<DOC>
<DOCNO> 88206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/siyaset/siy03.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşkte hazırlıklar tamam 
</HEADLINE>
<TEXT>

Çankaya’daki zirve için hazırlıklar tamam. Şimdi merak edilen, Ecevit’in bu önemli toplantıya katılıp katılamayacağı 
     ÜMİT BEKTAŞ Ankara 

     Günlerdir tartışma konusu olan AB Zirvesi, yarın Cumhurbaşkanı Ahmet Necdet Sezer’in başkanlığında Çankaya Köşkü’nde toplanacak. Başkentte bütün gözler, iki saatten fazla oturması ve ayakta kalmasının sağlığı açısından riskli olduğu belirtilen Başbakan Bülent Ecevit’in durumuna çevrildi. Başkent Üniversitesi’nden taburcu olduktan sonra merdivenleri inerken sendelemesi sonucu omurgasında kırık meydana geldiği ifade edilen Ecevit, Köşk’te zirvenin yapılacağı salona giderken zorlanacak. Zirvenin yapılacağı bina üç katlı. cevit, her zaman kullandığı A Kapısı’ndan giriş yaparsa makam aracının park ettiği yerden 5 - 6 basamak çıkıp giriş katına ulaşacak. 
     
     6 basamak çıkacak 
     Girişe yakın mesafede, zirvenin yapılması planlanan Elçi Kabul Salonu’nun da bulunduğu ikinci kata çıkan bir asansör var. Asansörden inen Ecevit’in salona gitmek için 50 metre yürümesi gerekiyor. Önce 09.30’da yapılması planlanan zirve, Ecevit’in sabah muayeneleri dikkate alınarak saat 11.00’e çekildi. Zirve için Elçi Kabul Salonu kullanılacak. Uzun dikdörtgen bir masanın bulunduğu salona zirve için yuvarlak bir masa kurulacak. 
     
     Cumayı kaçıracaklar 
     Salonda, liderlerin yanı sıra tutanak tutulmasıyla görevli Köşk çalışanları da hazır bulunacak. Köşk’te halen görevli olan Cumhurbaşkanı Sezer’in doktorları da dışarıda hazır bekleyecek. AKP Genel Başkanı Recep Tayyip Erdoğan ve SP Genel Başkanı Recai Kutan, toplantının uzaması durumunda cuma namazını kaçıracak. 
     



 SİYASET 



















</TEXT>
</DOC>
