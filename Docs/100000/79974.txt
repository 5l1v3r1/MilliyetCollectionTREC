<DOC>
<DOCNO> 79974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo04.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikologlara göre bir futbolcu neden kırmızı kart görür 
</HEADLINE>
<TEXT>

     Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli, son günlerde futbol sahalarında hırçınlıkları ile dikkat çekip kırmızı kart gören oyuncuların, kişilik yapılarının kendilerini denetlemekten yoksun olduğunu belirtti. 
     Hırçın ve bununla birlikte futbol yetenekleri oldukça fazla olan oyuncuların büyük ilgi gördüğünü dile getiren Verimli, ''Ancak bu tür oyuncuların karakter ve kişilik yapısı, kendisini denetlemekten yoksundur. Bu tip kişilere gösterilen büyük ilgi, denetleme yeteneği eksik olan bir insanın olumsuz özelliğini gidermesi yerine, bu özelliğine prim verir. Olumsuz özelliği böylece perçinleşir'' dedi. 
     
     "Karakter ve kişilik testleri yapılmalı" 
     Doç. Dr. Verimli, bu tip futbolcuların çok ciddi bir karakter ve kişilik testine tabi tutulmaları gerektiğini söyledi. 
     Bunun kulübün uygun göreceği bir uzman tarafından yapılabileceğini kaydeden Verimli, ''Bu tip kişiliklerin karakter ve kişilik analizlerinin yapılması, yanlış davranışlarının giderilmesi ve psikolojik destek almaları şarttır. Kişilik ve karakter eğitiminden geçmeleri lazım'' diye konuştu. 
     
     "Kulüpler profesyonelce öynetilmiyor" 
     Bakırköy Ruh ve Sinir Hastalıkları Hastanesi Başhekimi Verimli, ''Profesyoneliz'' diyen futbol kulüplerinin, profesyonelce yönetilmediğini söyledi. 
     Kulüplerin ''Alaylı'' tabir edilen bir şekilde yönetildiğini dile getiren Doç. Dr. Verimli, ''Kulüpler bilimsel çalışmıyor. 'Profesyoneliz' diyenlere, aynı şekilde çalışmamak yakışmıyor. Kulüpler büyük yatırımlar yapıyorlar, ancak bu tür konularla ilgilenmiyorlar'' dedi. 
     
     "Kulüp zarar görüyor" 
     Verimli, psikolojik açıdan destek almayan kulüplerin ''hedefe ulaşmakta'' başarılı olamayabildiğini dile getirdi. Futbolcuların bu tür davranışlarının hedefe giderken verdiği zararların ''ufak'' olarak nitelendirildiğini anlatan Doç. Dr. Verimli, ''Ancak, bu ufak görülen zararlar, genel toplamda büyük kayıplara neden olur. Bu zararlar istenilen hedefe ulaşmaya dahi engel olabilir'' dedi. 
     
     "Cezadan yana değiliz" 
     Verimli, psikologlar olarak ceza vermekten yana olmadıklarını da vurgularken, eğitimin önemine dikkat çekti. 
     Arif Verimli, sözlerini şöyle tamamladı 
     ''Olumsuz bir özelliğin giderilmesi için bu davranış ya cezalandırılır ya da eğitilerek düzeltilmesi yoluna gidilir. Biz cezayı çok fazla yeterli görmüyoruz. Modern psikolojide, bu tür konularda eğitimin şart ve kaçınılmaz olduğunu düşünüyoruz.'' 
     





</TEXT>
</DOC>
