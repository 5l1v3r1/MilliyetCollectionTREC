<DOC>
<DOCNO> 75671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sonspo09.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat "Kongrede Beşiktaş tarihine yakışmayan şeyler oluyor" 
</HEADLINE>
<TEXT>

     Beşiktaş Kulübü'nün Olağan Seçim Genel Kurul Toplantısı'nda başkan adayları Serdar Bigili ve Hasan Arat oylarını kullandı. 
     Akatlar Spor Kompleksi'nde gerçekleştirilen kongrede önce Serdar Bigili alkışlar arasında oy vereceği 5. sandığın önüne geldi. Bilgili, ''Camiamıza hayırlı uğurlu olsun'' diyerek oyunu kullandı. 
     Daha sonra da diğer başkan adayı Hasan Arat, yine alkışlar ve tezahüratlar eşliğinde 10 numaralı sandıkta oy verdi. 
     Hasan Arat oy verme işleminin ardından yaptığı açıklamada, kongrede Beşiktaş tarihine yakışmayan şeylerin olduğunu söyledi. 
     Arat, kendisine ait ''turuncu'' oy pusulalarının bir bölümünde isim ve damgaların yer almadığını belirterek, ''Bunlar Beşiktaş tarihinde yaşanmamış şeyler. Biz gerekli itirazı yaptık ve sonucunu bekliyoruz. Ayrıca, bazı üyelerimiz üye kartları olduğu halde oy pusulalarını alamadılar. Çünkü bu üyelerin yerine başkaları imza atarak bu pusulaları almış. Bunlar hiç hoş olaylar değil'' diye konuştu. 
     






</TEXT>
</DOC>
