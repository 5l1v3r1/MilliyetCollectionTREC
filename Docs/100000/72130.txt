<DOC>
<DOCNO> 72130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun05.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç şüphe... Philip Morris defolu filtre mi kullandı.. 
</HEADLINE>
<TEXT>

     Amerikalı tütün üreticisi firma Philip Morris'in, 40 yıl boyunca bilerek filtreleri defolu sigara sattığı ileri sürüldü. 
     İngiliz Tıp Derneği tarafından yayınlanan Tobacco Control dergisinde yer alan habere göre, New York'taki Roswell Park Cancer Enstitüsü'ndeki araştırmacılar, firmanın sattığı sigaralarda kullanılan filtrelerde fabrikasyon hatası meydana geldiğini ortaya çıkardı. 
     Profesör John Pauly'nin başkanlık ettiği araştırma heyetinin çalışmalarına göre sigara içenler, filtreden kopan küçük lifleri içine çekiyor. 
     Philip Morris firmasıyla ilgili binlerce belgeyi inceleyen araştırmacılara göre firma yönetimi, filtreleri oluşturan selüloz asetattan yapılan liflerin sağlık için zararlı olduğunun farkındaydı. 
     Araştırmacılar, Philip Morris'in sigara içen bir kişinin ne kadar lifi içine çektiğini ve liflerin boyutunu belirlemek için birçok deneme yaptığını belirttiler. 
     Prof. Pauly, bu filtrelerin olası tehlikeleri konusundaki testlerin ABD'de değil, Almanya'daki gizli laboratuarlarda yapıldığını söyledi. 
     Liflerin ortaya çıkardığı tehlikeler konusunda çok fazla araştırma yapılmadığını belirten Pauly, hayvanlar üzerinde yapılan deneylerde, liflerin kansere dolaylı yoldan neden olduğunun ortaya çıktığını kaydetti. 
     Philip Morris'ten yapılan açıklamada ise ''sigara filtresinden parçacıkların kopabileceğinin uzun zamandır bilindiği, ancak şirketin, kendi filtrelerinin sigara içenlerin sağlığı için risk oluşturmadığını düşündüğü'' belirtildi. 
     






</TEXT>
</DOC>
