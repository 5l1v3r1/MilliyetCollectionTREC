<DOC>
<DOCNO> 99779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/yture.html </URL>
<DATE> 2002/08/03/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Bir musibet bin nasihat 
</HEADLINE>
<TEXT>

     Futbolda sırtını yere getiremediğimiz Brezilya’yı basketbolda devirme girişiminde ilk denememiz başarısızlıkla sonuçlandı. 
     Topla oynanan tüm spor dallarında üst düzey performans gösteren Brezilya karşısında "pota platformunda" da elimize geçen ilk fırsatı iyi kullanamadık. Bunda dün 12 Dev Adam’ın kötü gününde oluşunun yanısıra Brezilya’nın "beklentilerin üzerindeki" performansı önemli rol oynadı. Önce adam adama, daha sonra da alan savunmasını inanılmaz bir sertlikte ve başarıyla uygulayan Güney Amerika ekibi, "maç boyunca bir türlü durduramadığımız" Machado - Sandro Varejao ikilisiyle potamızı bombardımana tuttu. Millilerimiz yedi sayı geriye düştüğü ilk periyotta oyunu içerden zorlamaya başlayıp, hücumda topu sabırla dolaştırarak skorda dengeyi kurdu. Harun’un oyuna girmesiyle hücuma hareketlilik geldi. Ancak ikinci periyotta "saman alevi" gibi parlayan 12 Dev Adam "üçüncü çeyrek kabusunu" yine yaşadı. Turnuvanın başından bu yana üçüncü çeyreklerde inanılmaz bir düşüş gösteren millilerimiz, "üç sayı sevdası" ve yine bireyselliğe kaçan şut seçimleri ile oyuna bir türlü ortak olamadı. 
     Son çeyrekte de girmeyen şutlar ve kaçan fauller oyuncularımızı iyice gerilime sokarken yaşanan "sinir harbinden" Brezilya k rlı çıktı. İbrahim’in burnunu kırıldığı bu bölümde oyundan kopan millilerimiz maçı rakiplerine teslim ettiler. 
     Bir musibet, bin nasihattan iyidir. Bu inişli - çıkışlı performansla Dünya Şampiyonası’nda darbe alacağımıza hazırlık maçlarında kaybedip, silkinip - kendimize gelmek daha iyi. Dünkü maçta Brezilya’nın çok iyi, bizim de vasatın altında oynadığımızı göz önüne alırsak, karamsarlığa kapılmadan yolumuza devam edebiliriz. 
     Bu arada, Brezilyalı oyuncuların "centilmenlikten uzak" hareketleri ve özellikle Sandro Varejao’nun, İbrahim’in burnunu attığı yumrukla kırması Sambacılar’a hiç mi hiç yakışmadı. 
     



 SPOR 



























</TEXT>
</DOC>
