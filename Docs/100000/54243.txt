<DOC>
<DOCNO> 54243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/ekonomi/aeko.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HER ŞEYİM SATILIK’ 
</HEADLINE>
<TEXT>

Krizin kendisine 1 milyar dolara mal olduğunu söyleyen Halis Toprak, bütün gayrimenkullerini satışa çıkarttı 
     EKONOMİ SERVİSİ 

     Toprak Holding Yönetim Kurulu Başkanı Halis Toprak, rekor sayıda gayrimenkulünü satışa çıkarttı. Sadece Toprakbank aracılığıyla satışa sunulan işyeri, mesken ve arsa sayısı 441. Bu gayrimenkullerin değeri 36 trilyon lirayı buluyor. 
     24 ilde yer alan ve satışa çıkarılan 217 işyeri arasında büro, dükkan, fabrika, bina, iş merkezi, düğün salonu ve tavuk çiftliği de var. Bütün bunların satışından 21 trilyon lira bekleniyor. Yine Toprakbank tarafından satışa çıkarılan ve toplam 108 daire, villa ile çiftlik evinden oluşan gayrimenkullerden de 7 trilyon liranın üzerinde bir gelir hedefleniyor. Satışı kararlaştırılan toplam 116 parsel arsadan da 7 trilyon liranın üzerinde bir kaynak yaratılması öngörülüyor. 
     
Malikanesine Araplar talip      Toprak, Habertürk TV’deki açıklamasında, krizin kendisine faturasının bir milyar dolar olduğunu söyledi. Toprak, "Devletin de yardım etmesi lazım. Tesisler çalışmazsa sonumuz Bangladeş olur" dedi. Özel uçağını, yarı fiyatına 4.2 milyon dolara ABD’lilere sattığını kaydeden Toprak, Londra’daki evine geçen sene 50 milyon dolar verildiğini ama satmadığını belirterek, şöyle konuştu "Şimdi Araplar ve İngilizler 30 milyon dolar veriyor. 10 - 15 gün içinde satmak zorundayım. Oysa burası Londra’nın en güzel evi. Dört yıl önce arsa alıp ben yaptım." 
     
Bekleyecek vaktim kalmadı’      Londra yakınlarında 165 dönümlük çok değerli bir arazisinin de olduğunu belirten Halis Toprak, "Bir - iki yıl bekleyebilseydim, burası da çok para ederdi. Ama, zaman yok.. İmar durumunu beklemek lazım. Bekleyebilseydim, buraya 100 villa yapılırdı. Her villa da 2.5 ile 5 milyon dolar ederdi" diye konuştu. İngiltere’de sadece Holding merkezinin kalacağına işaret eden Halis Ağa, Londra’da bulunan diğer gayrimenkulleri de elden çıkaracağını söyledi. 
     
Gelecek para Toprakbank’a gidecek      Bütün bu satışlardan sağlanacak gelirleri Toprakbank’a ve işletme sermayeleri tükenen fabrikalara aktaracağını kaydeden Halis Toprak, "Adapazarı’ndan Diyarbakır’a yurdun 6 bölgesinde 22 fabrikam var.. Bunlarda binlerce işçi çalışıyor. Devlet acele etmeli. Üretime mutlaka eğilmeli" dedi. Halis Ağa, kriz yüzünden Sarıkamış’taki 560 yataklı turistik otelin yarım kaldığını 
     söyledi ve ekledi, "Lice’de 50 milyon dolara üç fabrika yaptım. Mermer fabrikası Çin’den, Amerika’ya kadar satış yapıyor.Yağ fabrikasının yüzde 98’i bitti. Yüzde 2’si duruyor. Bu yüzden üretim yok. Üretim olmadığı için de bu ülkede yağ fiyatları bir ayda 6 kat yükseldi.." dedi. 
     



 EKONOMİ 



















</TEXT>
</DOC>
