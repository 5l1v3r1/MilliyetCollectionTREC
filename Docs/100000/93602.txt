<DOC>
<DOCNO> 93602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/spor/aspo.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çalışırsak yine yaparız" 
</HEADLINE>
<TEXT>

"Sevinçler gündüz yaşandı. Güneşin aydınlığında herkesin gerçek yüzünü gördük. Çok sıkıntı çektik, bazen ağladık, pes etmedik" 
"Türkiye çalışırsa bir daha Dünya üçüncüsü olur. Sahadan başı eğik çıkanlara, dik durmalarını söyledim. Yoksa büyük olamazlardı" 
"Bizim hayallerimiz oldu ama hiçbir zaman hayalci olmadık. Biz hem tarihi, hem de geleceği yazdık. Hedef başarı değil, mutluluk olmalı" 
"Şimdi hava atmanın değil, plan yapmanın zamanı. Takımı gençleştirmek lazım, ama genç diye de bir oyuncuyu oynatmam" 

     Gerçeği gördük’ 
     A Milli Takım Teknik Direktörü Şenol Güneş dün yardımcıları ile birlikte bir basın toplantısı düzenleyerek, iki yıllık çalışmasını özetledi. Sözlerine "Dünya 3. bir takımın teknik direktörü olmaktan gururluyum" diyerek başlayan Güneş, kendisini eleştirenlere de göndermeler yaptığı açıklamalarında, "Sevinçler gündüz yaşandı. Güneşin aydınlığında herkesin gerçek yüzünü gördük" dedi. 
     
     Pes etmedik’ 
     TÜRK insanının imkan ve zaman verildiğinde neler yapabileceğinin kanıtı olduklarını iddia eden Şenol Güneş, sözlerini şöyle sürdürdü "Bu noktaya tesadüfen değil, planlı bir çalışmanın sonucunda geldik. Şöleni yaşadık ve iyi işler yaptık. Çok sıkıntı çektik, bazen ağladık. Başarının anahtarı kaybettiğimiz maçlardan sonra aldığımız derslerdi. Maçı yitirdik ama pes etmedik." 
     
     Yine 3. oluruz’ 
     "TÜRKİYE bir daha Dünya üçüncüsü olur. Çalışırsa bunu yapar. Biz yeni fikirleri sahaya koyduk. Belki de futbolcuların da anlamadığı yenilikler yaptık. Bizi binlerce kişi iyi sonuçlar aldığımız için değil, doğru işler yaptığımız için karşıladı. Brezilya yenilgisinden sonra futbolcuların başı eğikti. Onlara dik durmalarını söyledim. Yoksa büyük olamazlardı." 
     
     Ekol yaratıyoruz’ 
     "BİZİM hayallerimiz oldu ama hiç hayalci olmadık. Biz hem tarihi, hem de geleceği yazdık. Soru sorduklarında özellikle 48 yıl sonra kupaya katıldığımızı vurguladım. Çünkü Dünya Kupası’nı seyretmek başka, içinde olmak bambaşka. Bu hisleri, sorumluluğu yaşamadan, kıyaslama da yapamazsınız. Türkiye kendi ekolünü yaratıyor. Hedef başarı değil, mutluluk olmalı." 
     
     Plan yapmalıyız’ 
     "DÜNYA Üçüncüsü olduk ama bu dereceye uygun olan spor kültürüne sahip değiliz. Çok paranız olsa da, eğer sosyal hayatınız yoksa, kendinizi geliştirmiyor, dört duvar arasında kalıyorsanız, fakirsiniz demektir. Şimdi hava atmanın değil, geleceğin planlarını yapmanın zamanı. Takımı gençleştirmek lazım ama genç diye bir oyuncuyu oynatmam. Kim iyiyse formayı alır, zamanı gelince başkasına verir." 
     
     Acımasız olmalıyız’ 
     "HAKAN Şükür kötü oynadı gibi gözükebilir. Biz ondan farklı şeyler bekliyorduk. Maçları iyi seyrettiğinizde atılan gollerde Hakan’ın katkısı da görülecektir. Bundan sonra kimin Milli Takım’da oynayacağını oyuncular belirleyecek. Onlar kendi şanslarını yaratacak, biz karar vereceğiz. Yeni bir sayfa açacak, yanlışları hep birlikte temizleyeceğiz. Acımasız olmazsak, sonra yine biz eziliriz." 
     

</TEXT>
</DOC>
