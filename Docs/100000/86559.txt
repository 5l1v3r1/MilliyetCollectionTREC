<DOC>
<DOCNO> 86559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun44.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer "Kişisel olarak idama karşıyım" 
</HEADLINE>
<TEXT>

     Cumhurbaşkanı Ahmet Necdet Sezer, ''Nato-Rusya yakınlaşması Türkiye'nin yönelimlerine uygundur'' dedi. 
     Sezer, daha önce yurda dönüşünde Esenboğa Havalimanı'nda yapacağı bildirilen basın açıklamasını, NATO-Rusya zirvesinin sonunda, Roma yakınlarındaki Pratica Di Mare askeri üssünde yaptı. 
     Zirvenin son derece yapıcı ve ortak hedefler anlayışında geçtiğini belirten Cumhurbaşkanı Sezer, ''Yeni güvenlik ortamlarının Rusya ile işbirliği yapmayı gerekli kılmasının sonucunda bu deklarasyon çıkmıştır. İşbirliğinin yolu açılmıştır'' dedi. 
     Cumhurbaşkanı ayrıca, NATO-Rusya işbirliği sonrasında da ''karar alma süreci ve NATO'nun bağımsızlığının korunması'' gerektiğini vurguladı. 
     Zirvede yaptığı ikili görüşmeler hakkında da bilgi veren Sezer, Yunanistan Başbakanı Kostas Simitis ve İtalya Başbakanı Silvio Berlusconi ile kısa konuşmalar yaptığını belirtti. 
     Sezer, ''Simitis, Türkiye'nin AB'ye tam üyeliğini desteklerini bana ifade etti. İtalya Başbakanı Berlusconi de görüşmemde bana, Türkiyesiz bir AB'nin olamayacağını belirtti'' dedi. 
     Cumhurbaşkanı Sezer, liderlerle katıldığı öğle yemeğinde, Hindistan-Pakistan gerginliği konusu ve önümüzdeki hafta Almaatı'da yapılacak Asya Güven Artırıcı Önlemler toplantısında Rusya Devlet Başkanı Vladimir Putin ile ortak çaba göstermenin kararlaştırıldığını kaydetti. 
     
     ''KİŞİSEL OLARAK İDAMA KARŞIYIM'' 
     Soruları da yanıtlayan Sezer, MHP Genel Başkanı, Devlet Bakanı ve Başbakan Yardımcısı Devlet Bahçeli'nin bugün Avrupa Birliği konusunda yaptığı açıklamaların kendisine hatırlatılması üzerine, ''AB ile ilgili toplantı 7 Haziran'da yapılacak, bu onaylandı. O yüzden toplantı yapılmadan sonucunun ne olduğunu söyleyemem. Ama ben kişisel olarak idam cezasının kaldırılmasından yanayım'' dedi. 
     Sezer ayrıca, gazetecilerin erken seçim tartışmalarıyla ilgili sorusu üzerine, ''Seçimi belirlemek parlamentonun işi. Benim her zaman söylediğim bir şey bu, parlamento her an kararlarını verebilir'' diye konuştu. 
     Cumhurbaşkanı Sezer, Başbakan Bülent Ecevit'in bugün hastanede kontrolden geçmesiyle ilgili de ''Türkiye'ye varınca kendisine geçmiş olsun dileğimi ileteceğim'' dedi. 
     





</TEXT>
</DOC>
