<DOC>
<DOCNO> 95873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur16.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da nem bunaltıyor, yaşlılar ve çocuklar sokağa çıkmasın 
</HEADLINE>
<TEXT>

     Uzmanlar, İstanbul'da yüzde 80'i bulan nem oranı ve zaman zaman 30 derecenin üzerine çıkan hava sıcaklıkları nedeniyle vatandaşları sağlık konusunda uyardı. 
     İstanbul Meteoroloji Bölge Müdür Yardımcısı Mustafa Yıldırım, , İstanbul'da sabah saatlerinde sıcaklığın 26 derece, nem oranının ise yüzde 80 olarak gerçekleştiğini belirterek, öğle saatlerinde de sıcaklığın 29 derece, nemin de yüzde 58 olduğunu kaydetti. 
     Yıldırım, günün ilerleyen saatlerinde ise sıcaklığın 32 dereceyi bulmasının beklendiğini ifade ederek, yaşanan sıcaklıkların mevsim normallerinin 1-2 derece üzerinde olduğuna dikkat çekti. 
     İl Sağlık Müdürü Osman Karaaslan da, sıcaklık ve nem artışının, güneş çarpması, tansiyon ve kalp problemlerinin artması, astım ve nefes darlığı görülmesinde sıklık, aşırı sıvı kaybının neden olduğu elektrolit dengesinin bozulması, gıda zehirlenmeleri, havadaki aşırı nemden kaynaklanan sıcak yorgunluğu ile bitkinliği ve kaslarda görülen kramplara neden olduğunu söyledi. 
     Karaaslan, ''Aşırı nem, sıvı kaybına bağlı olarak yorgunluk, halsizlik, iç sıkıntısı ve dolaşım bozukluğuna neden olur. Bunları yaşamamak için bol miktarda sıvı alınmalı, özellikle su tüketimine dikkat edilmelidir. Özellikle çocuklar, yaşlılar, kalp, solunum gibi kronik hastalıkları olanlar 11.00-15.00 saatleri arasında dışarı çıkmamalı'' dedi. 
     
     RAHAT KIYAFETLER GİYİN 

     Bol, ince, rahat ve özellikle keten ile pamuklu kıyafetlerin tercih edilmesi gerektiğini vurgulayan Karaaslan, ''Sulu hafif gıdalar alınmalı. Bol sebze ve meyve tüketilmeli. Yağlı gıdalardan ve alkolden kaçınılmalıdır. Sık sık ılık su ile duş alınmalı'' diye konuştu. 
     Aşırı sıcağa maruz kalan kişilerin öncelikle serin ve gölge bir yere alınması, üzerindeki sıkı giysiler çıkarılarak, başı ve vücudunun serin su ile ıslatılması, şuuru yerinde ise bol su ve sıvı gıdalar verilmesi uyarısında da bulunan Karaaslan, eğer şuur bulanıklığı belirtileri görülüyorsa en yakın sağlık kuruluşuna götürülmesi gerektiğini anlattı. 
     İstanbul'da bazı kişilerin denize girerek serinlemeye çalıştığına dikkati çeken Karaaslan, ''Karaköy, Kabataş, Beşiktaş, Bakırköy, Ortaköy, Kireçburnu, Baltalimanı, Emirgan, Bebek, Tuzla, Pendik, Kartal, Dragos, Cevizli, Maltepe sahillerinde koli basili oranının insan sağlığını tehlikeye sokacak boyutlarda olduğu belirlenmiştir. 
     Vatandaşlarımız kirlilik oranının yüksek olduğu bu bölgelerde denize girmemeli'' dedi. 
     
     PROF. DR. KÜÇÜKUSTA DA UYARDI... 

     İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı öğretim üyesi Prof. Dr. Ahmet Rasim Küçükusta da, sıcak çarpmasının acil tedavi edilmesi gereken, çok ciddi ve yaşamı tehdit eden bir durum olduğunu vurguladı. 
     Prof. Dr. Küçükusta, terleme yetersizse sıcak çarpması riskinin büyük olduğunu söyleyerek, ''Sıcak çarpması ani olarak ortaya çıkan başağrısı, baş dönmesi, konuşma bozukluğu, baygınlık, halüsinasyon hayal görme , havale ve komaya kadar giden sinir sistemi belirtileri ile başlar. Yaşlılarda, damar sertliği, kalp yetersizliği, şeker ve böbrek hastalığı olanlarda, alkoliklerde daha sık görülür'' şeklinde konuştu. 
     Sıcak sendromlarından korunmak için sigara ve alkolden uzak durma, çay ve kahveyi de fazla içmeme önerisinde de bulunan Prof. Dr. 
     Küçükusta, ''Tuzlu ayran için. Düzenli uyuyun, sinirlenmeyin, başkalarıyla tartışmayın. Varsa astım, kalp ve tansiyon ilaçlarınızı düzenli alın. Kendinizde bir anormallik hissederseniz mutlaka doktorunuza danışın'' dedi. 
     





</TEXT>
</DOC>
