<DOC>
<DOCNO> 95135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo05.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Süper Kupa maçı Libya'da oynanacak 
</HEADLINE>
<TEXT>

     Libya Futbol Federasyonu'nun isteğini kabul eden İtalya Futbol Federasyonu, 25 Ağustos tarihinde Juventus-Parma takımları arasında yapılacak Süper Kupa maçının Libya'nın başkenti Trablusgarp'ta yapılmasını onayladı. 
     Tarihte ilk kez bir İtalya Süper Kupası İtalya toprakları dışında oynanırken, herşeyi geçtiğimiz sezon FC Juventus kulübünün yüzde 5.3'ünü alan Libya lideri Muammer Kaddafi'nin oğlu Saadi Muammer Kaddafi'nin ayarladığı söyleniyor. 
     Libya Futbol Federasyonu Başkan Yardımcısı ve El İttihad takımının başkanı ve oyuncusu olan 28 yaşındaki Saadi, İtalyan futboluna özellikle Juventus'a bağlılığıyla tanınıyor. 
     İtalya'da geçtiğimiz sezonun lig şampiyonu Juventus ile İtalya Kupası'nın sahibi Parma arasında oynanacak Süper Kupa maçı aynı zamanda İtalya'da 2002-2003 futbol sezonunun da açılışı niteliğini taşıyor. Süper Kupa'yı bu zamana kadar Juventus 3 kez, Parma ise 1 kez müzesine götürdü. 
     





</TEXT>
</DOC>
