<DOC>
<DOCNO> 58225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/siyaset/siy06.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan’a 600 Mehmetçik 
</HEADLINE>
<TEXT>

Türkiye Barış Gücü liderliğine aday 
     ÖZGÜR EKŞİ Ankara 

     Türkiye, Afganistan'da kurulacak uluslararası barış gücünün oluşturulması için düzenlenen Londra'daki toplantıda komutanlığa adaylığını açıkladı. Edinilen bilgiye göre, Londra görüşmelerinde İngiltere, barış gücünün 6 aylık görev süresinin ilk üç ayında gücün komutasını yürüteceğini açıkladı. İkinci üç aylık zamanda komuta kademesi için herhangi bir ülkeden talep gelmezken başta Malezya, Ürdün ve Bangladeş olmak üzere bazı İslam ülkelerinin Türkiye'nin komutanlığına sıcak bakması üzerine Türkiye adaylığını açıkladı. Türkiye bu konuda, Afgan temsilcilerinden de olumlu tepki görmekle beraber Rusya ve İran'a daha yakın hareket eden bazı Afganların tepkisinden endişe ediyor. 
     
     Almanya pürüzü 
     Almanya, ABD'nin komuta gücünde bulunmasına karşı çıkarken Türkiye ve İngiltere, barış gücü komutasında ABD'nin de olmasını istedi. Türkiye ve İngiltere, Afganistan'da olası çatışma durumunda ABD askerlerinin barış gücü ile birlikte doğrudan müdahalesini savunuyor. Almanya, barış gücünün yeterli olacağını savunuyor. Toplantıda toplam gücün 3 bin askerden oluşmasında görüş birliğine varılırken birlikteki İngiliz ve Türk kuvvetlerinin 600 askerden oluşmasına karar verildi. Kaynaklar, Almanya'nın da buna yakın miktarda asker yollayabileceğine dikkat çekiyorlar. 



 SİYASET 
















</TEXT>
</DOC>
