<DOC>
<DOCNO> 86684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yasam/yas02.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın şık bir hiç uğruna öldü 
</HEADLINE>
<TEXT>

İçkiyi fazla kaçırınca eski sevgilisinin kapısına dayanan genç, olay yerine gelen polisten kaçmaya çalışırken silahına davranınca çıkan çatışmada canından oldu... 
     İSMAİL POLAT, ŞÜKRAN ÖZÇAKMAK İstanbul 

     Kadıköy’de, bir süre birlikte olduğu Gülçin Bozkurt’un evine zorla girmeye kalkışan 26 yaşındaki Ali Kalabay, ihbar üzerine olay yerine gelen polislere silahla karşılık verince açılan karşı ateş sonucu öldü. Çılgın gençle birlikte olay yerine gelen iki arkadaşı da gözaltına alındı. 
     Görgü tanıklarının ifadelerine göre, Kalabay’ın yaşamına mal olan olay şöyle gelişti... Bir şirkette gümrük komisyoncusu olarak çalışan Kalabay, Fenerbahçe’de arkadaşları Semih Şenkaya ve Ömer Demirbaş’la birlikte gece yarısına kadar mangal yapıp içki içti. İyice alkollü oldukları belirtilen Kalabay ve arkadaşları nihayet gece yarısı 01.45 sıralarında Iğrıp Sokak’taki Ufuk Apartmanı önüne geldiler. 
     
     Hemen polisi aradı 
     Kalabay, bir süre birlikte olduğu ancak ayrıldığı Gülçin Bozkurt’un 39 dairesine çıkarken arkadaşları ise aşağıda kaldı. İçeri girmek için önce zili çalan Kalabay, kapının açılmaması üzerine bu kez kapıyı zorlamaya başladı. Bu arada içeride bulunan ve 15 yaşındaki kızıyla yaşayan Gülçin Bozkurt, "155 Polis İmdat"ı arayarak yardım isterken, apartmanda yaşayan diğer komşular da gürültüler üzerine koridorlara çıktı. 
     Kısa süre sonra olay yerine gelen Kadıköy İlçe Emniyet Müdürlüğü ekipleri, apartmandan çıkarak kaçmaya çalışan Kalabay’a dur’ ihtarında bulundu. Ancak Kalabay, silahını çekip polislere "Gidin buradan" diye bağırarak havaya ateş etmeye başladı ve yakındaki otoparka yöneldi. 
     
     Delik deşik oldu 
     Bunun üzerine polisler de ateşle karşılık verince ayağından vurulan Kalabay yere düştü. Polisler, yaklaşık 10 - 15 metre uzaklıkta bulunan Kalabay’ın silahını almak için düştüğü yere yöneldikleri sırada Kalabay yeniden ateşe başladı. Bunun üzerine polisler yeniden silahlarını ateşledi ve Ali Kalabay, vücuduna isabet eden kurşunlarla olay yerinde yaşamını yitirdi. 
     
Kalabay, şehit polis müdürünün yeğeni...      Gülçin Bozkurt’un kapısına dayandıktan sonra polisle çatışan Ali Kalabay, teröristlerce şehit edilen İstanbul Emniyet Müdür Yardımcısı Şakir Koç’un yeğeniydi. Kalabay’ın kullandığı 7.65 çapındaki tabanca, Koç’un babası Kenan Koç tarafından hibe yoluyla verilmişti. 4 Aralık 1991 günü Nişantaşı’ndaki lojmanından makam şoförlüğünü yapan polis memuru Vedat Dilmaç’la birlikte ayrılan Koç, birkaç yüz metre ileride teröristlerin açtığı çapraz ateş sonucu hayatını kaybetmişti. 
     



 YAŞAM 




















</TEXT>
</DOC>
