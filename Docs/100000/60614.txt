<DOC>
<DOCNO> 60614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur27.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş milyon lira için ikiz kardeşini bıçakladı 
</HEADLINE>
<TEXT>

     Adana'da, günübirlik çalışmaları karşılığında aldıkları 10 milyon liranın paylaşımı konusunda ikizler arasında çıkan tartışma kanlı bitti. İkizlerden biri hastaneye kaldırıldı, diğeri gözaltına alındı. 
     Alınan bilgiye göre, merkez Seyhan İlçesi'nin Ova Mahallesi'nde meydana gelen olayda, Osman 19 ve ikiz kardeşi Orhan Demirer, günübirlik çalıştıkları bir yakınlarının işyerinde, bozuk para olmadığı için paylaşmak üzere kendilerine verilen 10 milyon lirayı aldılar. Eve gelen ikizlerden Orhan Demirer, hissesine düşen 5 milyon lirayı isteyince aralarında tartışma çıktı. Babası Ali Demirer'in müdahale ettiği sırada eline geçirdiği bıçağı kardeşinin Osman'ın karnına saplayan Orhan Demirer, olay yerinden yaya olarak kaçtı. 
     Adana Devlet Hastanesi'ne kaldırılarak ameliyata alınan ve hayati tehlikeyi atlatan Osman Demirer, olayı şöyle anlattı 
     ''Akrabamız Celil Yazıcıoğlu'nun Sanayi Sitesi'ndeki işyerine giderek ona yardımcı olduk. Bunun karşılığında da bozuk parası olmadığı için aramızda paylaşılmak üzere bize 10 milyon lira para verdi. Paranın yarısını kardeşime verecektim ancak Orhan, eve geldiğinde benimle tartışmaya başladı. Ne olduğunu anlayamadım, bıçak darbeleriyle acı içinde yere yığıldığımı hatırlıyorum.'' Osman Demirer, her şeye rağmen yaşadığına sevindiğini belirterek, ''Ne olursa olsun, o benim kardeşim, şikayetçi değilim'' dedi. 
     Emniyet yetkilileri, ikizini yaraladıktan sonra suç aletiyle kaçan Orhan Demirer'in yakalanması amacıyla çalışmalarının sürdürüldüğünü bildirdiler. 
     






</TEXT>
</DOC>
