<DOC>
<DOCNO> 52338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/ekonomi/aeko.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar alanda paslaştılar gol yediler 
</HEADLINE>
<TEXT>

Manipülasyon ve dolandırıcılık iddiasıyla gözaltına alınan ünlü futbolcu Mecnur Çolak, eski takım arkadaşı Engin İpekoğlu ve Rıdvan Dilmen’i de zora soktu 
     SONGÜL HATISARU 

     Borsanın ünlü oyuncusu Mecnur Çolak attığı son çalımla hem piyasanın en büyük aracı kurumlarından Global Menkul Değerler’i hem de eski Fenerbahçeli arkadaşı Engin İpekoğlu’nu oyuna getirdi. 
     Mecnur’un yönlendirmesi ile hereket eden İpekoğlu, piyasanın en büyük aracı kurumuyla karşı karşıya geldi. Piyasada Mecnur’un Global’i 1.3 trilyon lira dolandırdığı konuşuluyor. 
     
     Camiaya tüyo 
     SPK’nın sürekli işlem yapma yasağı getirdiği Mecnur’un Avrasya Yatırım Ortaklığı hisselerinde manipülasyon yaptığı konuşuluyor. 
     Mecnur’un yönlendirmesiyle hareket eden Fenerbahçeli eski futbolcu Engin İpekoğlu arkadaşı Mecnur Çolak’ın ihanetine uğradığını söyledi. Borsayla amatör düzeyde ilgisi bulunduğunu söyleyen İpekoğlu bir daha kimsenin sözüne güvenerek hareket etmeyeceğini belirtiyor. 
     
     Hepsi mutsuz 
     İpekoğlu aracı kuruma olan 250 milyarlık borcuna futbolcu arkadaşı Rıdvan’ı kefil gösterdi. İpekoğlu’nun borçlarını ödeyememesi üzerine aracı kurumla birkaç kez masaya oturuldu. 
     Ancak Mecnur ortalarda görünmediği için borçlar bir türlü ödenmedi. Engin, şimdi 250 milyar liralık borcunu Ocak 2002’den itibaren ödemek için aracı kurumla anlaşmanın yallarını arıyor. Gelinen noktada ne aracı kurum, ne Mecnur ne de futbolcular memnun değil. 
     
Engin İHANETE UĞRADIM      Mecnur’un yönlendirmesiyle hereket eden Engin İpekoğlu, alış yazdırdığı hisselerin bedelini ödeyecek sermaye sahip olmadığı için başı aracı kurumla derde girdi. Engin’in başına gelen olay şöyle yaşandı 
     Mecnur, Fenerbahçede top koşturdukları dönemden arkadaş olan kaleci Engin İpekoğlu’na kendi pozisyonun dolu olduğunu belirterek Global Menkul Değerler’in sahibi olduğu Avrasya Yatırım Ortaklığı hisse senedi almasını önerdi. Mecnur kendisinden o kadar emindi ki hisse senedini aynı gün ikinci seansta satabileceğini belirtti. Ancak gelişmeler hiçte beklenildiği gibi gitmedi. İkinci seansta en fazla değer kaybeden hisse izleyen iki günde de gerileyince İpekoğlu ortada kala kaldı. Elinde para olmayan ve hisseyi taşıyamayıp satan İpekoğlu, bir işlemde tam 250 milyar zarar etti. Mecnur’un yönlendirmesiyle hareket eden Engin’in borsada yaklaşık 1.5 trilyon liraya yakın para kaybettiği konuşuluyor. 
     
Rıdvan KEFİL OLDU      Aracı kuruma borçları için 5 tane 50 milyarlık çek veren İpekoğlu, kurumun isteği üzerine Rıdvan Dilmen’i kefil gösterdi. Ancak Engin çeklerini ödeyemedi. Olan borsayla ve yapılan işlemlerle ilgisi olmayan Rıdvan’a oldu. Çünkü Engin paraları ödeyemezse Rıdvan bu paraları ya ödeyecek ya da mahkemelerde uğraşacak. İpekoğlu’na zor durumda kaldığı için kefil olduğunu söyleyen Rıdvan, Mecnur’la tanışıklığının ise merhabadan öteye geçmediğini söyledi. Engin’nin samimi arkadaşı olduğunu söyleyen Rıdvan, olayın tekrarlanması halinde yine kefil olacağını, Engin’in zor günlerden geçtiğini belirtti. 
     
Mecnur VURDU KAÇTI      Global Menkul Değerler’i 1.3 trilyon dolandırdığı iddia edilen Mecnur Çolak, Mali Şube Ekipleri tarafından göz altına alındı. Mecnur dolandırıcılık ve manipülasyon suçlamasıyla karşı karşıya. Girdiği hisselere yaptırdığı yüksek primler ve agresif hareketleriyle tanınan Çolak, bazı futbolculara tüyo verip borsaya ısındırmasıyla da tanıyor. Daha çok sığ, derinliği olmayan hisse senetlerini seçen ünlü spekülatör Mecnur Çolak girdiği tahtalarda yaptırdığı yüksek primlerle adını duyurdu. Futbolcu camiada borsa bilgisine itibar edilen Mecnur arkadaşı Engin İpekoğlu’na öğleden sonra satabileceği vaadiyle Avrasya Yatırım Ortaklığı hisseleri aldırdı, ancak söz verdiği halde Engin’e ödeme yapmadı. 
     



 EKONOMİ 















</TEXT>
</DOC>
