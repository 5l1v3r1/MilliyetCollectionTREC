<DOC>
<DOCNO> 95284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun13.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz ajanları Irak'ta ayaklanmayı teşvik ediyor iddiası 
</HEADLINE>
<TEXT>

     İngiltere'de yayımlanan The Daily Telegraph gazetesi, ABD'nin Irak'ta Devlet Başkanı Saddam Hüseyin'i devirmek için askeri operasyona hazırlandığı bugünlerde, İngiliz ajanlarının Irak içinde faaliyet gösterdiklerini ve halkı ayaklanmaya teşvik etmeye çalıştıklarını öne sürdü. 
     İngiliz ajanların Amerikalı meslektaşlarıyla birlikte Saddam'ın yakın çevresi ve muhalif gruplar içinde faaliyet gösterdiklerini ve ''bir isyanın mayasını tutturmaya çalıştıklarını'' savunan gazete, böylece Saddam'ın içeriden devrilmesi yollarının arandığını yazdı. 
     İddialarını İngiliz ve Amerikan yetkililerine dayandıran gazete, aynı yetkililerin Amerikan istihbarat örgütü CIA ve İngiliz istihbaratı MI6'in bu ortak operasyonlarının, bir askeri operasyonla desteklenmedikçe başarıya oluşma umudunun bulunmadığına inandıklarını kaydetti. 
     Gazete, Irak'a olası bir saldırının planlarının da halen Florida'daki karargahta yapılmakta olduğunu ve en geç yaz sonuna kadar ABD Başkanı George Bush'un masasına konulacağını öne sürerken, ''Bu yılın sonlarından önce bir harekatın başlaması imkan dahilinde görünmüyor'' diye yazdı. 
     Amerikalı yetkililerin Saddam'ın yönetimden uzaklaştırılması için konulan zaman limitinin 2004 yılında, Başkan Bush'un görev süresinin dolması öncesi olduğunu söylediklerini belirten Telegraph, operasyonun ''çok daha önce başlamış olacağı'' öngörüsünde bulundu. 
     Gazete, Irak'a saldırı planında kuzeyde Türkiye, güneyde ise Katar ve Kuveyt'in rol oynayacağını öne sürerken, Saddam'ın olası karşı saldırısından korkulduğunu belirtti ve ''Saddam'ın Hitler'in mantığıyla davranarak İsrail veya Türkiye'ye karşı kimyasal veya biyolojik bir saldırı yapabileceği'' ifadesini kullandı. 
     The Times gazetesi de, İngiliz SAS komandolarının muhtemel bir savaşta, Saddam'ın kitle imha silahı ürettiği fabrikaları imha etmekle görevli olacaklarını iddia etti. 
     Orduda ''şok birlik'' adı verilen yeni bir askeri birimin eğitimine başlandığını belirten gazete, bu birliğin de SAS komandoları ve deniz piyadeleriyle birlikte çalışacaklarını ve özel güçlerden beklenen esktra hizmetleri yerine getireceğini kaydetti. 
     Gazete, İngiliz özel birliklerinin böyle bir harekat sırasında CIA ve diğer istihbarat birimlerine de destek vereceklerini ve Saddam'a karşı bir darbenin hazırlanmasında rol oynayacaklarını da öne sürdü. 
     





</TEXT>
</DOC>
