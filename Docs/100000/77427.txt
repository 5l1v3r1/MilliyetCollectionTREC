<DOC>
<DOCNO> 77427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur28.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP, TSİP ve TKP yöneticilerine 10'ar ay hapis... 
</HEADLINE>
<TEXT>

     HADEP'in 4. Olağan Kongresi'ndeki konuşmaları nedeniyle eski HADEP Genel Başkanı Ahmet Turan Demir ülke bütünlüğü aleyhine propaganda yaptığı, TKP Genel Başkanı Aydemir Güler ve TSİP Genel Başkanı Turgut Koçak ise Türk Ceza Kanunu'nun TCK 312. 
     maddesine muhalefet ettikleri gerekçesiyle 10'ar ay hapis cezasına mahkum edildiler. Ankara 1 No'lu DGM'de görülen davanın bugünkü karar duruşmasına, Demir'in avukatı Nuri Özmen ile Güler'in avukatı Özlem Şen katıldılar. Cumhuriyet Savcısı Hakan Kızılarslan, sanıkların cezalandırılması talebini içeren esas hakkındaki mütalaasını tekrar etti. Demir'in avukatı Özmen, esas hakkındaki savunmasında, önceki beyanlarını tekrar ederek, beraat talebinde bulundu. Güler'in avukatı Şen de müvekkilinin yargılandığı TCK'nın 312. maddesindeki suç unsurlarının oluşmadığını belirterek, beraat istedi. 
     
     KARAR 
     Mahkeme Başkanı Mehmet Orhan Karadeniz, eski HADEP Genel Başkanı Demir'in, ''Türkiye Cumhuriyeti Devleti'nin ülkesi ve milletiyle bölünmez bütünlüğünü bozmayı hedefleyen propaganda yapmak'' fiilini düzenleyen 3718 Sayılı Terörle Mücadele Kanunu'nun 8. maddesinin 1. 
     fıkrası uyarınca 1 yıl hapis cezasına çarptırıldığını açıkladı. 
     Demir'e verilen cezada indirim takdirini kullanan mahkeme, 1 yıl hapis cezasını 10 aya indirdi. Demir'e, 833 milyon 333 bin lira da para cezası verildi. 
     Mahkeme heyeti, Demir'in, verilen ceza karşısında suç işlemekten çekinmeyeceği kanaatine vararak, hapis cezasını ertelemedi. 
     Ankara 1 No'lu DGM heyeti, TKP Genel Başkanı Güler ve TSİP Genel Başkanı Koçak'ı ise ''halkı sınıf, ırk ve bölge farklılığı gözeterek kin ve düşmanlığa tahrik etmek'' suçlarından 1'er yıl hapse mahkum etti. Heyet, Güler ve Koçak'ın cezalarında indirim takdirini kullanarak, hapis cezasını 10'ar ay olarak belirledi, ancak ertelemeye gerek görmedi. 
     Ankara 1 No'lu DGM heyeti, kararı oybirliğiyle verdi. 
     
     İDDİANAME 
     İddianamede, Ahmet Taner Kışlalı Spor Salonu'nda, 26 Kasım 2000 tarihinde yapılan HADEP 4. Olağan Kongresi'nde konuşan Demir'in, ülkenin üniter yapısını ve bütünlüğünü bozmaya yönelik ifadeler kullanarak, Türkiye Cumhuriyeti Devleti'nin ülkesi ve milletiyle bölünmez bütünlüğü aleyhine propaganda yaptığı belirtiliyordu. 
     İddianamede, Güler ve Koçak'ın ise kongredeki konuşmalarında, sınıf farklılığı gözeterek halkı, kin ve düşmanlığa açıkça tahrik suçunu işledikleri ileri sürülüyordu. 
     Ahmet Turan Demir'in, 3713 Sayılı Terörle Mücadele Kanunu'nun ''Türkiye Cumhuriyeti Devleti'nin ülkesi ve milletiyle bölünmez bütünlüğünü bozmayı hedef alan propaganda'' fiilini düzenleyen 8. 
     maddesine göre 1 yıldan 3 yıla kadar hapsi istenen iddianamede, Güler ve Koçak hakkında ise TCK'nın 312 2. maddesi uyarınca 1'er yıldan 3'er yıla kadar hapis cezası talep ediliyordu. 
     






</TEXT>
</DOC>
