<DOC>
<DOCNO> 64823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo08.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basketbol Takımı hedef büyüttü 
</HEADLINE>
<TEXT>

     Erkekler Birinci Basketbol Ligi'nde son haftalarda başarılı sonuçlar alan Galatasaray, hedef büyüttü. 
     Sezona mütevazi bir kadroyla başlayan, ancak ilerleyen haftalarda aldığı oyuncularla takımı güçlendiren Galatasaray'da yeni hedef şampiyonluk olarak belirlendi. 
     Galatasaray Kulübü Basketbol Şube Sorumlusu Özcan Çetinsoy, takıma önemli takviyeler yaptıklarını belirterek, ''Müessese takımlarına üstünlük kurup bu sezon şampiyon olmak istiyoruz'' dedi. 
     Çetinsoy, A.A muhabirine yaptığı açıklamada, sezona mütevazi bir kadroyla başladıklarını vurgulayarak, şöyle konuştu 
     ''Ancak daha sonra ABD'li Matthews ve Moseley ile sözleşme imzaladık. Cihansever Yeşildağ'ı antrenör Koray Mincinözlü'nün yardımcısı olarak görevlendirdik. Son olarak da ABD'li oyun kurucu Arnold Cris Herren ile sözleşme imzaladık. Son 7 maçtan da galip geldik. Artık hedeflerimiz çok büyük. Bu sezon şampiyon olmak istiyoruz. Kulüp takımları uzun süredir şampiyon olamıyor. Biz bu özleme son vermek istiyoruz.'' 
     
     "Avrupa'da da kupa hedefliyoruz" 
     Camianın büyük hedefler için kenetlendiğini belirten Çetinsoy, ''Galatasaray futbol takımının Avrupa'da kupa aldığı bir dönemde basketbold a da aynı başarıyı elde etmek istiyoruz'' diye konuştu. 
     Hedeflerinin büyük ve zor olduğunu kaydeden Çetinsoy, konuşmasını şöyle tamamladı 
     ''Ligde tek sorunumuz fikstürün zorluğu. Bizim için çok zor olacak, ancak Birinci Lig'de şampiyonluğu, gelecek sezon da Avrupa'da kupayı hedefliyoruz. Bunu başarmak için de bütün mücadelemizi ortaya koyacağız. Aldığımız sonuçlar ve hedeflerimiz büyüdükçe bize olan ilgi de artıyor. Son maçımızda 2 bin kadar taraftar salona gelmişti. Başarılarımızı arttırdıkça taraftarlarımızın salonu tamamen dolduracağını düşünüyorum. Bu da basketbol adına güzel bir ortamın yaratılmasını sağlayacak. Altyapıdaki çalışmalarımızla atılımlarımızı en ileriye götürmeye çalışıyoruz. Yakın bir zamanda Galatasaray erkek basketbol takımının eski başarılı dönemlerine geri döndüğünü göstereceğiz.'' 
     






</TEXT>
</DOC>
