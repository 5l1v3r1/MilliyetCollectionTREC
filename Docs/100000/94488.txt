<DOC>
<DOCNO> 94488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur17.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Grup Başkanvekili "Erken seçim çağrıları samimi değil" 
</HEADLINE>
<TEXT>

     Saadet Partisi SP Grup Başkanvekili Veysel Candan, ''erken seçim çağrılarını samimi bulmadıklarını'' söyledi. 
     Candan, partisinin Konya İl Başkanlığı'nda düzenlediği basın toplantısında, Hükümet'in ''siyasi taktik savaşı verdiğini'' iddia etti. 
     MHP'nin koalisyondan çıkarılarak yerine başka bir parti alınması konusunun gündemde olduğunu anlatan Candan, ''MHP'nin erken seçimden sonra kurulacak hükümette yerini garantiye almayı düşündüğü'' görüşünü savundu. 
     MHP Genel Başkanı ve Başbakan Yardımcısı Devlet Bahçeli'nin artık ''beyanat yerine icraat yapması gerektiğini'' anlatan Candan, ''Erken seçim çağrılarını samimi bulmuyoruz. Gerçekten erken seçim istiyorsanız, Eylül'ü beklemeyin, TBMM'yi yarın toplayın. Siyasi partiler ve seçim yasasında değişiklik yaparak erken seçim kararını alın'' dedi. 
     Candan, erken seçim isteklerinde geç kalındığını belirterek, bu konuda daha fazla zaman kaybedilmemesi gerektiğini sözlerine ekledi. 
     





</TEXT>
</DOC>
