<DOC>
<DOCNO> 87019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo15.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay ''Galatasaray formasını asla giymem'' 
</HEADLINE>
<TEXT>

     Yunanistan'ın Panathinaikos takımının yıldız basketbolcusu İbrahim Kutluay, İstanbul Lisesi'ndeki öğrencilerle söyleşisinde soruları yanıtlarken ilginç açıklamalar yaptı. 
     Bir öğrencinin, ''Beşiktaş veya Galatasaray, basketbola çok iyi yatırım yapsa, Avrupa Şampiyonluğunu hedeflese, bu takımlarda oynar mısın'' sorusu üzerine salondaki Fenerbahçeli öğrenciler ''Hayır'' diye tepki gösterirken İbrahim, ''Ben profesyonel bir oyuncuyum. Galatasaray ve Beşiktaş, önüme büyük paralar koyup, Avrupa Şampiyonluğuna oynayacak bir takım kuracağız deseler bile teklifi kabul etmem. Ne kadar profesyonel olursam olayım, Galatasaray camiasında, sarı-kırmızılı forma ile kendimi rahat hissetmem. Çünkü ben Fenerbahçe ruhunu taşıyorum'' dedi. 
     Fenerbahçe'de uzun yıllar çok güzel günler yaşadığını anlatan İbrahim, şöyle konuştu 
     ''Taraftarı olduğum bir takımdı, çok duygulu anlarım oldu. Ama Avrupa Şampiyonu olma hedefim için takımımdan ayrıldım. Fenerbahçe taraftarı dünyanın en iyi taraftarıdır. Takımı çok iyi motive ediyorlar. Dünyanın hiçbir yerinde böyle taraftar görmedim. Eğer Fenerbahçe basketbola yatırım yapıp, Avrupa Şampiyonluğu'nu hedeflerse, sarı-lacivertli kulübe dönmeye hazırım.'' 
     
     ''2 SEZONDA FENERBAHÇE ÇOK GERİYE GİTTİ'' 

     Milli basketbolcu, Fenerbahçe'nin bu sezon hariç geçen 2 sezonda çok geriye gittiğini söyledi. 
     Bu sezon başında takımın başına Fenerbahçeli olan Murat Özgül'ün getirilmesiyle doğru bir iş yapıldığını vurgulayan İbrahim, şöyle devam etti 
     ''Benim dönemimde iyi bir bütçeyle, doğru yatırımlarla takım ilk 3 sırada yer alıyordu. Şu anda bunun çok gerisinde. Geçen 2 sezonda yatırım yapılmamış. Fenerbahçeli olmayan, Fenerbahçelilik ruhunu taşımayan oyuncular vardı. Büyük maçları, Galatasaray derbilerini Fenerbahçe ruhunu taşıyan oyuncular kazanır. Ancak benim ilk antrenörüm olan Özgül'ün takımın başına getirilmesiyle bu sezon yeniden altyapıya önem verilmeye başlandı. Geçen 2 sezon Fenerbahçe için kayıptı.'' 
     
     ''SİENA VE BAŞKA TAKIMLARDAN TEKLİF ALIYORUM'' 

     Ergin Ataman'ın çalıştırdığı İtalya'nın Montepaschi Siena takımı ve başka İtalyan takımlarının kendisini transfer etmek istediğini bildiren İbrahim, Avrupa'nın en iyi takımı olan Panathinaikos'dan ayrılmaya düşünmediğini söyledi. İbrahim, Avrupa Şampiyonu olan ve bu kadar yatırım yapan Panathinaikos'un kendisi ve Bodiroga'dan vazgeçeceğini sanmadığını, çok iyi tanıdığı kulüp başkanının böyle bir karar alacağını düşünmediğini kaydetti. 
     Yaklaşık 5-6 sezondur NBA takımlarından teklif aldığını anlatan İbrahim, ''NBA'e gitmiş olmak için gitmem. Ama çok iyi şartlarda bir kontrat sunarlarsa, o zaman NBA'e giderim'' dedi. 
     Bir öğrencinin, ''Reklamlardaki araba sizin mi'' sorusuna İbrahim gülerek, ''Hayır benim değil ama aynısından bende de var'' diye yanıt verdi. 
     
     ''YUNANİSTAN'DA ÇOK SICAK İLGİ VAR'' 

     Yunanistan'a giderken sorun yaşayıp yaşamayacağını çok düşündüğünü belirten İbrahim, ''2 senede Yunan halkından çok sıcak destek gördüm. Yunanistan'da kendimi güvende hissediyorum. Türk olduğum için diğer yabancılardan daha fazla ilgi gösteriyorlar'' dedi. 
     Bir öğrencinin, ''Olympiakos-Panathinaikos maçları sırasında otobüsünüz taşlanınca neler hissettiniz'' sorusuna milli basketbolcu, ''Ben Türkiye'den alışkın olduğum için fazla yadırgamadım. Ama diğer yabancı oyuncular şok oldu ve 5 gün kendilerine gelemediler. Bana Neden böyle sakinsin dediler. Bu tür olaylara alışkın olduğumu söyledim. Fenerbahçe-Galatasaray rekabeti gibi orada da Olmpiyakos-Panathinaikos rekabeti yaşanıyor'' diye konuştu. 
     İbrahim, A Milli Takım'ın ilk defa katılacağı Dünya Şampiyonası'nda ilk turda 3 maçı da kazanmaları halinde ikinci tur için avantaj elde edeceklerini kaydederek, ''İlk turda grubumuzdaki 3 maçı da kazanacak güçteyiz'' dedi. 
     Basketbola başlarken Ülkersporlu Harun'u örnek aldığını anlatan İbrahim, durdurulması çok zor ve skorer bir oyuncu olan Harun'un aynı zamanda da çok iyi bir insan olduğunu söyledi. 
     İbrahim Kutluay, takım arkadaşı Bodiroga ile çok iyi anlaştığını, 2 gün İstanbul'u gezdirdiği Yugoslav oyuncuyla birlikte 1 Haziran Cumartesi günü yurtdışında tatile gideceklerini bildirdi. 
     Milli basketbolcu, basketbolu bırakınca, turizm ile ilgili yatırımlar yapmayı düşündüğünü sözlerine ekledi. 
     Söyleşiden sonra spor salonuna geçen İbrahim, burada İstanbul Lisesi ile Robert Koleji arasında yapılan liselerarası basketbol turnuvası erkekler final maçının hava atışını yaptı. 
     





</TEXT>
</DOC>
