<DOC>
<DOCNO> 90617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/ekonomi/eko06.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine borçlandı piyasalar nefes aldı 
</HEADLINE>
<TEXT>

Dolar 42 bin lira düşerken, hisse senetleri yüzde 3.73 prim yaptı 
     EKONOMİ SERVİSİ 

     Hükümet ortaklarının ortamı yumuşatıcı açıklamalarda bulunması, piyasaları rahatlattı. Önceki gün 1 milyon 600 bin lirayı aşan dolar, Hazine’nin zor da olsa borçlanmasıyla hızla inişe geçti. Dolar dün serbest piyasada 42 bin liralık düşüşle 1 milyon 558 bin liraya indi.Uzun süredir satış baskısında kalan borsa ise yükselişe geçti. 
     Türk milli futbol takımının Japonya ile oynadığı maç nedeniyle borsada hayat adeta durdu ve en düşük işlem hacimli günlerden biri yaşandı. Ancak Hazine’nin moral veren ihalesinden sonra piyasalar rahatladı. Hisse senetleri ikinci seanstaki alımlarla yüzde 3.73 prim yaparken, İMKB - 100 Endeksi 344 puanlık artışla 9.575’e yükseldi. Yükselişte banka hisselerindeki alımlar etkili oldu. Ancak borsadaki yükseliş işlem hacmi ile desteklenmedi. Dün toplam 191.8 trilyon liralık işlem hacmi gerçekleşti. Hacmin yaklaşık dörtte biri Yapı Kredi, İş Bankası ve Garanti Bankası hisselerinden oluştu. 
     
     Faizler düştü 
     Hazine ihalesinden sonra bono faizlerinde de gevşeme oldu. En çok işlem gören 9 Nisan 2003 vadeli bononun faizi 1 puanlık düşüşle yüzde 70.94’e indi. Pazartesi günkü referans bono ihalesindeki 1.4 katrilyonluk net satışla birlikte 3 ihaleyle piyasadan toplam 3.7 katrilyon borçlanan Hazine, bugün piyasaya 3.9 katrilyon liralık iç borç geri ödemesinde bulunacak. 
     



 EKONOMİ 






















</TEXT>
</DOC>
