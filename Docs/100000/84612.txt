<DOC>
<DOCNO> 84612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur02.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Yapısal değişime en çok engel siyasetten geliyor" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, yapısal değişim programını uygulamaktaki en büyük engelin, siyaset kurumundan gelen talepler, baskılar ve direnç olduğunu belirterek, programın siyasetle de bütünleşmesi gerektiğini söyledi. 
     Yılmaz, CNN Türk'de yayınlanan ''Krizin neresindeyiz '' programına katılarak, Nuri Çolakoğlu'nun gündeme ilişkin sorularını yanıtladı. 
     ''Krizi aştık mı Hükümet nasıl görüyor bu durumu '' sorusu üzerine Yılmaz, uygulanan programın ortaya koyduğu bir takım olumlu sonuçlar yaşandığını belirterek, bu olumlu durumun hükümeti gevşemeye yöneltmemesi gerektiğini söyledi. 
     Ekonomik programın, sıradan, sadece krizi aşmayı amaçlayan bir program olmadığını ifade eden Yılmaz, programın aynı zamanda yapısal değişim öngörmesinin, programı daha önce uygulanan ekonomik programlardan ayırdığını belirtti. Yılmaz, ''Program, yaşadığımız krizi aşmayı hedeflemiyor, aynı zamanda kriz yaratan ortamı temizlemeyi hedefleyen bir programdır, köklü bir yapısal değişimi öngörmektedir'' diye konuştu. 
     2002 yılında aşağı yukarı hükümetin hedef aldığı senaryo 
     gerçekleşirse, Gayri Safi Milli Hasıla'nın yüzde 5'i ile 10'u kadar bir faiz dışı fazlayı gerçekleştirmeyi hedeflediklerini belirten Yılmaz, ''Bunun somut anlamı şudur 2002 sonunda Türkiye'nin toplam kamu borçları yaklaşık yüzde 10 civarında aşılacak demektir. Bu da Türkiye'de başlı başına büyük bir reformdur'' dedi. -''KAPATILMA YERİNE EK TEDBİRLER''- Yılmaz, devletin küçülmesine yönelik bir soruya karşılık da şunları kaydetti ''Bizimki gibi yapısal değişim programı uygulayan diğer ülkelerde de toplumsal yapının, çeşitli sektörlerin bu değişime uyum sağlaması sancılı olmuştur, zor olmuştur. Bugün Türkiye'de görüyorum ki bu değişime özel sektör geniş ölçüde uyum sağlayabilir. En zor uyum sağlayan kesim siyaset kurumu. Bugün hala bu programı uygulamaktaki en büyük engel, siyaset kurumundan gelen taleplerdir, baskılardır, dirençtir. Örneğin, yapısal değişim anlamında bu programın önceliklerinden biri kamunun küçültülmesidir. Bu yolda aldığımız kararlardan biri de herhangi bir işlevsel katkısı olmadığını tespit ettiğimiz bazı bölge müdürlüklerinin kapatılmasıydı. Ama Türkiye'nin her yerinden heyetler Ankara'ya gelmeye başladı. Bizim bölge müdürlüğü nasıl kalkar gibi talepler. Bunları dikkate alarak yeni değerlendirme yapıyoruz. Belki bölge müdürlüklerini kapatmadan da kurumların aynı şekilde tasarrufa gitmelerini sağlayacak ek tedbirler geliştireceğiz. Uygulamadaki en büyük direnç siyaset kurumundan gelmektedir.'' Siyaset kurumunda nasıl değişiklikler yapılacağının sorulması üzerine de Yılmaz, bu hükümetin IMF ile işbirliği halinde bir ekonomik program uygulamak durumunda olmasının talihsizlik olduğunu söyledi. Yapısal değişim programının siyasetle de bütünleşmesi gerektiğine işaret eden Yılmaz, ''Siyasetle paralel bir yeniden yapılanma gerçekleştirilemezse o zaman ekonomik ve kamu yönetimi alanında gerçekleştireceğimiz değişimin de geleceğinden iyimser olmamız haklılık kazanmaz'' dedi. -SEÇİM ORTAMINA GİRMEDEN UZLAŞMA- Kamuoyundaki baskının da yardımıyla son günlerde siyaset kurumu içinde Siyasi Partiler Yasası ve Seçim Yasası'nın değiştirilmesi konusunun güncellik kazandığını ifade eden Yılmaz, seçim ortamına girilmeden bu konuda uzlaşmanın sağlanması gerektiğine dikkati çekti. Yılmaz, ''Bunun mümkün olduğu kadar çabuk yapılmasında fayda var. Çünkü bu konudaki uzlaşma zorluğunun seçim yaklaştıkça daha da artacağını düşünüyorum'' dedi. Başbakan Yardımcısı Yılmaz, bir başka soruyu yanıtlarken de yapılacak bir Anayasa değişikliği ile yerel ve genel seçimlerin ayrılması gerektiğini belirterek, aksi takdirde seçim dönemlerinde yaşanan bütün sakıncaların yine yaşanacağını söyledi. -AB-TÜRKİYE İLİŞKİLERİ- Mesut Yılmaz, Ulusal Program çerçevesinde yapılan değişiklikleri anlatarak, bu çerçevede tamamen hükümet uygulamalarından bağımsız kurullar oluşturulduğunu anımsatarak, şöyle dedi ''Kurullar, bizim alışamadığımız, vatandaşların da zaman zaman yadırgadıkları bir uygulama. Kurullar, hedeflerine ulaşmasa, sağlıklı işlerlik kazanmasa da Türkiye'de devrimsel sayılabilecek bir değişikliğe işaret ediyor. Türkiye'de artık ekonomi depolitize oluyor. Bundan 20 yıl önce olsaydı Başbakan'ın rahatsızlığı, Türkiye allak bullak olurdu, ama öyle bir şey yaşanmadı, bunda vardığımız aşamanın büyük bir rolü var. Türk ekonomisi artık siyasetin günlük hareketlerine bağımlı olmaktan geniş ölçüde kurtuldu.'' Avrupa Birliği'ne AB uyum konusunda eksiklikler olduğunu bildiklerini ifade eden Yılmaz, bu eksikleri aşmak için az bir zaman kaldığını, buna paralel bir hazırlık içinde olduklarını belirtti. Yılmaz, ''Önümüzdeki hafta nihai bir uzlaşma sağlayacağız ve Aralık ayında artık sanal üyelikten müzakerelerin başladığı etkin bir üyelik sürecine dönüştüreceğiz'' dedi. Başbakan Yardımcısı Yılmaz, 2002 Dünya Kupası Finalleri'nde mücadele edecek A Milli Futbol Takımı'na başarılar diledi. Yılmaz, Milli Takım'ın ikinci tura geçmesi durumunda Japonya'da oynayacağı maça gitmeyi istediğini söyledi. 
     





</TEXT>
</DOC>
