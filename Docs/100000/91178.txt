<DOC>
<DOCNO> 91178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun07.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton hakkında açılan soruşturma kapatıldı 
</HEADLINE>
<TEXT>

     Eski ABD Başkanı Bill Clinton hakkında, Beyaz Saray'dan ayrılmadan bir gün önce bazı kişileri menfaat karşılığı affettiği iddiasıyla açılan soruşturma kapatıldı. 
     Soruşturmayı yürüten federal savcı James Comey, ''soruşturmanın kapatıldığını'' bildirdi, ancak gerekçesi hakkında bilgi vermedi. 
     Bill Clinton'ın halen New York senatörü olan eşi Hillary Clinton, senatör seçildikten sonra, eşinin kararında rolü olmadığını savundu. 
     Eski Başkan Clinton da hakkındaki soruşturmanın kapatılmasından sonra yaptığı açıklamada, ''Ortada kimsenin yanlış bir şey yaptığını gösterir kanıt yok. Dolayısıyla karar benim için sürpriz olmadı. Her şey ortada'' diye konuştu. 
     Olaya, Clinton'ın halen New York senatörü olan eşi Hillary Clinton'ın da adı karışmıştı. 
     Federal savcı Comey, Clinton tarafından atanan May Jo White'ın ayrılmasından sonra bu göreve getirilmişti. 
     Clinton'ın, hükümeti yasadışı yollardan milyonlarca dolar zarara uğratan aşırı dinci 4 Museviyi, kendisine ve eşine menfaat sağlamak amacıyla affettiği iddia ediliyordu. Bu kişilerin, New York dışındaki bir Musevi yerleşim merkezinde yaşadığı bildiriliyor. New Square adlı yerleşim merkezi, son seçimlerde kitle halinde Hillary Clinton'a oy vermişti. 
     
     DİĞER SORUŞTURMALAR SÜRÜYOR 
     Buna karşılık Clinton'ın Beyaz Saray'dan ayrılmadan önce diğer bazı kişileri affetmesiyle ilgili soruşturmanın sürdüğü belirtildi. 
     Clinton'ın affettiği kişiler arasında İsviçre'ye kaçan milyoner işadamı Marc Rich de bulunuyor. Clinton'ın erkek kardeşi Roger'ın, ağabeyine affettirme vaadiyle Teksaslı bir işadamından 200 bin dolar aldığı yolundaki iddialar da soruşturuluyor. 
     Clinton, Beyaz Saray'dan ayrılmadan bir gün önce 176 kişiyi affeden kararnameleri imzalamıştı. 
     





</TEXT>
</DOC>
