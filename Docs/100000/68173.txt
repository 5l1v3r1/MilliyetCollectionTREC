<DOC>
<DOCNO> 68173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur15.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "'Egemenlik kayıtsız şartsız milletindir" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Siyasette halkın iradesi, milletin egemenliği, aynen Gazi Mustafa Kemal'in ifade ettiği gibi 'Egemenlik kayıtsız şartsız milletindir' anlayışının iktidar olduğu bir anlayış olmalıdır'' dedi. 
     Partisinin Tuzla İlçe Başkanlığı binasının açılışını yapan Erdoğan, daha sonra minibüsten vatandaşlara seslendi. 
     Erdoğan, Türkiye'nin 81 ilinin Suadiye ve Bağdat Caddesi standardını yakalaması gerektiğini vurgulayarak, geri kalmış ve kalkınmış bölgeler arasındaki farklılıkları bir an önce gidereceklerini söyledi. 
     Türkiye'de ''siyaset daralması'' olduğunu kaydeden Erdoğan, şöyle devam etti 
     ''Kamuoyu araştırmaları yapılıyor. Diyorlar ki, 'siyasetçilere pek güvenilmiyor'. Vatandaş bu konuda haklıdır. Ama şunu bilmenizi istiyorum. Sizi siyasetçi, yanlış siyasetçi, kötü alışkanlıkları olan siyasetçi, siyasetten uzaklaştırmasın. Çünkü siyaset ülkenin tek çıkışıdır. Hele hele demokratik bir anlayıştaki siyaset, demokrasiyle şekillenen bir siyaset, ülkemizin dünyada en önemli tek çıkışıdır. 
     Niye bunu söylüyorum, Çünkü sizin iradenizin, sizin düşüncenizin yerini bulduğu tek anlayış budur da onun için. Eğer siyasetin alanı boş bırakılırsa, siyasetin alanı daraltılırsa, bilin ki bu alanı başkaları doldurur. Bunun için siyasette halkın iradesi, milletin egemenliği, aynen Gazi Mustafa Kemal'in ifade ettiği gibi 'Egemenlik kayıtsız şartsız milletindir' anlayışının iktidar olduğu bir anlayış olmalıdır.'' İstanbul Büyükşehir Belediye Başkanlığı döneminde yaptığı çalışmaları anlattığı konuşmasında, Türkiye'de 200 ayrı vergi olduğunu da ifade eden Erdoğan, iktidara gelmeleri halinde bu sayıyı 5'e düşüreceklerini ve vergi oranlarını azaltacaklarını sözlerine ekledi. 
     Daha sonra basın mensuplarının sorularını yanıtlayan Erdoğan, ''nüfus artışı ve içki yasağı'' konularındaki sözlerine ilişkin sorulara, ''bu konularda daha önce gerekli tüm açıklamaları yaptığını'' söyleyerek cevap vermedi. 
     Başka bir soru üzerine, yabancı sermayenin Türkiye'ye girmesinden yana olduklarını belirten Erdoğan, ''Tahkim Yasası'na destek vermiştik. Buna rağmen yabancı sermaye Türkiye'de yatırıma gitmedi. 
     Güvenemedikleri için yatırıma girmiyorlar. Bunun için toplumsal desteği olan bir hükümete ihtiyacımız var'' dedi. 
     Recep Tayyip Erdoğan, ''erken seçim'' hakkındaki sorular üzerine de, ''hükümetin erken seçime gitmek gibi bir derdi olmadığını'' kaydetti. 
     






</TEXT>
</DOC>
