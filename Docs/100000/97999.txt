<DOC>
<DOCNO> 97999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur01.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "Seçimlerin umut ve değişim getirmesi gerekiyor" 
</HEADLINE>
<TEXT>

     DTP Genel Başkanı Mehmet Ali Bayar, seçimlerin çözüm çıkarması, değişim ve umut getirmesi gerektiğini belirterek, "Önümüzdeki seçimden sonra çıkacak sonuçla yeni bir seçime ihtiyaç duyar hale gelebilir Türkiye" dedi. 
     Türkiye Gazeteciler Cemiyeti Basın Özgürlüğü Ödül Töreni'ne katılan Bayar, gazetecilerin sorularını yanıtladı. 
     Bir gazetecinin sorusu üzerine, "Seçimlerin çözüm çıkarması, değişim getirmesi, umut getirmesi gerekiyor" diyen Bayar, "Avrupa Birliği ile ilgili tartışmaları gördünüz. Avrupa Birliği gibi Türkiye'nin geleceğine ait bir vizyon günlük siyasete kurban edildi. Böylece aslında herkesin de maskesi düştü. Kimin neyi, neden, nasıl istediği ortaya çıktı" diye konuştu. 
     Bayar, siyasi belirsizliğin ne zaman biteceği yolundaki bir soru üzerine de, şunları kaydetti 
     "Siyasi belirsizlik seçimlerden çözüm çıktığı takdirde düzelir. Seçimlerden çözüm çıkması, bugünkü tablonun tamamiyle değişmesi, yepyeni bir Türkiye'nin, bir siyaset anlayışının Türkiye'ye hakim olmasıyla çözülür. Seçimin bu çözümü, yarının Türkiye'sini sandıktan çıkarması lazım." 
     





</TEXT>
</DOC>
