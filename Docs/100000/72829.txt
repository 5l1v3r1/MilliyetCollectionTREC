<DOC>
<DOCNO> 72829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur09.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "İtalya'daki olayların sorumlusu İtalyan polisi" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, AS Roma-Galatasaray maçının ardından çıkan olayları değerlendirerek, ''Tam bir rezalettir. Eğer aynı olaylar İstanbul'da olsaydı herhalde şimdi dünyayı başımıza yıkarlardı'' dedi. 
     İstanbul Emniyet Müdürlüğü'ndeki törenin ardından gazetecilere Roma-Galatasaray maçına ilişkin değerlendirmede bulunan Yılmaz, yaşananların herkesin gözünün önünde cereyan ettiğini söyledi. 
     Yılmaz, ''Tam bir rezalettir. Eğer Aynı olaylar İstanbul'da olsaydı herhalde şimdi dünyayı başımıza yıkarlardı. Ama bence orada olaylara sebebiyet veren Romalı futbolculardan ziyade sorumlu olan İtalyan polisidir. Çünkü bizim sporcularımızın hayatı onlara emanet edilmiştir. Can güvenliğini onlar garanti etmişlerdir. İtalyan polisi çok kötü bir sınav vermiştir'' dedi. 
     Dışişlerinin resmi girişimlerinin bulunduğunu hatırlatan Yılmaz, ancak şu anda daha önemli olanın UEFA'nın bu konuda acil bir karar vermesi olduğunu söyledi. 
     Bir gazetecinin ''UEFA'ya başvuruda sonuç alınabilecek mi '' şeklindeki sorusu üzerine Yılmaz, şu yanıtı verdi 
     ''Gereken yapılacaktır. Sonuç alınmaya çalışılacaktır. İtalyan basınının konuyu çarpıttığını tespit ettik. Sorumluluğu Galatasaraylı futbolculara yıkma gayretleri var. Hatta meseleyi siyasi bir polemik haline getirmeye çalışıyorlar. 'İşte böyle bir olaya sebebiyet veren Türkler AB'ye layık mıdır ' filan gibi tartışmalar var. Ben dün İtalyan basınına dedim ki Eğer statta olanlar bir ölçü olsaydı İtalya'nın hemen AB'den çıkarılması lazımdı '' 
     






</TEXT>
</DOC>
