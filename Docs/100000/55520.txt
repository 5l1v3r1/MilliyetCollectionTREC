<DOC>
<DOCNO> 55520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo07.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Sözlerim geri çekileceğim anlamında yorumlanmasın" 
</HEADLINE>
<TEXT>

     Beşiktaş Teknik Direktörü Christoph Daum, Fenerbahçe maçı öncesi yaptığı açıklamaların, geri çekileceği yönünde yorumlanmasını benimseyemediğini belirtti. 
     Daum, Beşiktaş'ın resmi internet sitesi ''www.besiktasjk.com''da yaptığı açıklamada, derbi maç öncesi verdiği demeçte, yılbaşına kadar geleceği ile ilgili bazı şeyleri düşünmesi gerektiğini söylediğini anımsatarak, ''Bunun, yine geri çekileceğim yönünde yorumlanmasını benimseyemiyorum. Daha çok bilinçli bir şekilde olumsuz ifadeler seçildiğini düşünüyorum. Beni tanıyanlar, takımın iyiliği ve geleceği söz konusu ise asla susmadığımı biliyorlar'' dedi. 
     İfadelerinin ve endişelerinin önce haklı olduğunun söylendiğini, ancak daha sonra kamuoyunda, Daum'un takımı bırakması ve Türk olan bir antrenörle anlaşma sağlanmasının en akıllısı olacağının anlatıldığını ifade eden Alman teknik adam, ''Eğer herşeyi güzel göstermek ve gerçeklerden uzak olmak birlikte çalışmanın temeli olacak ise o zaman ben Beşiktaş için doğru antrenör değilim demektir'' görüşünü aktardı. 
     
     "Eleştiri ile yaşamayı öğrendim" 
     Daum, iyimserliğin kendisi için iyi bir danışman olduğunu ve bunu her zaman oyuncularıyla paylaştığını kaydederek, ''Eleştiri ile yaşamayı öğrendim. Eleştiri her zaman için yapıcı algılanmalı ve gerçekleştirilmeli'' dedi. 
     ''Beşiktaş hakkında uyarıcı cümlelerim yanlış anlaşıldığında ve bana karşı kullanıldığında kendimi yalnız hissediyorum'' diyen Daum, şöyle devam etti 
     ''Hiç kimseye şahsen saldırmak veya ekonomik kriz için sorumlu tutmak istemiyorum. Ayrıca kendisine saldırdığımı hisseden herkesten de özür dilemek istiyorum. Bir gazeteci veya yönetici ile yüzleşmeyi aramıyorum, aramayacağım da. Burada önemli olan Beşiktaş'ın geleceği, benim kişiliğim değil. Ben de sorunları kendi içimizde tartışmak ve dile getirmek isterdim. Ama bu maalesef, benim benimsemediğim nedenler yüzünden mümkün olmadı. Bu nedenle önümüzdeki haftalarda geleceğimle ilgili bazı şeyleri düşüneceğim. Şu anda biraz eğlenmeyi ve sevinmeyi hak ettik, çünkü daha sonra Gençlerbirliği karşısında bir sonraki zor görevimiz bizi bekliyor.'' 
     
     Fenerbahçe galibiyeti 
     Fenerbahçe galibiyetine de değinen tecrübeli teknik adam, takımının olağanüstü bir başarı gösterdiğini belirtti. 
     Daum, profesyonel futbolda sadece sonucun önemli olduğunu ifade ederek, ''Maç öncesinde hep daha çok Fenerbahçe'nin galibiyet şansının yüksekliği konusunda spekülasyon yapıldı ve birçok eleştirmen kendi kişiliğim hakkında negatif moraller yaydı. Ben bu galibiyeti, bu sezon çok iyi birlikte çalışmamızın bir onayı olarak görüyorum'' dedi. 
     
     Oyunculara övgü 
     ''Her zaman için öğrenme gayreti içinde olan oyuncularımla çalışmak beni sevindirmiştir'' diyen Daum, ''Biz, yani tüm oyuncular ve antrenörler her zaman Beşiktaş adına en iyisini vermeye çalıştık, bu nedenle oyuncularımız ve olağanüstü taraftarımız adına çok seviniyorum'' diyerek açıklamasını tamamladı. 
     






</TEXT>
</DOC>
