<DOC>
<DOCNO> 62079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sonspo05.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Afrikalı oyuncular Türkiye'yi Avrupaya açılan kapı olarak görüyor" 
</HEADLINE>
<TEXT>

     Alman Der Spiegel Dergisi, Afrikalı futbolcuların Türkiye'yi, Batı'ya açılan kapı olarak gördüklerini, bu nedenle birçok Afrikalı futbolcunun Türk kulüplerinde oynamak amacıyla Türkiye'ye gittiklerini yazdı. 
     Dergi, ''Son durak Boğaziçi'' başlığıyla verdiği haberde, binlerce işsiz Afrikalı futbolcunun yasal olarak çalışmak amacıyla Türkiye'ye giderek şanslarını denediklerini bildirdi. 
     Afrikalı futbolcuların çoğunun başarısız olduğuna işaret edilen haberde, Afrikalılar için başarısız bir biçimde ülkelerine dönmenin büyük utanç olduğu, bu nedenle çoğunun İstanbul'un kenar mahallelerinde yaşadıklarını ve küçük suçlar işleyerek geçinmeye çalıştıkları belirtildi. 
     Türkiye'ye vize almanın Afrikalılar için diğer Avrupa ülkelerine vize almaktan daha kolay olduğuna dikkati çekilen haberde, Türkiye'de futbolculara çok iyi para ödendiği de kaydedildi. 
     Türkiye'ye giden Afrikalı futbolcuların menajerler sayesinde Avrupa kulüplerinden de öneri bekledikleri belirtilen haberde, yabancı futbolcu oynatamadıkları için Türkiye'deki İkinci Lig takımlarında da oynayamadıkları ifade edildi. 
     Örnek olarak Beşiktaş'ta oynamak üzere İstanbul'a giden Tony Agiwungha gösterildi. Agiwungha'nın, Beşiktaş'ın kendisini istememesi üzerine Vanspor'a gittiği, Vanspor'un da ligden düşmesi sonucu işsiz kaldığı belirtildi. Haberde, Fenerbahçe, Galatasaray ya da Beşiktaş gibi büyük takımlarda oynamak isteyen Afrikalı futbolcuların çoğunun bu düşünün gerçekleşmediği, bir zamanlar Nijerya'nın ümit milli takımında oynayan Nnamdi Obiorah'ın da bugün İstanbul'da zor koşullar altında yaşadığı kaydedildi. 
     






</TEXT>
</DOC>
