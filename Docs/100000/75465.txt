<DOC>
<DOCNO> 75465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/yazar/cem.html </URL>
<DATE> 2002/03/30/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Özel bir durum 
</HEADLINE>
<TEXT>

     Çalışan bir kadın olarak özel bir durumum var O da hamilelik 
     Bu konuyu yazıp yazmamayı çok düşündüm, ama benden önce milyarlarca kadının yaşadığı bu çok özel durum, birçok konuya farklı bakmama yol açtığından, düşüncelerimi sizlerle paylaşma ihtiyacı duydum. 
     Hamilelik şüphesiz çalışan kadına özel bir durum değil. Kadınlar, kendilerine çizilen veya kendi aşabildikleri sınırlarda toplumun üretimine çalışmasalar da katkıda bulunuyorlar. O yüzden şu anda çalışmayı sürdürmek bazı kadınların yaşam mücadelesine oranla hiç de zor olmayabilir. 
     
     Bencilliği yenebilmek 
     İnsan hayatında ilklerin öneminden olsa gerek, birinci hamileliğin verdiği amatörlükle konuyla ilgili ne bulursam okuyorum. Bebek ne zaman, nasıl büyür, nelere dikkat edilmeli, kuru kayısının faydaları ve aşerme gibi önceleri benim için son derece sıkıcı olan bazı alanlara girmiş durumdayım. 
     Düşünüyorum da, şimdiye dek hamilelik ve anneliğe hep çok yabancı bir olgu gibi davranmışım. Belki de çok mükemmel bir anneye sahip olduğumdan - yaşamın bu alanını sorgulama veya öğrenme ihtiyacı duymamışım. 
     Şimdi ise yeni hayatımın şimdikinden çok daha az bencil olması gerektiğini fark edip, dehşete düşüyorum. Önce vücudumu, doğum sonrasında ise her şeyimi, zamanımı ve önceliklerimi de bana bir süre bağımlı olacak küçük bir insanla paylaşacağım. Dedim ya, benimkisi acemilik, herkesin her koşulda aldığı bir sorumluluğu belki de fazla büyütüyorum. Anneliğe bir iş gibi değil de, doğal bir süreç olarak bakabilmek sanırım daha sağlıklı bir yaklaşım. 
     Hamilelikteki en sıkıcı problemlerden biri ise giyim - kuşam meselesi. Normal kıyafetlere sığamadığınızı algıladığınız zaman, önce buna isyan ediyor, sonuna kadar denemeyi sürdürüyorsunuz. Ardından bir kabul dönemi geliyor, bu süre zarfında da dış görünümünüze fazla özen göstermekten vazgeçebiliyorsunuz. En azından bir süre için. 
     
     Yaşamın farklı boyutu 
     İlginç olan diğer bir durum da, uzun zamandır tanıdığım insanların da farklı bir boyutunu keşfediyor olmam. Hamilelik öncesinde benzer deneyimlerini anlayamadığım bir sürü kadın, şimdi bana yardımcı olmak için seferberlik yapmış durumda. Bunlar arasında işkolik veya sert diye nitelendirebileceğim kadınların da, bu insancıl yönünü keşfetmekten dolayı memnunum. 
     Öncelikle sizden önce bu yoldan geçenlerin başına gelenleri bilmek rahatlık ve güven veriyor. Onlar da sizin gibi şişmanladılar, onlar da sıkıntı çektiler, mideleri bulandı, ruh sağlıkları inişli - çıkışlı oldu. Onlar da uykusuzluk dahil pek çok zorluğa belki de doğaları gereği dayandılar ve sonuçta topluma yeni bir birey kazandırdılar. Hatta muhtemelen birden çok birey. 
     Çalışıyor olmak hamileliği kolaylaştırıyor bile olabilir. Neden derseniz, konuyla ilgili fazlaca kurmayı engelliyor. Kafanız değişik sorunlara odaklandığından, telaşlanma veya fiziksel semptomlara fazla dikkat etme şansınız kalmıyor. 
     Yazıyı bitirirken şunu fark ettim, galiba benim çok da özel bir durumum yok... Bu mutlu ancak çelişkili duyguları yaşamak, insani gelişmenin bir parçası olsa gerek. 
     
     







Yakup Cemil... 


Philip’i sökelim 


Ecevit - Derviş görüşmesi 


Özel bir durum 


Ecevit fotoğrafın bütününü ne kadar görüyor 


Rakamlarla Kürtçe 


İşgal en büyük terördür 


Eğitim Gönüllüleri Vakfı 


Hep aynı tavır... 


...Ve olaylar böylece gelişir 


Şükür’den Akın Tekstil’ çalımı 


"Yarılmaca"dan "Havariler"e 


Model Avrupa Birliği 


McKinsey'in fendi, Betil'i yendi 


Ben de bilmiyorum 


Askerin rahatsızlığı nedendir 


Betil yeni bir aşk yeni bir iş arıyor 


</TEXT>
</DOC>
