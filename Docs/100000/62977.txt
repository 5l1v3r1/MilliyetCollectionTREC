<DOC>
<DOCNO> 62977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo04.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "İyi konsantre olursak Beşiktaş'ı yeneriz.." 
</HEADLINE>
<TEXT>

     Trabzonspor Kulübü Başkan Yardımcısı Ahmet Kul, Beşiktaş ile zorlu bir karşılaşma yapacaklarını belirterek, ''Futbolcular iyi konsantre olursa, Beşiktaş'ı yeneriz'' dedi. 
     Ahmet Kul, Beşiktaş'ın formda bir ekip olduğunu, kendilerinin de ligin ilk yarısının bitiminde başarılı sonuçlar aldıklarını kaydederek, şöyle devam etti 
     ''Beşiktaş karşısında ligin ilk yarısında yaptığımız karşılaşmadan daha avantajlı durumdayız. Ligin başında yeni oluşturduğumuz ve genç oyuncu ağırlıklı bir kadroya sahiptik. Futbolcular birbirleriyle kaynaştılar. Saha ve seyirci avantajı da bizden yana. Taraftarları bu karşılaşmada yanımızda bekliyoruz. Onların desteğine büyük ihtiyacımız var.'' Bordo-mavili takımın bu karşılaşmaya çok ciddi bir biçimde hazırlandığını da ifade eden Kul, ''Rakibimiz de ilk yarıdaki yaptığımız maçın rövanşını almak isteyecektir. Çok zevkli bir maç geçeceğini umuyorum. Özellikle rakibimizin hucumdaki oyuncularını durdurabilirsek, maçı lehimize çeviririz'' diye konuştu. 
     Ligin ilk 3 haftasının kendileri için çok önemli olduğunu da ifade eden Kul, şöyle konuştu 
     ''Beşiktaş, Gaziantepspor ve Bursaspor maçlarından galibiyetler çıkarırsak, ligi çok iyi bir yerde bitiririz. Bu maçları erken oynamamız bizim için avantaj. Takımımız fazla yorgun olmadan ve iyi bir hazırlık devresi geçirerek, bu karşılaşmaları yapacak. Futbolcular kalitelerini sahaya yansıttığı sürece sorun yaşamayız.'' Devre arasında kadrolarına dahil ettikleri Bushaj'ın yetenekli bir oyuncu olduğunu ve takıma yararlı olacağına inandığını ifade eden Kul, ''Bu futbolcuyu fazla bir rakama mal etmedik. Bu oyuncu takıma ikinci yarı atacağı gollerle katkı sağlayacak'' diye konuştu. 
     






</TEXT>
</DOC>
