<DOC>
<DOCNO> 80390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo07.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahların gölgesinde basketbol oynadılar... Onların öyküsü... 
</HEADLINE>
<TEXT>

     Türk bayan basketbolcular Filiz ve Betül, silahların gölgesinde Kudüs'te basketbol oynadılar. 
     Sezon başında İsrail'in Kudüs kentinin ASA Jerusalem takımına transfer olan Filiz ve Betül, geçen günlerde Türkiye'ye döndü. 
     A Milli Basketbol Takımı'nda oynayan Galatasaray'ın eski oyuncusu Filiz Yükrük, İsrail'de yaşadığı olayları anlattı. 
     
     "Sabahın 4'ünde uyanıyorduk" 

     Filiz, Kudüs'teki ilk zamanlarında az sayıda canlı bomba olaylarıyla karşılaştıklarını, ancak daha sonra İsrail ordusunun Filistin'e girmesiyle olayların arttığını söyledi. 
     Milli basketbolcu, ''Sezon başında olayları çok hissetmiyorduk. 
     Birkaç defa canlı bomba eylemleri oldu. Ancak daha sonra olaylar artınca, tedirgin olmaya başladık'' dedi. 
     Otobüse binmeye korktuklarını anlatan Filiz Yükrük, şöyle devam etti 
     ''2001 Aralık ayından sonra olaylar arttı. Otobüslerde de canlı bombalar kendilerini patlatıyordu. Biz korktuğumuz için taksiye biniyorduk. 2002 Şubat ayında olaylar daha da kızıştı. Sabahın 4'ünde, 5'inde bomba sesleriyle uyanıyorduk. Son 2-3 ay dışarı çıkmamaya çalışıyorduk. Sadece antrenmanlara ve maçlara gidiyorduk. Kendimizi savaşın ortasında bulduk.'' 
     
     "Ölümden döndük" 

     Betül ile her zaman gittikleri çarşıda canlı bomba patladığını anlatan Filiz, ölümden döndüklerini söyledi. 
     Filiz Yükrük, şöyle konuştu 
     ''Şubat ayının ilk haftasıydı. Tatil günümüzde Betül ile her zaman gittiğimiz şehir merkezindeki çarşıya gitmeyi planlamıştık. Ama tembellik edip, yataktan kalkamadığımız için gitmekten vazgeçtik. O gün orada canlı bomba patladı. Yaklaşık 70 kişi yaralandı, 35 kişi öldü. Biz de o gün oraya gitseydik, belki ölebilirdik.'' 
     
     Hapoel'in oyuncuları saat farkıyla yaşıyor 

     Milli basketbolcu, Kudüs'te özellikle sporcuların gittiği bir restorantta da canlı bomba patladığını ve Hapoel Jerusalem erkek basketbol takımının bazı oyuncularının saat farkıyla yaşadıklarını ifade etti. 
     İsrail ordusunun Filistin'e girmesinden sonra canlı bomba olaylarının arttığını belirten Filiz, ''Hapoel Jerusalem'in oyuncularının bazıları 2002 Mart ayının ilk haftasında cumartesi günü her zaman gittiğimiz o restoranta gidiyor. Restorantta aynı gün Hapoel Jerusalem oyuncuları çıktıktan 1-2 saat sonra canlı bomba patlıyor. 
     Restoranttaki bomba olayında 35-40 kişi öldü. Yani sporcu arkadaşlar saat farkıyla hayatta kaldı'' dedi. 
     Bir deplasman maçından Kudüs'e dönerken şöförün yolu kaybetmesi nedeniyle herkesin büyük panik yaşadığını anlatan Filiz, şöyle devam etti 
     ''Galil kentinde maç yaptıktan sonra Kudüs'e dönüyorduk. Yolda kaybolduk ve yanlışlıkla bir Arap şehrine girdik. Herkes çok panikledi. Bize Eğer bir İsrailli buraya girerse, öldürülür dediler. 
     Daha sonra yolu bulduk ve Kudüs'e ulaştık.'' 
     
     "Balkondan bombalamaları izledik" 

     Olayların artmasıyla Kudüs'te her sokak başında askerlerin bulunduğunu, kendilerini savaşın ortasında hissettiklerini söyleyen Filiz, yaşadıklarını şöyle anlattı 
     ''Gelmeden 2 hafta önce bir süpermarkette canlı bomba patladı. 
     Artık sokaklarda bir sürü asker vardı. Kudüs'te tanklar dolaşıyordu. 
     Bazen evimize giderken anonslar duyuyorduk. Her tarafı saran askerler, birilerini aradığı için eve giremiyorduk. Balkondan 2-3 defa bombalama olayları izledik. Roketler ve helikopterlerle bombalıyorlardı. Çok korktuk. Kendimizi savaşın ortasında hissettik.'' 
     
     "Ailelerimiz dönmemizi istedi" 

     İsrail'de yaşananlar nedeniyle ailelerinin de çok tedirgin olduğunu vurgulayan Filiz, ''Her bombalama olayından sonra telefon edip, 'Boşverin parayı, bırakın hemen dönün' diyorlardı'' dedi. 
     Filiz, takımın en önemli maçlarında arkadaşlarını yalnız bırakmak istemediklerini ifade ederek, şunları söyledi 
     ''Bizi çok seviyorlardı, bize güveniyorlardı. Ayrıca paraya da ihtiyacımız vardı. Takımdaki 2 ABD'li oyuncu, Şubat ayında hemen gittiler. ABD'liler çok farklı tepki gösteriyorlar. Ama biz Türk insanı olduğumuz için belki de Taksim'deki gibi canlı bomba eylemlerini ülkemizde de gördüğümüz için hemen gitmedik.'' 
     
     "Gelirken çok duygusal anlar yaşadık" 

     Filiz, İsrail'den ayrılırken, çok duygusal anlar yaşadıklarını ve kendileri için yemek verildiğini kaydetti. 
     Vedaları sırasında İsrailli arkadaşlarının ağladığını anlatan Filiz, ''Paramızı her kuruşuna kadar aldık. Bize verdikleri veda yemeğinde çok duygusal anlar yaşadık. İsrailli oyuncu arkadaşlarımız ağladı. Bu olaylar olmasa, hiçbir problemimiz yoktu. Çok iyi insanlar. 
     Türkiye'ye dönerken, 2-3 İsrail takımından teklif aldım. Eğer savaş biterse, ben tekrar İsrail'de oynamak isterim'' diyerek sözlerini tamamladı. 
     





</TEXT>
</DOC>
