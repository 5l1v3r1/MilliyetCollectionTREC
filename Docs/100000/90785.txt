<DOC>
<DOCNO> 90785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo10.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını, Türkiye övdü sonra ekledi "Kıskanıyoruz" 
</HEADLINE>
<TEXT>

     17. Dünya Kupası'nda dün Türkiye'nin Japonya'ı 1-0 yenerek çeyrek finale yükselmesi, Yunan basınında geniş yer buldu. 
     Türkiye'nin mükemmel bir oyun çıkardığı görüşünde birleşen Yunan basını, kırmızı-beyazlı takımın galibiyeti hakkıyla elde ettiğini ve dünyanın 8 devi içindeki yerini alnının teriyle kazandığı yorumunu yaptı. 
     Atina'da yayımlanan spor gazeteleri Ümit Davala'nın 12. dakikada kaydettiği golle gelen Türkiye galibiyetini, ''Kırmızı- beyazlılar savaş alanından başları dimdik çıktılar'' biçiminde yorumladılar. 
     ''Türkler, galibiyet için kılıç salladı'' ve ''Ay-Yıldızlı kamikazeler Japonya'yı vurdu'' başlıklarını kullanan Filathlos gazetesine, Ora, ''Kırmızı-beyazlılar Japon konukseverliğine saygı göstermedi'' başlığıyla eşlik etti. 
     Sportime, ''Uzak doğuda Türk çiftetellisi'', ''Türklerin iştahı açıldı'' ve ''Ay-yıldız, güneş tutulmasına yolaçtı'' derken Fos, ''Güneşin doğduğu ülkeye Türkler Osmanlı adaletini getirdi'' başlığını A Milli Takım galibiyetine uygun gördü. 
     Goal News, ''Ümit Davala sahanın efesi'' ve ''Türkler ilk 4'e doğru gidiyor'' başlıklarını seçerken, ''Kırmızı-beyazlılar seçkinler arasında'' diyen Protathlitis, ''Türkler sahayı ateşe verdi'' yorumunu başlığına taşıdı. 
     Öte yandan, ''Şenol Güneş'in takımı yine tarih yazdı'' diyen Athlitiki Iho, Alpay Özalan'ın dünkü karşılaşmada savunmanın lideri olduğu değerlendirmesini yaptı. 
     Alpay'ın çok güçlü ve sert bir oyuncu olduğunu kaydeden gazete, Türk oyuncunun söz geçiremediğini sinirleriyle hakemlerin korkulu rüyası olduğunu ancak kendini kontrol altında tuttuğu zaman kuşkusuz oyunun ''paşası'' olmayı başardığını yazdı. 
     
     "Galiba kıskanıyoruz" 
     Bu arada, ''Türkler'in bizden ne fazlası var '' diyen Score, kendi sorusuna ''İstek, takım oyunu, aile havası, efelik ve kendine güven. Tabi bütün bunlar yeterli olmuyorsa birkaç da mükemmel oyuncu. Örneğin çıkardığı oyunla rakibinin gözlerini yuvalarından dışarı uğratan Hasan Şaş. 4 muhteşem karşılaşmanın ardından ay yıldızlı bayrağı dalgalandıran Türk oyuncu. Galiba kıskanıyoruz'' yanıtını verdi. 
     Yunanistan'ın en yüksek tirajlı gazetelerinden To Vima, ''Türkler sevinç gözyaşlarına boğuldu'' derken, Ta Nea, ''Ay yıldız güneşi gölgede bıraktı'' başlığını seçti. 
     Elefteros Tipos ile Ethnos ise, ''Türkler Japonlara harakiri yaptırdı'' ve ''Türk savunması Senegal'i korkutuyor'' başlıklarını kullandı. 
     Apoyevmatini, ''Kırmızı-beyazlılar ile hakem Japon oyunculara peçe taktı'' başlığıyla dikkati çekerken, Türk halkının galibiyet sevincini sayfalarına taşıyan Elefterotipia, ''Ay yıldızlılar Allah'ın yardımıyla zafere ulaştı'' başlığını kullandı. 
     





</TEXT>
</DOC>
