<DOC>
<DOCNO> 76668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sonspo15.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman ve Sienası İsrail'e gitmek istemiyor... 
</HEADLINE>
<TEXT>

     Basketbolda Avrupa Raimundo Saporta Kupası yarı finalinde İsrail'in Hapoel Jerusalem takımıyla deplasmanda mücadele edecek olan İtalya'nın Montepaschi Siena takımı, bu ülkeye gitmek istemiyor. 
     Antrenörlüğünü Ergin Ataman'ın yaptığı Montepaschi Siena, 11 Nisan Perşembe günü Kudüs'e gitmesi gerekirken, İsrail'in Filistin'e karşı yürüttüğü harekattan dolayı, bu maçın bir başka ülkeye alınması için FIBA'ya başvurdu. 
     Ataman, Kudüs'te insanların zaten sokağa çıkamadığını belirterek, ''Bir basketbol takımının bu kente gitmesinin sakıncalı olacağını düşünüyoruz. Bu yüzden FIBA'ya gerekli başvuru kulübümüzce yapıldı. Normal koşullarda FIBA'nın kararlarına saygılıyız. Ancak bu durumda FIBA'nın maçı bir başka yere almasını bekliyoruz'' dedi. 
     İtalya Dışişleri Bakanlığı'nın da geçtiğimiz günlerde Montepaschi Siena Kulübü'ne bir yazı yollayarak, güvenliklerinin gözönünde tutulmasını istediği ve Kudüs'e gitmemelerini tavsiye ettiği öğrenildi. 
     FIBA'nın, maçla ilgili kararı 8 Nisan Pazartesi günü vermesi bekleniyor. 
     Öte yandan İtalya Basketbol Birinci Ligi'nde lider Skipper Bologna'yı dün akşam yapılan maçta 80-71 yenen Montepaschi Siena'ya İtalyan basını övgüler yağdırdı. 
     Gazetelerin basketbol için ayrılan sayfalarında, ''Atamanlı Siena, ligin zirvesini değiştirdi. Gösterdiği etkili oyunla lig liderini yenerek hem kendi kalitesini gösterdi, hem de lige renk kattı'' yorumları yapıldı. 
     






</TEXT>
</DOC>
