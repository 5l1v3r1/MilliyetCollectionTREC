<DOC>
<DOCNO> 89687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur01.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ''AB treni kaçmaz ama gecikir..'' 
</HEADLINE>
<TEXT>

     Dışişleri Bakanı İsmail Cem, AB ile ilişkiler konusunda ''tren kaçıyor'' şeklindeki benzetmeye katılmadığını belirterek, ''Tren böyle kaçıp gitmez, ama tren maalesef ciddi şekilde gecikir. O trene bizim binmemiz ciddi şekilde zorlaşır'' dedi. 
     Cem, Türk-Amerikan İşadamları Derneği TABA tarafından iki ülke arasındaki ilişkilerin geliştirilmesine katkıda bulunan ve Türkiye için yararlı hizmetler gerçekleştiren işadamlarına ödüllerin verildiği törende konuştu. 
     Konuşmasında AB'nin önemini vurgulayan Cem, AB ile Helsinki adaylık sürecinden sonra Dışişleri Bakanlığı'na göre ilişkilerin ciddi şekilde geliştiğini ifade ederek, ''Her ne kadar bizim istediğimiz hızda, dinamizmde gelişmiyorsa da belli bir çizgide gelişmeye devam ediyor'' dedi. 
     AB konusunda ''Biz ne yaparsak yapalım AB bizi almaz'', ya da ''Biz hiçbir şey yapmazsak AB bizi alır, çünkü bizi severler'' şeklindeki yaklaşımların yanlış olduğunu belirten Cem, dış siyasette sevgi ve duyguya yer olmadığını kaydetti. 
     Cem, dış siyasetin, bir ülkenin, milletin menfaatinin matematiksel denklemi olduğunu vurgulayarak, şunları kaydetti 
     ''AB ile Türkiye'nin ilişkileri sağlıklı ilişkilerdir. Çünkü AB'nin Türkiye'yi kendi yanına, beraberliğine almakta müthiş menfaati vardır. Bize göre de AB ile beraberlikte müthiş menfaatimiz söz konusu. Dolayısıyla bu sağlıklı bir ilişki, bir menfaat, bir akıl ilişkisidir. Bizim ilişkimizde soyutluk yoktur.'' AB'nin Türkiye'ye karşı, düşman olduğu için birtakım şartlar ortaya koyduğu yönündeki yaklaşımların da doğru olmadığını belirten Cem, birliğin kendisiyle birlikte olmak isteyen aday ülkelerin özelliklerine göre belli ölçüler ortaya koyduğunu, bu ölçülerin sadece Türkiye için olmadığını dile getirdi. 
     Cem, konuşmasını şöyle sürdürdü 
     ''Bu ölçüler, idam cezası hariç siyah beyaz ölçüler değildir. 
     Bugünün güncel konuları bellidir. Öğrenimin, televizyon yayınlarının yasaklardan arındırılması... Bunlar her ülkenin kendi gerçekleri çerçevesinde kendi modeline uyguladığı konulardır. 
     Neden yanlış anlamalar oluyor. Yani özgürlüklerin genişlemesi, idam cezasının kalkması, sanki bunlar AB uğruna katlanacağımız kötülükler, yanlışlıklar. Öyle bakılmaya başlandı. Oysa işin doğrusu, demokrasinin genişlemesi, idam cezasının kalkması bizim Türkiye, kendi insanımız için, aranızdan çoğunun da 30 yıldır savunduğu gelişmeler. 
     AB'ye katılmak istiyoruz, müzakere sürecinin başlamasını istiyoruz, dolayısıyla biz bu kötülüklere, bu yanlışlara katlanmak zorundayız gibi tanıttık, tanımladık ve bu bağlamda tartışmaktayız.'' 
     
     MÜZAKERE SÜRECİNİN BAŞLAMASI 

     Dışişleri Bakanı Cem, AB müzakerelerinin açılmasının fevkalade önemli olduğunu vurgulayarak, müzakerelerin başlamasının ekonomik anlamda Türkiye'nin önünü belli ölçüde açacağını söyledi. 
     Bu konuda ''acaba aceleye mi gelmekteyiz'' şeklinde yaklaşımların da olduğunu dile getiren Cem, bunda biraz haklılık payı bulunduğunu, ancak siyasetin her şeyden önce bir zamanlama olayı olduğunu söyledi. 
     AB olayında olumlu-pozitif ve olumsuz-negatif olmak üzere 2 sürecin dikkati çektiğini belirten Cem, olumlu taraftan bakıldığında komşularla ilişkilerin iyi olduğunu ve AB ile ilişkilerde belli bir noktaya gelindiğini bildirdi. 
     Negatif gelişme olarak da, Batı ve Orta Avrupa'da Türkiye-AB ilişkilerini olumsuz etkileyecek birtakım siyasi olayların peş peşe geldiğini kaydeden Cem, ''Biz bir an önce şu müzakere sürecini başlatmalıyız ki sonradan müzakere sürecini zorlaştıracak oluşumların etkisine girmeyelim'' dedi. 
     
     ''TREN BÖYLE KAÇIP GİTMEZ'' 

     Cem, şunları kaydetti 
     ''Madem bu işi yapacağız, müzakere sürecini başlatacağız, bunu zamanlama açısından bizim en faydamıza olan şu günlerde yapmamız elbette ki Türkiye'nin menfaatinedir. Tren kaçıyor şeklindeki benzetmeyi saymıyorum. Yani Türkiye'nin AB ilişkileri kar topu değildir ki güneşte eriyip gitsin, yok olsun. Türkiye-AB ilişkilerine geçmişte siyasetçilerin, sizlerin, toplumun da katkısı oldu. Bu bir birikim, yani bu yok olmaz. Mutlaka tren benzetmesi yapacaksak, tren böyle kaçıp gitmez, ama tren maalesef ciddi şekilde gecikir. O trene bizim binmemiz ciddi şekilde zorlaşır. İşte bunu önlemek için AB ile müzakereyi şu dönemde açacak bir konuma gelmemizde saymakla bitmeyecek kadar fayda var.'' Dışişleri Bakanı İsmail Cem, Başbakan Bülent Ecevit'in de Helsinki'den başlayarak ısrarla AB'yi gündemde tuttuğunu ve hastanedeki liderler zirvesinde de esas konu olarak gündeme AB'nin geldiğini bildirdi. 
     





</TEXT>
</DOC>
