<DOC>
<DOCNO> 53079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo10.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor Teknik Direktörü Kalpar istifa etti 
</HEADLINE>
<TEXT>

     Antalyaspor Teknik Direktörü Hüseyin Kalpar, 3 aydır yürüttüğü görevinden istifa ettiğini açıkladı. 
     İstifasını, Antalyaspor Tesisleri'nde düzenlediği basın toplantısıyla açıklayan Kalpar, kırmızı-beyazlı ekipte 3 aydır görev yaptığını ve takımı 1 puanla alıp, belirli noktalara getirdiğini söyledi. 
     Kalpar, ''Her zaman, her yerde olduğu gibi burada da ilkelerim doğrultusunda hareket ettim. Ancak mesleki prensiplerim gereği bu dakikadan sonra Antalyaspor'a faydalı olamayacağımı anlamış durumdayım ve istifa ediyorum'' dedi. 
     Antalyaspor camiasına teşekkür eden Kalpar, ''Kırmızı-beyazlı formayı giyen futbolcuların gösterdiği yüksek performans, dürüstlük, özveri gözönünde tutulmalı ve onlara sahip çıkılmalı. Tüm futbolcularıma, ekibime gösterdikleri özveriden dolayı minnet duyuyorum'' diye konuştu. 
     Antalyaspor'da görev yaptığı döneme ve sonrasına ait çekleri de klüp yönetimine verdiğini belirten Kalpar, ''Alacaklarım çek olarak ödenmişti. Çekleri yönetime teslim ettim. Yalnızca hakkım olan bedel bende kaldı'' dedi. 
     Kendisine göreve geldiği gün verilen taahhütlerin yerine getirilmediğini kaydeden Kalpar, şunları söyledi 
     ''Şahsım için bir şey istemedim. Kulübün genel yapısı ve futbolcular için yapılması gereken şeyler vardı. Bunlar yapılmadı. 
     İçimde, yapılacağına dair bir inanç da oluşmadı. Bu koşullarda başarılı olma şansını görmediğim için istifa etmeyi uygun buldum.'' Kalpar, görevde kaldığı süre içinde kendisini başarılı bulduğunu da sözlerine ekledi. 
     






</TEXT>
</DOC>
