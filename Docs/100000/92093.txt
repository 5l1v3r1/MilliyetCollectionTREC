<DOC>
<DOCNO> 92093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/ekonomi/eko11.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Buğday üreticisine gümrük koruması 
</HEADLINE>
<TEXT>

     ANKARA Milliyet 

     Tarımda hasat dönemine giren yerli üreticiyi korumak amacıyla, buğday ve yağ bitkilerinde gümrük vergileri artırıldı. 
     Söz konusu ürünlerinin ithalatında gümrük vergilerinin yükseltilmesine ilişkin, İthalat Rejimi’nde değişiklik yapan Bakanlar Kurulu Kararı, Resmi Gazete’de yayımlandı. Karar uyarınca gümrük vergileri, makarnalık buğday ithalatında yüzde 5’ten yüzde 30’a, ekmeklik buğday ithalatında yüzde 10’dan yüzde 40’a, mısır ve sorgun ithalatında yüzde 10’dan 35’e çıkarıldı. 
     Yağ üretiminde kullanılan ayçiçeği tohumu, kolza, rep ve hardal ithalatında sıfır olan gümrük vergisi, yüzde 12’ye, rep, kolza, soya ve mısır hamyağı ithalatında yüzde 12 olan gümrük vergisi yüzde 30’a, bu bitkilerin rafine edilmiş yağlarının ithalatında yüzde 20.6 olan vergi yüzde 33’e çıkarıldı. Teknik ve sınai amaçlı kullanılan yağ ve doğrudan bitkilerinin ithalatında da vergiler yüzde 12’den yüzde 20.6-23’e yükseldi. 
     



 EKONOMİ 





















</TEXT>
</DOC>
