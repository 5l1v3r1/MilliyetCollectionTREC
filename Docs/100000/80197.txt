<DOC>
<DOCNO> 80197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur08.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Belediye Sarayı 12 trilyon liraya onarılıyor 
</HEADLINE>
<TEXT>

     Depreme karşı güçlendirme çalışmaları yapılan İstanbul Büyükşehir Belediye Sarayı'nın A ve B bloklarının maliyeti 2001 yılı fiyatlarıyla 12 trilyon 304 milyar liraya ulaştı. 
     Olası bir depreme karşı başkanlık makamının bulunduğu A Blok ile hizmet birimlerinin bulunduğu B Blok'un güçlendirilmesi için 4 ayrı ihale yapıldı. 
     ''Onarım Güçlendirme Projelerinin Tanzimi ile Kontrol ve Müşavirlik Hizmetleri''ni Haziran 2000'de 1999 yılı birim fiyatlarıyla 57 milyar liraya Kartek İnşaat Turizm Reklam ve Pazarlama Sanayi ve 
     Ticaret Limited Şirketi'ne ihale eden Büyükşehir Belediyesi, 25 Temmuz 2000'de de, A ve B Blokların Onarım ve Güçlendirme İnşaatı ihalesini 
     2000 yılı fiyatlarıyla 3 trilyon liraya Kazova İnşaat Turizm A.Ş ve M. 
     Arslan İnşaat Mühendislik Taahhüt Sanayi ve Ticaret Limited Şirketi ortaklığına verdi. 
     Toplam 300 gün süreli işe 13 Eylül 2001'de başlayan ortak girişime, süre uzatımı verilerek 900 milyar lira keşif artışı yapıldı. 
     Toplam 3 trilyon 900 milyar liraya çıkan maliyet, 2001 yılı fiyatlarıyla 4 trilyon 797 milyar 50 milyon liraya ulaştı. 
     Ortak girişim tarafından söz konusu miktar ile iş tamamlanamayınca, Büyükşehir Belediyesi, 23 Aralık 2001 tarihinde ikinci bir ihale açtı. Bu ihaleyi 5 trilyon 950 milyar lira bedelle Temel İnşaat Sanayi ve Ticaret Limited Şirketi aldı. Ancak işin aynı şantiye koşullarında devam etmesi için ilk müteahhit firma işi Temel İnşaat şirketinden devir aldı. 
     Bu arada Büyükşehir Belediyesi, Meclis Salonu da dahil başkanlık binası iç mekan düzeni, seslendirme, elektrik, elektronik ve güvenlik sistemleri işini de 21 Mart 2002'de 1.5 trilyon lira bedelle Yemenoğlu Yapı Proje Ticaret Limited Şirketi'ne ihale etti. 
     
     29 MAYIS'TA BAŞKANLIK BİNASI TESLİM EDİLECEK 
     M. Arslan İnşaat Mühendislik Mimarlık Taahhüt Sanayi ve Ticaret Limited Şirketi Proje Müdürü Yüksel Yumak, A.A muhabirine yaptığı açıklamada, A bloktaki çalışmaların bir ay içinde tamamlanarak, İstanbul'un kurtuluş tarihi olan 29 Mayıs'ta binayı teslim edeceklerini söyledi. 
     B Blok'un güçlendirme çalışmalarına Ocak 2002'de başlandığını ve temel güçlendirme çalışmasının bittiğini anlatan Yumak, 29 Ekim 2002'de de bu bölümün teslim edileceğini belirtti. 
     Yumak, çalışmalar çerçevesinde Büyükşehir Belediyesi Meclis Salonu'nun da arkaya doğru genişletildiğini belirterek, ''Salon tam iki katı büyüdü. Koltuk sayısı 237'ye çıkarıldı. Ama tarihi doku aynen korundu'' diye konuştu. 
     
     GÜÇLENDİRME MALİYETİ 
     Yumak, güçlendirme projeleri, inşaat ve iç mekan düzenleme çalışmaları da dahil tüm imalatların maliyetinin 2001 yılı fiyatlarıyla 12 trilyon 304 milyar lira olduğunu belirterek, şöyle devam etti 
     ''50-60 yıllık bir bina olduğu ve yıkıp yeniden yapma imkanı bulunmadığı için güçlendirme maliyeti, yeniden yapılma maliyetine hemen hemen eşdeğer oldu. Çünkü çok eskimiş bir sistem var. Çürümüşlük var. Bunların hepsini yeniden yapmamız gerekiyor. Yıkıp yeniden yapmak aynı maliyet ama burası 'SİT' alanı içinde kalıyor. Yıkamazsınız, restorasyon kapsamı içinde ele alırsınız.'' 
     
     BİNA YIKILMAK ÜZEREYDİ 
     Yumak, 19 yılında bir ulusal yarışma sonucunda birincilik alan mimar Nevzat Erol'un projesine göre yapılan ve ilk sivil mimarlık örneği olan Belediye Sarayı'nın, Anıtlar Kurulu'ndan onaylı olduğunu belirterek, şu bilgileri verdi 
     ''Bina depreme karşı dayanıklı değildi. 17 Ağustos depreminde her iki binada da çatlamalar olmuş. Hasar var. Betonarme tamamen çürümüş. 
     Korozyon had safhada. Demir diye bir şey kalmamış. En önemlisi deprem perdesi yok. Binanın dış cephesindeki kolonlar ile çatı katındaki kolonların tümü çürümüş. Bodrumlar garaj olarak kullanıldığı ve araç yıkandığı için açık havaya maruz kalmış çürümüş. Binanın hiçbir direnç noktası kalmamış. Bina kendini taşıyamaz haldeydi. Bir dahaki depremde yıkılmaya mahkum. Belediye bile kendi oturduğu binanın farkında değildi. Operasyon başlayınca bu görüldü.'' 
     
     DEPREME DAYANMA ŞİDDETİ 
     Yumak, ilk olarak binaya betonarme perde ilave ederek, korozyona müdahale ettiklerini ve bütün kolonların tek tek kesilerek yeniden yapıldığını belirterek, ''Çok ciddi bir mühendis kadrosuyla bina nakış gibi depreme karşı güçlendirildi. Her şeyi ile binanın aslına sadık kaldık'' dedi. 
     Dünyada hiç kimsenin bir binanın kaç şiddetinde depreme dayanacağını hesaplayamayacağını savunan Yumak, ''Bu bina 7 şiddetindeki bir depreme dayanır. 8'e de dayanır ama hasar görür. Bir kaç yerinden çatlayabilir. 9'a da dayanır. Öyle ümit ediyoruz. 
     Ümitlerin hiçbir realitesi yok'' diye konuştu. 
     





</TEXT>
</DOC>
