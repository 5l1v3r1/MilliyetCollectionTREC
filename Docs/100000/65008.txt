<DOC>
<DOCNO> 65008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/soneko22.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz'da ikinci indirim.. 
</HEADLINE>
<TEXT>

     Hükümet, doğalgazda yüzde 18'lik KDV oranını ekonomik program nedeniyle düşürmeyince BOTAŞ, belediyelere sattığı doğalgazın fiyatında konutlar için yüzde 6 sanayi kuruluşları için yüzde 10 oranında indirim yaptı. 
     Enerji ve Tabii Kaynaklar Bakanı Zeki Çakan, dün düzenlediği basın toplantısında, 1 Şubat 2002 tarihinden geçerli olmak üzere doğlagaz fiyatında ikinci indirimi yaptıklarını açıkladı. Çakan, indirimde döviz kurundaki düşüş ile dünya petrol fiyatlarındaki düşüşün dikkate alındığını, ekonomik program nedeniyle KDV oranının düşürülmesinin şu anda mümkün olmadığını söyledi. 
     BOTAŞ'ın belediyelere verdiği doğalgazın fiyatında konutlar için yüzde 6, sanayi kuruluşları için yüzde 10 civarında indirim yaptığını belirten Çakan, doğrudan doğalgaz verilen sanayi kurulşuları için de, yüzde 3.9 civarında indirime gittikleri ifade etti. 
     Çakan, yaptıkları indirimin belediyeler tarafından da, aynı şekilde tüketiciye yansıtılmasını istedi. BOTAŞ'ın hesaplamasına göre belediye payı ve KDV dahil edildiğinde, bir metreküp doğalgazın fiyatı, iller bazında şöyle belirlendi 
     
Ankara EGO 315 bin 151 lira 
İstanbul İGDAŞ 327 bin 758 lira 
İzmit İZGAZ 322 bin 715 
BOTAŞ'ın doğrudan doğalgaz sattığı Bursa ve Eskişehir'de KDV dahil yeni fiyat metreküp başına 327 bin 758 lira olarak belirlendi. 
     1 Ocak tarihi itibarıyla doğalgazın metreküpü Ankara'da 441 bin 712, İstanbul'da 399 bin 430, İzmit'te 379 bin 122, Bursa ve Eskişehir'de de 363 bin 204 liradan satılıyordu. Doğalgazda, Enerji Bakanlığı tebliği ile 8 Ocak'ta indirim yapılmıştı. Böylece, BOTAŞ'ın belediyelere sattığı doğalgaz fiyatı da, 252 bin 121 liraya düştü. 
     Bu yıl ağır bir kışın yaşandığını ifade eden Çakan, doğalgaz fiyatları konusunda kamuoyunda haklı bir tepkinin oluştuğunu belirtti. En pahalı boru gazının Turusgaz gazı olduğunu açıklayan Çakan, bu gazın fiyat anlaşmasının da REFAHYOL döneminde yapıldığını kaydetti Ankara Büyükşehir Belediye Başkanı Melih Gökçek'i isim vermeden eleştiren Çakan, "Hiç kimse siyasi rant peşine düşmesin. Hayali önerilere, kamuoyunun yararına olmayan polemiğe gerek yoktur. Vatandaşlar, ısınmayı siyasi ranta çevirmek isteyenlerin gayretlerini hassasiyetle izleyeceklerdir" dedi. 
     






</TEXT>
</DOC>
