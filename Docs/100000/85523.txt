<DOC>
<DOCNO> 85523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur06.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı'ndan erken seçim yorumu "Prematüre istemiyoruz" 
</HEADLINE>
<TEXT>

     Sağlık Bakanı Osman Durmuş, bundan sonra özel muayenehanelere, özel kliniklere ve üniversite hastanelerinin çocuk bölümlerine, 7 çeşit aşının ücretsiz dağıtılacağını bildirdi. 
     Bakanlık makamında gazetecilere açıklamalarda bulunan Durmuş, Yetkililerin, kendisine, yurt çapında yoğunlaştırılacak rutin dışı aşılama kampanyalarını, 2003 yılı sonbaharında yapmayı teklif ettiğini dile getirerek, şunları söyledi 
     '' Hayır, yanlış olur dedim. 2003 sonbaharı seçime yaklaşılan dönemdir. Popülizm, seçim yatırımı gibi değerlendirilir. Birileri antipropaganda üretir. Aşıdan istenen sonuç alınamaz. O nedenle, 'en geç 2003 ilkbaharında bu program bitmeli, hazırlığınızı bitirin' dedim. Çünkü paranızı, kaynağınızı yatırıyorsunuz. 
     Ama birileri, 'Sağlık Bakanlığı kendini öne çıkarmak için bunu yapıyor' antitezine girerse aşılanmayanlar olur. Antitavır çıkar, o zaman da kampanyadan sonuç elde edilemez. O halde bu tür kampanyaları seçim dönemine yakın düzenlemeyeceksiniz.'' Durmuş, bir gazetecinin, ''2003 yılı sonbaharında seçim mi var '' sorusu üzerine, seçimin 2004 yılında, normal zamanında yapılacağını belirtti. 
     Erken seçim tartışmalarına ilişkin bir soru üzerine de Durmuş, ''Erken doğumda kuvöz gerekiyor. Onun için prematüre istemiyoruz'' diye konuştu. 
     





</TEXT>
</DOC>
