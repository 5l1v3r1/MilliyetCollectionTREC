<DOC>
<DOCNO> 62389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/soneko14.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Başkanı Meral hükümete yüklendi 
</HEADLINE>
<TEXT>

     Türk-İş Genel Başkanı Bayram Meral, ''devleti küçültmekten söz edenlerin, devleti batık bankalara ortak etmeye çalışmalarının büyük bir çelişki olduğunu'' söyledi. 
     İşçi ve memur sendikaları ile sivil toplum kuruluşlarının oluşturduğu ''Emek Platformu''nun Başkanlar Kurulu, Başbakanlık'a sunulan kademeli emekliliğe ilişkin yasa taslağı ile çalışanların sorunlarını değerlendirmek üzere Türk-İş Genel Merkezi'nde toplandı. 
     Toplantının açılışında konuşan Emek Platformu Dönem Sözcüsü ve Türk-İş Genel Başkanı Meral, yeni yıla, 2001 yılının ağır sorunları ile girildiğini belirterek, çalışanların 2001 yılında yine iş güvencesine kavuşamadığını kaydetti. 
     Meral, işçi konfederasyonu başkanları ile bir süre önce Başbakan Bülent Ecevit'i ziyaret ettiklerini anımsatarak, Başbakan Ecevit'in kendilerine halen Başbakanlık'ta bulunan İş Güvencesi Yasa Tasarısı'nın 15 Ocak'a kadar TBMM'ye sevk edileceğini söylediğini hatırlattı. Meral, ''Başbakan'ın verdiği söze karşı İş Güvencesi Yasa Tasarısı hala TBMM'ye sevkedilmedi. Sayın Başbakan'ın verdiği bu sözlerini yerine getirmesini ümit ediyoruz'' dedi. 
     Çalışanların Tasarrufu Teşvik Fonu'nda biriken paralarının geçen yıl da ödenmediğine dikkati çeken Meral, yeni oluşturulan İşsizlik Sigortası'ndaki paralara ''göz dikildiğini'' ileri sürdü. 
     Kamu sözleşmelerinde yaptıkları özveriye karşı kazanılmış haklarına ''göz dikildiğini'' ifade eden Meral, ''Çalışanların ve halkın sorunlarına kulak tıkayan, bunları görmezden gelen hükümet, 2001 yılı boyunca IMF'nin ve sermaye kesiminin taleplerini harfiyen 
     uyguladı. Cumhurbaşkanı'nın veto etmesine rağmen Tütün Yasası ile devlet güvenlik mahkemelerinin uygulama alanını daraltan yasanın aynen onaya sunulması bu tavrın örneklerini oluşturdu'' diye konuştu. Türk-İş Genel Başkanı Meral, ''daha önce 19 bankayı fona devredenlerin, bugün fona devretmemek için batmadan önce bankalara kaynak aktarma yolunu seçtiklerini'' vurgulayarak, şöyle konuştu ''Halkın ihtiyaçlarının karşılanması ve çalışanlara iş imkanı yaratılması söz konusu olduğunda devleti küçültmekten söz edenlerin, bankacılar sıkıntıya girdiğinde devletten medet ummaları ve devleti batık bankalara ortak etmeye çalışmaları büyük çelişkidir. 2002 yılı Bütçesi, yoksulluk bütçesidir. Bu bütçenin yarıya yakını faizlere ayrılmıştır. Bugün IMF'nin istekleri doğrultusunda sürdürülen politikaların Türkiye'yi ne hale getirdiği ortadadır. IMF, Arjantin'de olduğu gibi Türkiye'de de sınıfta kalmıştır.'' Hükümetin genelde sermaye kesimini dinlediğini, diğer kesimlerle ilgili uygulamaları ''oldu bittiye'' getirdiğini savunan Meral, Ekonomik ve Sosyal Konsey'in 30 Mart 2001 tarihinden bu yana toplantıya çağrılmamasının bunun en açık örneği olduğunu söyledi. Meral, Başbakanlık'a sunulan kademeli emekliliğe ilişkin yasa taslağının hazırlanmasında görüşlerine başvurulmadığını belirterek, ''SSK emekliliğinin kademelendirilmesi ile ilgili taslak, bizden bağımsız hazırlanmıştır. Bakanlar Kurulu'na gönderildikten sonra yine itirazlar üzerine konuyla ilgili toplantılar düzenlenmeye başlamıştır. Bu örnekler çoğaltılabilir'' dedi. Geçmişte halkın sorunlarını görmezden gelen bazı siyasilerin bunun bedelini ağır ödediklerine işaret eden Meral, halkın değil, IMF'nin isteklerini ön planda tutan hükümetin bu tutumunu devam ettirmesi halinde ilk seçimlerde ağır bir bedel ödemesinin kaçınılmaz olduğunu bildirdi. Meral, 2002 yılının zor bir yıl olacağının şimdiden anlaşıldığını belirterek, Emek Platformu'nun, geçmiş yıllarda olduğu gibi bu yıl da ülkesi ve halkı için yapıcı ve yol gösterici tavrını sürdüreceğini sözlerine ekledi. 
     






</TEXT>
</DOC>
