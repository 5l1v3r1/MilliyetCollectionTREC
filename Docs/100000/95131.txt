<DOC>
<DOCNO> 95131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo01.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli basketbolcu Hüseyin Beşok'tan Efes Pilsen'e sitem... 
</HEADLINE>
<TEXT>

     İsrail'in Maccabi Elite Tel Aviv Takımı'nda oynayan A Milli Basketbol Takımı'nın pivotu Hüseyin Beşok, Türkiye'de yabancı oyuncuların ön planda olduğunu, Türk oyunculara önem verilmediğini savundu. 
     Hüseyin, ekonomik krize rağmen yabancı oyuncuların istedikleri parayı aldığını ifade ederek, ''Ekonomik kriz var ama yabancı oyunculara istedikleri dolarları veriliyor, kendi evlatlarının değerini bilmiyorlar'' dedi. 
     Türk oyuncuların yurt dışında değerlerini göstermeye çalıştığını vurgulayan Hüseyin, ''Efes Pilsen istese beni, Mirsad'ı, İbrahim'i tutabilirdi. Türk oyunculara önem verilmiyor. Bir yerden sonra da herkes kendini düşünüyor. Biz de yolumuzu çizmek zorunda kaldık'' diye konuştu. 
     Hüseyin, yurt dışında daha fazla para kazandıklarını, ne zaman Türk oyunculara haklarını vermeyi düşünürlerse, o zaman yeniden Türkiye'ye dönebileceklerini kaydetti. 
     
     ''DÜNYA ŞAMPİYONASI'NDA İSPANYA İLE RÖVANŞ YAPACAĞIZ'' 

     Geçen sezon Avrupa Şampiyonası'nda kendileri için kilit maçın İspanya karşılaşması olduğunu anlatan Hüseyin, şöyle konuştu 
     ''Çok zor bir maç olmuştu, ama sonunda kazanarak, Avrupa ikinciliğine kadar gittik. Dünya Şampiyonası'nda da 2. turda bu takımla rövanş yapacağız. Bence Avrupa'nın en iyi takımlarından biri İspanya. Şampiyonada favorilerim arasında Türkiye'nin yanı sıra İspanya, ABD, Arjantin ve Yugoslavya var. İyi hazırlanan, gününde olan, kadrosunu iyi kullanan takım şampiyon olur.'' 
     
     ''ŞAMPİYONADA BİZDEN ÇEKİNECEKLER'' 

     ABD'deki Dünya Şampiyonası'na Avrupa ikincisi olarak katılacaklarını dile getiren milli basketbolcu, ''Herkes Türkiye'nin ne kadar güçlü olduğunu biliyor. Bizimle oynayacak takımlar tedirgin olacak'' dedi. 
     Hüseyin Beşok, Avrupa ikincisi olmaları nedeniyle rehavete kapılmadıklarını vurgulayarak, ''Rahatız, Avrupa ikincisi olmanın verdiği güven var. Bu kesinlikle rehavet değil. 2003 Avrupa Şampiyonası Eleme Grubu'nda zayıf rakiplere karşı konsantre eksikliği nedeniyle kötü oynadığımız maçlar oldu. Ama Dünya Şampiyonası'nda böyle olmaz. Her rakibi ciddiye alıyoruz, küçümseme olamaz. Bunun bilincindeyiz'' şeklinde konuştu. 
     Bu sezonun kendisi için çok iyi geçmediğini belirten Hüseyin, şampiyonaya kadar iyi hazırlanıp, ABD'de iyi oynamak istediğini, sadece şampiyonayı düşündüğünü ve çok iyi konsantre olmaya çalıştığını ifade etti. 
     
     ''YENİ SEZONDA YİNE İSRAİL'DEYİM'' 

     Hüseyin, bu sezon Maccabi Elite Tel Aviv takımında fazla oynayamadığını, ama yurt dışı tecrübesi kazandığını söyledi. 
     Sezon bitiminde İsrail takımının yöneticileriyle görüştüğünü anlatan Hüseyin, '' Eğer yeni sezonda böyle olacaksa, gitmek istiyorum dedim. Onlar beni bırakmak istemediklerini söylediler. Maccabi Tel Aviv yeni sezonda Avrupa, Kuzey Avrupa ve İsrail liglerinde mücadele edecek. Takımda büyük bir değişim var. Birçok oyuncu gidiyor. Yeni sezonda daha fazla oynayacağım'' diye konuştu. 
     Hüseyin, evlendiği için daha düzenli bir hayatı olacağını ifade ederek, konuşmasını şöyle tamamladı 
     ''Yurt dışında yalnız kalıyordum. Tek başına mücadele etmek zorundasın. Ancak şimdi aile hayatım olacak. Eşimle beraber İsrail'e gideceğiz. Bana destek olması, yanımda bulunması işleri daha da kolaylaştıracaktır.'' 
     





</TEXT>
</DOC>
