<DOC>
<DOCNO> 75067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sondun01.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Odyssey uydusu, Mars yüzeyine ait fotoğrafları gönderiyor 
</HEADLINE>
<TEXT>

     Araştırma uydusu Odyssey'in, Mars yüzeyine ait ilk seri fotoğrafları dünyaya göndermeye başladığı bildirildi. 
     Amerikan Uzay ve Havacılık Dairesi NASA yetkilileri, Mars yüzeyine ait ilk görüntülerin, gezegenin güney yarımküresine doğru kıvrılarak uzayan ve uzunluğu 483 kilometreyi bulan kanalların 6.4 kilometrelik bölümüne ait siyah beyaz fotoğraflardan oluştuğunu belirttiler. 
     Arizona Eyalet Üniversitesi tarafından geliştirilen kamera, Mars yüzeyine ait görüntülerin yanı sıra gezegenin kızılötesi görüntülerini de tespit edebiliyor. 
     Bilimadamları, daha önce de Odyssey araştırma uydusunca çekilmiş Mars gezegenine ait görüntüleri yayınlamışlardı. Ancak, söz konusu görüntüler, araştırma uydusunun hafta içindeki günlerde dünyaya göndereceği seri görüntülerin ilkini oluşturması bakımından önem taşıyor. Odyssey araştırma uydusunun 17 Şubat'ta başlayan bilimsel görevi 917 gün sürecek. 
     






</TEXT>
</DOC>
