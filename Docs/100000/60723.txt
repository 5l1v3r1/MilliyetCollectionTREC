<DOC>
<DOCNO> 60723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/soneko04.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta böyle geçti 
</HEADLINE>
<TEXT>

     ABD ekonomisine ilişkin olumlu gösterge sayesinde New York borsasının Cuma günkü kapanışında dolar, euro karşısında değer kazandı. Japonya'daki menkul kıymetler borsasında tek günde yüzde 3'lük yükseliş de Japon Yeni'ni güçlendirdi. 
     ABD Çalışma Bakanlığı, işsizlik oranının Aralık ayında binde 2 puan artışla yüzde 5.8'e yükseldiğini açıklayınca, işsizlik oranında beklenilenden daha düşük oranda artış, dolara yaradı. 
     Hizmetler sektörü endeksinin iki ay üst üste yükselmesi de dolara değer kazandırdı. ABD'de hizmetler sektörü endeksi Aralık ayında Kasım'a göre 2.9 puan artışla 54.2 puana çıktı ki, bu endekste 50 puanın üzeri genişleme anlamına geliyor. 
     New York borsasının Cuma günkü kapanışında euro 89.96 sentten 89.51 sente, dolar 131.72 yenden 130.91 yene geriledi. 
     Arjantin'in yeni devlet başkanı Eduardo Duhalde'nin, peso'nun devalüae edilmesinin kaçınılmaz olduğunu bildirip, piyasalardaki beklentiyi teyid etmesi önemli para birimlerini pek etkilemedi. 
     Analistler, Arjantin Pesosu'nun devalüe edilmesinin doları, euro'yu ve yen'i nasıl etkileyeceğinin henüz bilinmediğini belirtip, "endişelerden biri İspanyol bankalarının Arjantin'den alacakları, devalüasyon halinde, kredi geri ödemeleri daha zorlaşır" dedi. 
     Avrupa'da euro bölgesinde tek para birimi kullanımına geçiş önemli aksamalar olmaksızın devam ederken, İngiltere Merkez Bankası Başkanı Sir Edward George, euro kullanımına geçişin teknik başarı olduğunu ve euro'nun güçlenmesinin İngiliz ekonomisinin çıkarına olduğunu söyledi. 
     Londra borsasında Pazartesi günü 88.50 sentten işlem gören euro Cuma günkü kapanışta 89.54 sente yükseldi. 
     Londra Borsası'nda Pazartesi günü dün 4.51 dolardan işlem gören gümüşün ons fiyatı, Cuma günkü kapanışta 4.69 dolara yükseldi. 
     New York menkul kıymetler borsası Wall Street ve diğerlerinde "Ocak ayı etkisi" denilen yeni yıla daha iyi iyimser bakışın yarattığı olumlu atmosferle borsalarda yılın ilk haftasında yükselişler kaydedildi. 
     Yatırımcıların vergi amaçlı hisse senetlerini elden çıkartmalarını durdurmaları ve yılsonu ikramiyelerine yatırıma başlamlarının etkisiyle, hisse senetleri fiyatları borsanın kendi mekanikleriyle Ocak ayında yükseliyor. 
     Borsaya para girişi ve yeni yıldaki değişime dair duyulan iyimserliğin yanısıra, hisse senetleri fiyatları Kasım, Aralık ve Ocak aylarında yükseldikten sonra, şirketlerin karlılık verileri ve ekonomik haberlerle baharda yeniden geriliyor. Yatırımcılar karlarını topluyor ya da portföylerini ayarlıyor. 
     Wall Street'deki canlanma, ekonomide yazın beklenen iyileşmeye dayanıyor, eğer, şirketlerin karlılıkları ya da ekonomi haberleri bu tahminleri boşa çıkarırsa, yatırımcılar hisse senetlerini eylden çıkarmaya ve kazançlarını toparlamaya karar verebilirler. 
     Borsacılar, terörist saldırı ya da onun gibi bir olumsuzluk yaşanmazsa, ABD ekonomisinde bu yılın ilk yarısı sonunda yaklaşık yüzde 100 tahminle canlanma bekliyor. Uzmanlar, 10 dolarlık ya da daha üzerinde fiyatlı hisse senetleri yerine, özellikle daha küçük fiyatlı hisse senetlerinde Ocak ayında değer artışı öngörüyor. 
     Wall Street'de geçen hafta Micro Devices, Intel gibi teknoloji sektörü hisse senetleri değer kazandı. Teknoloji sektörü ağırlıklı Nasdaq Bileşik Endeksi geçen hafta 72.12 puan yüzde 3.6 artışla 2,059.38 puana, Dow Jones Endeksi 122.75 puan yüzde 1.2 artışla 10,259.74 puana yükseldi. 
     Tokyo menkul kıymetler borsasında Nikkei Endeksi geçen hafta 328.87 puan yüzde 3.12 artışla 10,871.49 puana çıktı. Londra borsasında British Airways, teknoloji ve medya şirketleri hisse senetleri fiyatlarındaki yükselişle FTSE-100 Endeksi geçen hafta 81.40 puan kazanarak 5,323.8 puana yükseldi. 
     






</TEXT>
</DOC>
