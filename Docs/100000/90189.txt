<DOC>
<DOCNO> 90189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo16.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegal - İsveç maçında bir Japon taraftar kalp krizinden öldü 
</HEADLINE>
<TEXT>

     17. Dünya Kupası finallerinde, ev 
     sahibi ülkeler Japonya ve Güney Kore'nin vatandaşları, kendi takımları dışındaki ekiplere, statlarda taraftar olarak verdikleri destekle de büyük ilgi topluyor. Finallere katılan ülkelerin büyük ilgisini çeken ve karşılaşmalara değişik bir hava kazandıran bu davranışa, bugün yaşanan üzücü bir olay gölge düşürdü. Oita ''Big Eye'' Stadı'nda bugün yapılan ve Senegal'in, İsveç'i 2-1 yendiği 2. tur mücadelesini izlemek üzere stada gelen Shinya Itana isimli Japon, maç öncesinde geçirdiği kalp krizi sonucu yaşamını yitirdi. 27 yaşındaki taraftar, tribünde seyirci olarak bulunan bir doktor tarafından yapılan ilk müdahaleye karşın kurtarılamadı. Bir firmada işçi olarak çalışan Itana'nın, daha önce bir kalp ameliyatı geçirdiği öğrenildi. Japon yetkililer, 19 yaşındaki bir başka Japon futbolseverin de kalp krizi sonucu öldüğüne ve bir güvenlik görevlisinin güneş çarpması sonucu rahatsızlandığına dikkati çekerek, günlük ortalama 30 derece civarında olan ve mevsim normallerinin üstünde seyreden sıcaklara karşı daha dikkatli olunmasını istediler. 
     





</TEXT>
</DOC>
