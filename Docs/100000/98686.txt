<DOC>
<DOCNO> 98686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo05.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü ''Elbirliği yapıp Ortega'nın yanında olmalıyız'' 
</HEADLINE>
<TEXT>

     Fenerbahçe'nin deneyimli milli kalecisi Rüştü Reçber, Avrupa Şampiyonlar Ligi'nde büyük hedeflerinin olduğunu ifade ederek, elde edecekleri başarılarla geçen yıl yaşadıkları olumsuzlukları unutturmak istediklerini söyledi. 
     Samandıra Tesisleri'nde antrenman sonrasında düzenlenen basın toplantısında, kendisine yöneltilen soruları yanıtlayan Rüştü, ''Geçen yıl yaşadığımız bir talihsizliklik var. Bunu üzerimizden atmak istiyoruz. Hedefimiz büyük, gidebileceğimiz yere kadar gidip, bizim için en iyi sonucu elde etmek istiyoruz'' diye konuştu. 
     Geçen sezon UEFA Kupası'nda şampiyon olan Feyenoord'un zor bir rakip olduğunu belirten Rüştü, ''Yeter ki isteyelim, yenilmeyecek rakip yoktur'' dedi. 
     Rüştü, yeni sezon hazırlıklarının çok iyi geçtiğini ve yeni transferlerin takıma daha da güç kattığını ifade ederek, şöyle konuştu 
     ''Şu an tek düşüncemiz Feyenoord karşısında turu geçmek. Birinci Süper Lig başladığında ilk haftamız İngiliz haftası şeklinde geçecek. Deplasmanda yapacağımız Trabzonspor maçı, hem lig, hem de Feyenoord karşılaşması öncesi sağlayacağı hava için çok önemli. Geçen yıldan kadromuzu koruduk. Bunlara yeni tecrübeli arkadaşlar da eklendi. Feyenoord engelini geçersek, Avrupa Şampiyonlar Ligi'nde gruptan çıkabilecek güce sahibiz. Rahatlıkla çıkabiliriz diye düşünüyorum.'' 
     
     ORTEGA'YI SAVUNDU 

     Rüştü Reçber, son günlerde çeşitli gece kulüplerinde görüntülenen ve bu konuda da eleştirilen takım arkadaşı Ariel Ortega'ya sahip çıktı. 
     Arjantinli futbolcunun Avrupa'da ve kendi ülkesinde sergilediği rahatlığı Türkiye'de de yaşamaya çalıştığını kaydeden Rüştü, ''Burada da o rahatlığı sergiliyor ama Türkiye daha farklı. Bunu zamanla anlayacaktır'' dedi. 
     Rüştü, Ortega'nın yıldız bir futbolcu olduğunu, bu nedenle de ilk günlerinde yaptığı her hareketinin abartıldığını da vurgulayarak, ''Daha önce yaşadığı ortamlar Türkiye'den çok farklı. Bir futbolcu açısından dışarıdaki rahatlığını sergiliyor. Ortega, Fenerbahçe'ye çok şeyler katabilir. Elbirliği yapıp, O'nun yanında olmalıyız'' diye konuştu. 
     Rüştü, ''Dünya Kupası'na gitmeden Fenerbahçe'de 1 yıl daha kalacağını açıkladın. Profesyonellik açısından kendini riske atmadın mı '' biçimindeki soruyu da şöyle yanıtladı 
     ''Şartlar ne olursa olsun 1 yıl daha Fenerbahçe'de kalmaya karar vermiştim. Sezon sonunda oturur konuşuruz. Nasipse kalırız, nasip değilse gideriz. Fenerbahçe'yi seviyorum. Fenerbahçe ile Avrupa'da yarım kalan bir işimiz olduğunu biliyorum. Bunu görmeden de gitmek istemedim.'' 
     
</TEXT>
</DOC>
