<DOC>
<DOCNO> 87054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur22.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle soygun olmaz... Dolarları biz seçelim diye paraları aldılar 
</HEADLINE>
<TEXT>

     Erzurum'un Olur İlçesi'nde, dolar almak için girdikleri bankada, dolarları kendilerinin seçmek istediğini söyleyen iki kişi, veznedardan aldığı destenin içinden 2 bin 600 dolar çaldı. 
     Olur'da dolar almak için Ziraat Bankası'na giren ve Azeri şivesiyle konuştukları öğrenilen iki kişi, veznedeki memura eski dolar almak istediklerini, bu nedenle paraları kendilerinin seçmesi gerektiğini söylediler. 
     Bu isteği kabul eden veznedar, kimlikleri henüz belirlenemeyen iki kişiye, bir deste dolar verdi. 
     Bir süre sonra dolarları geri veren söz konusu kişiler, dolar almaktan vazgeçtiklerini söyleyerek bankadan ayrıldılar. 
     Veznede yapılan para sayımında, söz konusu kişilere verilen destenin içinden 2 bin 600 doların çalındığı anlaşıldı. 
     Yetkililer, iki kişinin arandığını bildirdiler. 
     





</TEXT>
</DOC>
