<DOC>
<DOCNO> 70897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun19.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de aşırı sağ tek çözüm şiddet diyor 
</HEADLINE>
<TEXT>

     Bölgede şiddetin tırmanışı kontrolden çıkarken, İsrailli aşırı sağcı politikacılar Filistin saldırılarını durdurmanın tek yolunun daha çok şiddet kullanmak olduğunu savunmayı ısrarla sürdürüyor. 
     Dün Başbakan Ariel Şaron ve bazı bakanların bu doğrultuda yaptıkları çok sert açıklamaların yanı sıra kabinenin aşırı sağcı Altyapı Bakanı Avigdor Liberman'ın da yeni bir planı olduğu ortaya çıktı. 
     
     Libermann planı 
     Yediot Ahronot gazetesine göre, Liberman, dünkü kabine toplantısında, Filistinlilere karşı askeri zafer elde edilmeden diplomatik zafer sağlanamayacağını belirterek, ''Filistinlileri 3 gün içersinde pes ettirecek'' planını sundu. 
     Plan, Filistinlilere ültimatom verilerek, 24 saat içinde terörü durdurmadıkları takdirde Gazze ve Batı Şeria'daki tüm ticari merkezlerin, benzin istasyonlarının ve bankaların bombalanmasını içeriyor. Ayrıca Filistin Lideri Yaser Arafat'ın bürosunun elektrik ve telefonları kesilecek, ziyaretçi kabul etmesi engellenecek. 
     Yediot Ahronot gazetesinde yer alan habere göre, Liberman, planını şöyle sundu 
     ''08 00 - Batı Şeria ve Gazze'deki tüm ticari merkezleri bombalıyoruz. Tabii, önceden haber vererek ki evlerine gidebilsinler. 
     12 00 - Tüm benzin istasyonlarını bombalıyoruz. 
     14.00 - Tüm bankaları bombalıyoruz.'' 
     
     Peres ile tartışma 
     Dışişleri Bakanı Şimon Peres, burada araya girerek, ''16 00 Lahey Uluslararası savaş suçluları Mahkemesi'nden bir davet alıyorsunuz'' dedi. 
     Liberman, ''Kim takar Lahey'i. Sizin bütün endişeniz kendi ... 
     örtmek. İsrail'in güvenliğini değil kendi prestijinizi düşünüyorsunuz'' cevabını verdi. 
     Liberman, bu planın uygulanması halinde ''Filistinlilerin 3 günde ''teslim'' diye bağıracaklarını belirterek, ''bizimle müzakere için yalvaracaklar'' dedi. 
     Kabineye 17 maddelik bir plan sunan askerleri de ''çok geç kaldınız'' diye azarlayan Liberman, ''Bunları 6 ay önce sunmalıydınız. 
     Çok yavaşsınız'' dedi. 
     Askerlerin planının mülteci kamplarına, A ve B bölgelerindeki tüm Filistin yerleşim merkezlerine ardı ardına operasyonları ve sürekli hava saldırılarını öngördüğü belirtiliyor. 
     
     Yeniden işgal çağrıları artıyor 
     Liberman, hükümetin bir an önce Filistin Yönetimi altındaki toprakları işgal etme ve Filistin Yönetimini devirerek, Arafat'ı safdışı etme kararı alması gerektiğini tekrarladı. 
     Aşırı sağcı Herut Partisi de bugün Şaron hükümeti hakkında, Filistin Yönetimi altındaki topraklarını işgal kararı almadığı için, gensoru verdi. 
     Parti açıklamasında, Şaron'un bu stratejik kararı almayarak halka cesaretsizlik aşıladığı belirtildi. 
     Aşırı sağcı öğretim üyelerinden oluşan bir ''Güçlü İsrail için profesörler grubu'' da bildiri yayınlayarak, hükümeti bir an önce Filistin Yönetimine karşı topyekün savaş ilanına çağırdı. 
     






</TEXT>
</DOC>
