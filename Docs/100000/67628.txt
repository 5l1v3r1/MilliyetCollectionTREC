<DOC>
<DOCNO> 67628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko14.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil sahalardaki rekabet borsaya taşındı 
</HEADLINE>
<TEXT>

     Yeşil sahaların 2 dev markası Galatasaray ve Beşiktaş'ın, para piyasalarının önemli adresi Borsa'daki rekabeti başladı. 
     Galatasaray Sportif A.Ş. ve Beşiktaş Futbol Yatırımları A.Ş.'nin halka arzları kapsamında satılacak hisseler için talep toplanmasına başlandı. 
     Galatasaray Sportif A.Ş.'nin hisseleri 87 bin lira, Beşiktaş Futbol Yatırımları A.Ş.'nin hisseleri ise 57 bin 500 liradan satılıyor. 
     Galatasaray Spor Kulübü'nün yüzde 78.93'üne sahip olduğu Galatasaray Sportif A.Ş'nin yüzde 16 oranındaki hisselerinin halka arzı için talep toplanma işlemi yarın sona erecek. 
     Konsorsiyum liderliğini Global Menkul Değerler'in yaptığı, sabit fiyatla talep toplama yöntemi kullanılan halka arzda, hisselerin fiyatı 87 bin lira olarak belirlendi. 
     Halka arzdan sonra Galatasaray Spor Kulübü'nün şirketteki hisse oranı yüzde 62.93'e inerken, arzdan sağlanacak 28.3 trilyon liralık gelir, kulüp borçlarının önemli bir miktarının kapatılmasında kullanılacak. 
     Satılacak 325 bin 600 lot hissenin, yüzde 65'i yurtdışındaki, yüzde 3.5'i yurtiçi kurumsal, yüzde 12.6'sı yurtiçi bireysel, yüzde 15.4'ü alım gücü yüksek yurtiçi bireysel yatırımcılara, yüzde 3.5'i de Galatasaray Spor Kulübü'ne tahsis edildi. 
     Şirketin gelirleri, futbol takımıyla ilgili medya ve reklam, sponsorluklar, lisanslı ürünler ve isim hakkı ile performans gelirlerinin bir kısmını kapsıyor. Galatasaray Sportif A.Ş.'nin gelir ve giderleri, gişe hasılatları, oyuncu alım-satımları, sporcu ve teknik kadro maaşları ile birimler gibi takımın performansına bağlı kalemleri içermiyor. Şirketin yüzde 21.05'lik payına da dünyanın en büyük sigortacılık ve finansal servis firmalarından American International Group Inc.'in özel sermaye fonları sahip bulunuyor. 
     Galatasaray Sportif A.Ş'nin gelirlerinin yaklaşık yüzde 85'i, medya ve medya ile ilgili haklardan geliyor. Şirket kurumlar vergisinden de muaf tutuluyor. 
     
     Beşiktaş Futbol Yatırımları A.Ş. 
     BJK Futbol Şubesi'nin Beşiktaş Futbol Yatırımları Sanayi ve Ticaret A.Ş'ye devredilerek şirketin yüzde 15'inin halka açıldığı operasyonda da bugün başlayan talep toplama işlemi yarın sona erecek. Şirket hisselerinin halka arz fiyatı da 57 bin 500 lira olarak belirlendi. 
     Arz öncesi 1 trilyon 850 milyar lira sermayeye sahip şirket, sermayesini 326 milyar 500 milyon lira artıracak ve halka arz sonrası 2 trilyon 176 milyar 500 milyon liraya çıkacak. 
     Şirketin hisselerinin yüzde 35'i yurtiçi küçük bireysel yatırımcılara, yüzde 25'i alım gücü yüksek bireysel yatırımcılara, yüzde 20'si yabancı kurumsal yatırımcılara, yüzde 10'u yurtiçi kurumsal yatırımcılara ve yüzde 10'u da Beşiktaş Kulübü Derneği kongre üyelerine tahsis edilecek. Çok geniş bir konsorsiyumun sorumluluk üstlendiği halka arzda, başta İş Bankası olmak üzere tüm konsorsiyum üyelerinden, internet ve telefon aracılığıyla hisse senedi satın alınabilecek. 
     Halka arzdan sonra Beşiktaş A.Ş, gişe hasılatlarından elde edilen gelir, reklam, transfer ve yayın gelirleriyle birlikte, Beşiktaş markasının yarattığı kaynaklara sahip olacak. Şirket aynı zamanda kurumlar vergisinden muaf bir yapıya kavuşacak. 
     Beşiktaş, halka arzda en fazla hisse satın alan yatırımcıları ödüllendirecek. Halka arza katılan herkese özel tasarım bir sertifika takdim edilecek. 75 lot ve üstü talepte bulunan yatırımcılar ise, altın sertifika almaya hak kazanacak. 
     En çok talepte bulunan 11 bireysel yatırımcı, Darphane tarafından basılan altın, takip eden 111 yatırımcı gümüş ve daha sonra gelen 1111 yatırımcı bronz BJK hatıra parası ile ödüllendirilecek. 
     Ayrıca, Beşiktaş futbol takımının Süper Lig'de şampiyonluğu garantilediği maçta futbolcuların giydiği formalar, en çok talepte bulunan ilk 11 yatırımcıya hediye edilecek. 
     






</TEXT>
</DOC>
