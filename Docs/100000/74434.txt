<DOC>
<DOCNO> 74434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/spor/spo03.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’ın yeni başkanı Özhan Canaydın öncelikli icraatlarını belirledi 
</HEADLINE>
<TEXT>
İlk adımlar 
Üçüncü yıldızın gelmesi için yönetim Florya’ya taşınacak 
Futbolcuların alacakları ödenecek, takıma güven aşılanacak 
Stat projesi acil gündeme alınacak, ilk kazma mayısta vurulacak 
Görev bölümü yapılırken yöneticilerin yeteneklerine bakılacak 
Hiçbir kulüp ile polemiğe girilmeyecek, kavgadan kaçınılacak 
Yöneticiler, başkanın izni olmadan medyaya konuşmayacak 
     ERHAN TELLİ 

     Önce şampiyonluk 
     GALATASARAY’DA yeni yönetim ilk iş olarak futbol takımının üzerinde yoğunlaşacak. Kalan yedi maç sonunda şampiyonluğun yakalanması ve 3. yıldızın takılması için büyük çaba harcayacak olan Başkan Özhan Canaydın ve ekibi, bu yüzden lig bitimine kadar Florya’ya taşınacak. Yönetim, futbolculara her türlü güveni aşılayacak ve tedirginliği ortadan kaldıracak. Lucescu ile görüşülecek ve kendisine bütün destek verilecek. 
     
     Alacaklar dağıtılacak 
     FUTBOLCULARIN hiçbir sıkıntı yaşamaması için kalan borçların ödenmesine hemen başlanacak. Sezon sonuna kadar futbolcuların aklını karıştıracak transfer dedikodularına izin verilmeyecek. Yönetim, en kısa zamanda futbolcularla özel bir toplantı yaparak, hakemlerle ilişkilerde dikkatli olunması ve gereksiz kartların görülmemesi için uyarılarda bulunacak, şampiyonluk için biraz daha fazla özveri gösterilmesini isteyecek. 
     
     Borçsuz bir kulüp 
     YÖNETİM, çarşamba gününe kadar görev bölümü yapacak. Ancak görev dağılımı sırasında üyelerin yetenekleri dikkate alınacak. İlk toplantıda kulübün mali durumu hemen mercek altına konacak. Borçlar gündeme gelecek, acil ödemeler birinci sıraya alınacak. Gelir getirecek yeni kaynaklar masaya yatırılacak. Hazırlanan güçlü projelerle kısa zamanda mali açıdan güçlü bir Galatasaray Kulübü yaratılacak. 
     
     Stat için ilk adım 
     BAŞKAN Özhan Canaydın, yeni stad için de hemen düğmeye basacak. Görev bölümü sonrasında bir üye sadece bu işle ilgilenecek. Mayıs ayında ise ilk kazma vurulacak şekilde çalışma yapılacak. Canaydın, tribün tribün yapacağı yeni stadın projesini hemen gündeme alacak. Ayrıca stad için kaynak bulmak için tüm yönetim kurulu arayışa girişicek. Stad projesi yönetimin ilk icraatı olacak ve iki yılda bitirilmesi sağlanacak. 
     
     Disiplinden taviz yok 
     SARI-KIRMIZILI kulüpte artık herşey disiplin içinde olacak. Yöneticiler ayrı ayrı basın önüne ya da her gece bir televizyona çıkmayacaklar. Medya ile yapılacak röportajlardan önce Özhan Canraydın’dan izin alınacak. Ayrıca Canaydın ve ekibi kavgacı bir politikadan çok, yapıcı ve hoşgörülü davranacak. Hiç bir kulüple veya camiayla polemiğe girilmeyecek. Aleyhte sert açıklamalar yapılmayacak. 
     
Fahri menajer      BAŞKAN Özhan Canaydın’ın seçimden sonra yaptığı açıklamada Abdürrahim Albayrak’ı bırakmayacaklarını açıklamasına Ali Dürüst’ten de büyük destek geldi. Dürüst, "Biz zaten hep onunla birlikteydik. Eski dönemde bile ortak çalışıyorduk. Albayrak her zaman bizimle beraber" dedi. 
     SEÇİMİN kaybedilmesinden sonra "En çok çocuklarımdan ayrılacağım için üzülüyorum" diyen Albayrak yeni yönetimin kendisine sahip çıkmasına sevindi. Albayrak, "Onur duydum. Ben Galatasaray’ın neferiyim" diye konuştu. Abdürrahim Albayrak bundan sonra fahri menajerlik yapacak. 
     
Lucescu beğenmedi      TEKNİK Direktör Lucescu, Bursaspor maçı sonrasında soyunma odasında futbolcularıyla kısa bir toplantı yaptı. Rumen hoca, "Aldığınız üç puan iyi ama oynadığınız oyundan hiç memnun değilim" dedi. Kötü futbolun nedenini soran Lucescu, "Çok yorgunuz" karşılığını alınca, "O zaman size iki gün izin veriyorum. Hem kafanızı, hem vücudunuzu dinlendirin" diye konuştu. 
     
Ergün’ün mutlu günü      Florya’da Milli Takım kampında bulunan Ergün, dün oğlu Berke’yi sünnet ettirdi. Şenol Güneş’ten izin alan Galatasaray’ın tecrübeli futbolcusu oğlunun mutlu gününde kutlamaları kabul etti. 
     
Gelenek bozuldu      GALATASARAY kongresinde Mehmet Cansun’un seçimi kaybetmesiyle birlikte Sarı - Kırmızılı kulüpte 23 yıllık bir gelenek de sona erdi. 1979 yılından bu yana görev yapan tüm başkanlar, kongrelerde birden fazla dönemde üst üste seçilirken, Mehmet Cansun yalnızca sekiz ay görevde kalıp, seçimi yitirdi ve 23 yıl sonra bir ilke imza attı. 
     



 SPOR 




























</TEXT>
</DOC>
