<DOC>
<DOCNO> 50011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko13.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB KDV'de indirim istiyor... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, KDV uygulamasının basitleştirilmesi ve ana grupların yeniden belirlenmesi gerektiğini kaydederek, '''belli bir süre içinde KDV'yi en az yarısı kadar indirime tabi tutup, tüketimi ve iç piyasayı harekete geçirmek lazım'' dedi. 
     Rifat Hisarcıklıoğlu, TOBB'da gerçekleştirilen 5. Ulusal Kimya Sanayi Kongresi'ne katılarak, burada gazetecilerin sorularını yanıtladı. 
     Hisarcıklıoğlu, reel sektörün sorunlarına ilişkin görüşmelerin ne zaman sonuçlandırılacağına ilişkin soruya ise ''tahmin ediyorum, önümüzdeki hafta içinde sonuçlandırmış olacağız'' yanıtını verdi. 
     Konunun hafta sonu itibariyle ise tam netleşmiş olacağını kaydeden Hisarcıklıoğlu, Devlet Bakanı Kemal Derviş'in yeni gelecek kaynağın kamu bankalarına aktarılacağına dönük açıklamasının sorulması üzerine de, bu açıklamayı olumlu değerlendirdiğini belirtti. 
     Hisarcıklıoğlu, ''Kaynağın kamu bankalarına aktarılması, kamu bankalarının bu konuda finansman açısından rahtlamasına sebebiyet verecek. Bu konuyu da olumlu karşılıyorum'' dedi. 
     Maliye Bakanı Sümer Oral'ın, lüks tüketim mallarının tanımının değiştirileceği ve KDV'de Aralık ayına kadar bir indirim yapılacağına ilişkin sözlerinin hatırlatılması üzerine de Hisarcıklıoğlu, şunları kaydetti 
     ''Şu anda Kasım'ın 1'indeyiz. KDV'ler ne zaman ertelenecek, ekonomiye katkısı ne kadar olacak Eğer bu 15 gün geçtikten sonra olur ise toplam 45 günlük bir faydası olmuş olacak. Bu da istenen, beklenen sonucu yine öne getirmeyebilir. Aynı otomotivde ek taşıt alım vergisinde sadece 6 puanlık indirim yapılmasının otomotiv satışlarına bir etki yapmamaması gibi. 
     Onun için, bir an önce hızlı harekete edilmesi lazım. Bizimle devam eden görüşmelerde hızlı hareket edilmezse, ekonominin kanı şu anda çekilmekte. Eğer kan belli bir şeyin altına düşerse, bu sefer hastanın yaşama şansı olmaz. Hızlı hareket edilmesi lazım. Tahmin ediyorum önümüzdeki hafta içinde sonuçlandırmış olacağız.'' Televizyon, buzdolabı ve ütü gibi ürünleri lüks tüketim maddesi olarak kabul etmelerinin mümkün olmadığını belirten Hisarcıklıoğlu, KDV'de yüzde 1, yüzde 8, yüzde 18, yüzde 26 ve yüzde 40'lık beş ayrı oran bulunmasını da eleştirdi. 
     Dünyada, bu kadar çok KDV oranının yer aldığı bir başka ülkenin bulunmadığını ifade eden Hisarcıklıoğlu, ''Bunun basitleştirilmesi lazım ve ana grupların belirlenmesi lazım. Belli bir süre içinde, KDV'yi en az yarısı kadar indirime tabi tutup, tüketimi ve iç piyasayı harekete geçirmek lazım'' dedi. 
     Hisarcıklıoğlu, bu uygulamanın da vergi kaybına neden olacağını sanmadığını sözlerine ekledi. 
     






</TEXT>
</DOC>
