<DOC>
<DOCNO> 77086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun09.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sex and the City'nin yıldızı Sarah Jessica Parker hamile 
</HEADLINE>
<TEXT>

     ABD'nin en çok izlenen dizilerinden ''Sex and the City'nin'' yıldızı Sarah Jessica Parker'ın hamile olduğu ve bu durumun, dizinin yeni bölümlerinin çekimini engellediği belirtildi. 
     Aktör Matthew Broderick ile evli Parker'ın ilk çocuğuna hamile olduğunu açıklamasının ardından, dizinin yayınlandığı HBO televizyon kanalı, ''Sex and the City''nin çekimlerine ara verdiklerini ve dizinin geleceğini yeniden gözden geçireceklerini duyurdu. 
     ABD'de beşinci sezonuna giren Emmy ödüllü dizinin, Haziran ayında yeni bölümlerinin gösterimine başlanması bekleniyordu. Ancak HBO, 13 hafta sürmesi planlanan yeni bölümlerin sadece ikisinin çekiminin tamamlandığını ve ne yapılacağına karar vermek için çekimlere ara verileceğini duyurdu. Yeni bölümlerin sayısının, Parker'ın hamileliği nedeniyle 13 yerine 8'e indirilmesinin muhtemel olduğu belirtiliyor. 
     HBO, Parker'ın hamileliğini, bir köşe yazarının Cuma günü yayınlanan haberinden öğrenildiğini de kaydetti. 
     Parker, 3 yıldır gösterilen dizideki Carrie Bradshaw rolüyle Altın Küre ödülü kazanmıştı. 37 yaşındaki ve 5 yıllık evli Parker'ın, Eylül ayında doğum yapması bekleniyor. 
     

     
</TEXT>
</DOC>
