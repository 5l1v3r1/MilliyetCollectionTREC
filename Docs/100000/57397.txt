<DOC>
<DOCNO> 57397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur12.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den hükümete sosyal adalet uyarısı 
</HEADLINE>
<TEXT>

     Cumhurbaşkanı Ahmet Necdet Sezer, ekonomik sorunların aşılmasında Hükümet'e verilecek desteğin büyük önem taşıdığını, ancak alınacak önlemlerin getireceği yükün, sosyal devlet ilkesi doğrultusunda toplumun tüm kesimlerine "adil" dağıtılmasına özen gösterilmesi gerektiğini vurguladı. 
     Cumhurbaşkanı Ahmet Necdet Sezer, Ramazan Bayramı dolayısıyla yayımladığı mesajda, dini bayramların, dargınlıkların ve kırgınlıkların unutulduğu, sevginin, hoşgörünün öne çıktığı özel günler olduğunu kaydetti. Bu yıl üç dinin bayramlarının aynı döneme rastladığını belirten Sezer, "Bu yıl İslam Dünyası ile Hıristiyan ve Musevi toplumunun bayramlarının aynı döneme rastlaması nedeniyle belirtmeliyim ki, dinler arası hoşgörü ve anlayış dünyamızı daha yaşanabilir kılacaktır" dedi. 
     
     Laiklik uyarısı 

     Laikliğin, çağdaşlığın, demokrasinin ve hukuk devletinin temeli ve Türkiye Cumhuriyeti'nin kuruluş ve varoluş felfesesinin "özü, değiştirilemez niteliği" olduğunu ifade eden Sezer, "Demokrasi, laiklik ve İslam dininin başarıyla birarada yaşayabileceğini kanıtlayabilen tek ülke olan Türkiye, bu yönüyle demokratik uluslar topluluğu içinde saygın bir konuma yükselmiştir. Önemle vurgulamak isterim ki laiklik, ulusal birliğimizin temel taşıdır. Toplumsal barışın ve huzurun sürekli kılınması, laiklik ilkesinin korunması ve yaşatılması ile olanaklıdır. Atatürkçü düşünce yalnızca devletimizin temellerini oluşturmakla kalmayıp, Ulusumuzun yaşama bakışını ve gelecekten beklentilerini de biçimlendirmiştir. Bugün bu sayede, hoşgörü ve barışı içine sindiremeyen, dini, çıkarları doğrultusunda kullanmak ve ayırımcılık yaratmak isteyenlere fırsat verilmemektedir. Bu arayışlara çağdaşlığı yaşam biçimi olarak benimsemiş yurttaşlarımızın en büyük tepkiyi göstermesi sevindiricidir"diye konuştu. 
     
     Hükümete destek şart 

     Ramazan ayının, taşıdığı anlamın ötesinde, ekonomik sorunların, çeşitli toplum katmanlarındaki etkilerinin "daha fazla duyumsandığı" bir ay olduğunu kaydeden Sezer, son günlerde yaşanan olumlu gelişmelere karşın, geçim sıkıntısı ve enflasyonun ülke gündemindeki öncelikli yerini koruduğunun, yadsınamaz bir gerçek olduğunu söyledi. 
     Ekonomik sorunların hızla çözüme kavuşturulmasınun, yurttaşların gönenç düzeylerinin artırılmasının büyük önem taşıdığını, Türkiye'nin gelişmesini sürdürebilmesinin ve belirlediği hedeflere ulaşabilmesinin, "güçlü ve işleyen bir ekonomiye" bağlı olduğunu vurgulayan Sezer, "Ekonomik sorunların aşılması, üretimin artırılması ve ekonomide büyümenin yeniden sağlanması yanında aldığı kararların başarıyla uygulanabilmesi Hükümet'e verilecek destekle doğrudan ilgilidir. Türkiye, herşeyden önce karar alma süreçlerinin hızla işlediği saydam ve etkin bir yönetim yapısı oluşturabilmeli, verimliliği artırıcı, her türlü yolsuzluğu ve savurganlığı önleyici önlemleri yaşama geçirebilmeli, etkin bir devlet yapısına kavuşturulmalıdır" Şeklinde konuştu. 
     
     Sosyal devlet 

     Türkiye'nin sosyal devlet niteliğinin, toplumun gönenç, huzur ve mutluluğunun sağlanması, bireyin insan onuruna uygun bir düzeyde yaşamasınının gerçekleştirilmesi konusunda devlete önemli sorumluluklar yüklediğini vurgulayan Sezer, "Alınacak önlemlerin getireceği yükün, sosyal devlet ilkesinin gereği gözetilerek, toplumun tüm kesimlerine adil dağıtılmasına da özen gösterilmelidir. Bugüne kadar karşılaşılan tüm sorunların aşılmasında özveriyle davranan yurttaşlarımızın hakettikleri yaşam düzeyine kavuşturulması, devletimizin öncelikli görevidir" diye konuştu. 
     Türkiye'nin yaşadığı güç koşullarda birlik ve dayanışmanın önemine işaret eden Sezer, "Türkiye, kendi gücünü ve olanaklarını harekete geçirerek, yurttaşlarının sağduyusu ve kararlılığıyla yaşanan ekonomik sıkıntıları aşma ve daha mutlu bir gelecek kurma başarısını mutlaka gösterecektir" dedi. 
     
     TBMM özverili çalıştı 

     İzlenecek politikalarla ekonomiden siyasete, eğitimden kamu yönetimine ve sağlığa kadar tüm alanlarda yeniden yapılanma çalışmalarının sürdürülmesinin, Türkiye'nin gelişme sürecine hız kazandıracağını belirten Sezer, şöyle devam etti 
     "Çağdaş dünyanın ölçütlerine ulaşmayı kendine erek edinen Türkiye'nin aydınlık geleceği için büyük önem taşıyan bu atılımlar, AB'ye tam üyelik sürecinde uymamız gereken ölçütlerin karşılanması gereğiyle de örtüşmektedir. TBMM'nin özverili ve verimli çalışmalarıyla bugüne kadar gerçekleştirdiklerinin yanında, demokratikleşme ve insan hakları alanında yaşama geçireceğimiz, temel hak ve özgürlükleri genişletmeye, kamu yönetimini saydamlaştırmaya dönük düzenlemelerin, ülkemizin çağdaşlaşma ve aydınlanma sürecine yeni bir boyut kazandıracağını gözardı etmemeliyiz. 
     Mutlu bir geleceğin oluşturulmasında, devlete olduğu kadar, bireylere ve sicil toplum örgütlerine de önemli sorumluluklar düştüğünü hiçbir zaman unutmamalıyız. Ortak sorunlara sahip çıkılması ve içinde bulunulan süreçte herkesin, ulusal çıkarlarımız doğrultusunda sorumluluk üstlenmesi bir yurttaşlık görevidir." 
     






</TEXT>
</DOC>
