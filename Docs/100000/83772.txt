<DOC>
<DOCNO> 83772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sontur01.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Karaca, SP'nin gecesine katılmadı 
</HEADLINE>
<TEXT>

     Sanatçı Cem Karaca, Saadet Partisi İstanbul İl Gençlik Kolları'nca Harbiye Cemil Topuzlu Açıkhava Tiyatrosu'nda düzenlenen "Gençlik Şöleni"ne katılmadı. 
     SP Genel Başkan Yardımcısı Numan Kurtulmuş, Cem Karaca'nın gecede bir konser vereceğini, ancak baskılar nedeniyle geceye katılamadığını söyledi. 
     Basın mensuplarına konuya ilişkin dağıtılan yazılı açıklamada da "Cem Karaca ile mutabakata vardık, ancak sayın Karaca bu akşam birkaç saat öncesinde il başkanlığımızın sekreteryasını aradılar ve Üzerime gelen siyasi baskılar neticesinde programa katılamayacağım dediler. Bu hareketle yıpranan SP değil, sözlerinde durmayan ve sanatçıya baskıyı bile düşünebilecek kadar antidemokratik olanlardır" denildi. 
     Açıklamayla birlikte basın mensuplarına, Cem Karaca'nın imzaladığı sözleşmenin kopyası da dağıtıldı. 
     SP Genel Başkanı Recai Kutan, gecede yaptığı konuşmada, "Türk milleti, Necmettin Erbakan'ın başında bulunduğu 54. Hükümeti hasretle anıyor, yadediyor" dedi. 
     





</TEXT>
</DOC>
