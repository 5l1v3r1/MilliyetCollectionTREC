<DOC>
<DOCNO> 79136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur06.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hayırseverin gözyaşları... 
</HEADLINE>
<TEXT>

     Bursa'da, 82 yıllık ömrünün büyük bölümünü ''hayır işlerine adayan'', okul, huzurevi ve hastane yapımı için 10 trilyon liranın üzerinde harcama yapan İşadamı Mustafa Dörtçelik, ''devletin, yaptığı hayır işlerinden KDV istemesi yüzünden'' yapımına başladığı 2 hastaneyi bitirememenin üzüntüsünü yaşıyor. 
     Sağlık Bakanlığı ile yaptığı protokol uyarınca, Görükle Beldesi'nde yaptırdığı 200 yataklı ''Bursa Dörtçelik Ruh Sağlığı Hastanesi'' ve Ertuğrulköy'de yapımına başladığı 250 yataklı ''Bursa Dörtçelik Çocuk Hastanesi'' inşaatlarını, yaptığı harcama için devletin kendisinden aldığı KDV'yi mahsup etmemesine tepki amacıyla durduran Dörtçelik, Sağlık Bakanlığı nezdindeki girişimlerinden de sonuç alamadı. 
     Bursa'nın Vakıfköy Mahallesi'nde kurulu İpkaş A.Ş.'nin Yönetim Kurulu Başkanı olan Mustafa Dörtçelik, hastanenin yapımına başladığı yıllarda, bu işler için ödedikleri KDV'nin yarısını mahsup ettiklerini, ancak daha sonra bu oranın yüzde 5'e düşürüldüğünü hatırlattı. 
     Ruh sağlığı ve çocuk hastanelerinin yapımında yaşadığı KDV sorununu, Sağlık Bakanı Osman Durmuş başta olmak üzere birçok yetkiliye aktardığına dikkati çeken Dörtçelik, şöyle konuştu 
     ''Ben para peşinde değilim, sadece bir hayır işi için harcadığım paranın bir de KDV'sini ödemek, prensiplerime ters düşüyor. Bu nedenle inşaatları yapmayacağım, yapamayacağım. Bir insanı bu kadar enayi yerine koyamazlar. Bana haklarımın elimden alınacağı söylenseydi, 2 hastaneyi birden yaptırır mıydım Bu işlere belirli bir para ayırdım, hesabımı kitabımı da ona göre yaptım. Devlet KDV engelini çıkarmasaydı, şimdi hastaneler bitmiş olacaktı.'' Üzüntüsünü dile getirirken ağlayan, bu nedenle konuşmakta zorlanan Dörtçelik, devletin, devlet için yatırım yapan kişilerden KDV istemesinin, bu kişileri yatırım yapmaktan vazgeçirmekten başka bir işe yaramayacağını savundu. 
     Dörtçelik, hastane inşaatlarının tasfiyesiyle ilgili olarak da bugünkü değeriyle yaklaşık 8 trilyon lira harcadığı yapım işleri için Sağlık Bakanlığı yetkililerinin kendisine ''KDV'yi geri ödeme sözü'' verdiklerini belirterek, ''Bu sözü yerine getirirlerse, tasfiye işlemleri için imza atarım'' diye konuştu. 
     
     ''KDV'Yİ GERİ ÖDEMEMİZ İMKANSIZ'' 
     İl Sağlık Müdürü Dr. Hüseyin Hüsnü Serdar ise Dörtçelik'in talebiyle ilgili olarak Sağlık Bakanlığı'nın, Maliye Bakanlığı nezdinde 2 kez girişimde bulunduğunu, ancak sonuçsuz kaldığını söyledi. 
     Bunun üzerine Dörtçelik'in, ''KDV'nin yarattığı sorun ve ekonomik sebeplerle hastaneleri bitiremeyeceğini'' söylediğini anlatan Dr. 
     Serdar, inşaatları devam ettirmek istediklerini, bu nedenle tasfiye işlemi yapılacağını kaydetti. Dr. Serdar, özellikle Bursa'nın acil ihtiyacı olan Ruh Sağlığı Hastanesi'nin kalan inşaatını birkaç ay içinde ihale etmeyi planladıklarını belirtti. 
     Bakan Durmuş'un da KDV sorununu aşmak için çok uğraştığını ve konuyla yakından ilgilendiğini ifade eden Dr. Serdar, ''Maliye Bakanlığı Evet dese, Sağlık Bakanlığı seve seve bu sorunu giderecek ama şu anda böyle bir imkan yok. KDV'yi de geri ödeme durumu söz konusu olamayacak'' dedi. 
     Hayır çalışmalarıyla birçok kişi ve kurumdan plaket alan, son olarak 3 yıl önce ''Devlet Üstün Hizmet Beratı'' ile ödüllendirilen Mustafa Dörtçelik'in Bursa'ya kazandırdığı kurumlar arasında 2 ilköğretim okulu, 2 lise, 1 huzurevi, 1 ''fakir kız öğrenci yurdu'' bulunuyor. 
     Demirtaş Beldesi'nde Türkiye'nin ilk yaşlılık geriatri 
     hastanesini yaptırmayı planlayan, ancak bu düşüncesini, ''KDV engeliyle karşılaşınca askıya alan'' Dörtçelik'in yaptıracağı 4 yeni ilköğretim okulunun temeli ise Mayıs ayında atılacak. 
     





</TEXT>
</DOC>
