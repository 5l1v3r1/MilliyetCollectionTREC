<DOC>
<DOCNO> 64650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sontur14.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisiyle cinsel ilişkiye giren öğretmene dava... 
</HEADLINE>
<TEXT>

     Ankara Cumhuriyet Başsavcılığı, öğrencisiyle cinsel ilişkiye giren bir öğretmen ile 12 yaşındayken tecavüz ettiği iddia edilen akrabası, kürtaj yapan doktor ve mağdure öğrenci hakkında, 1 yıl ile 49 yıl arasında değişen hapis cezaları istemiyle dava açtı. 
     Ankara Cumhuriyet Savcısı Bülent Ünlüsoy tarafından hazırlanan iddianamede, Mamak'taki Niğbolu Lisesi'nde öğrenim gören 15 yaşındaki mağdure sanığı D.D.T'yi 12 yaşındayken, akrabası tutuklu sanık Nedim Yalçın'ın telefonla aradığı ve eşyaları yerleştirme bahanesiyle evine yardıma çağırdığı ifade edildi. 
     Mağdure sanık ile Yalçın'ın birlikte Elvankent'teki eve gittikleri belirtilen iddianamede, D.D.T'nin, eve gittiklerinde, Yalçın'ın ailesinin evde olmadığını ve eşya getirilmediğini gördüğü kaydedildi. 
     İddianamede, ''Yalçın, mağdureye bir tokat atmak ve tehdit edip, öğrenci kıyafetlerini soymak suretiyle zorla ırzına geçip kızlığını bozmuştur. Korkutarak olayı kimseye anlatmamasını söylemiştir. Yalçın, daha sonra mağdureyi Ostim'deki işyerine çağırmış ve üst kattaki bir odaya zorla götürüp tekrar cinsel ilişkide bulunmuştur'' denildi. 
     İddianamede, Niğbolu Lisesi edebiyat öğretmeni Mehmet Aydoğan'ın, öğrencisi D.D.T. ile ilişkisinin 2001 yılının Mayıs ayında başladığı anlatıldı. Aydoğan'ın, eşinin çalışmaya gittiği ve oğlunun okulda olduğu zamanlarda, mağdureyi evine götürdüğü belirtilen iddianamede, mağdurenin başından geçenleri anlatması üzerine öğretmen Aydoğan'ın, ''Sen zaten kız değilsin. Benimle cinsel ilişkiye girmende fayda var'' dediği ve cinsel ilişkiye girdiği kaydedildi. 
     Savcılığın iddianamesinde, ''Sanık, mağdureye zamanla eşini boşayacağını, kendisi ile evleneceğini söyleyerek, bu ilişkiyi kendi evinde devam ettirmiştir. Mağdure ile 40 defa cinsel ilişkiye girmiştir. Değişik zamanlarda mağdureye, cinsel ilişkiye girdiği sıralarda porno CD seyrettirmiştir'' denildi. 
     İddianamede, Aydoğan'ın, CD izlerken anal ve oral seks yaptığı da ifade edildi. 
     Doğum ve Kadın Hastalıkları Doktoru Jale Metindir'in, ailelerin durumu öğrenmemesi için 1986 doğumlu mağdureyi 1983 doğumlu ve ''Ayşe Yem'' kimliğiyle bilgisayar kaydına işlediği de belirtilen iddianamede, Metindir'in, tıbbi nedenler olmadan, Rahim Tahliyesi ve Sterilizasyon Hizmetlerinin Yürütülmesi ve Denetlenmesine İlişkin Tüzük'ün 13-15. maddelerine muhalefet ettiği, rahim tahliyesi için izin belgesi ve hakim izin belgesi almadan bölgesel uyuşturmayla kürtaj yaptığı kaydedildi. 
     İddianamede, mağdure sanık D.D.T'nin de tıbbi zorunluluk bulunmadığı halde 8 haftalık cenini izinsiz kürtaj yoluyla aldırarak, suç işlediği bildirildi. 
     
     İstenen cezalar 
     İddianamenin son bölümünde, ''zorla ırza geçme, kızlık bozma, alıkoyma'' suçlarını işlediği öne sürülen Yalçın'ın, Türk Ceza Kanunu'nun TCK sırasıyla ''mefruz cebirle ırza geçme'', ''cezayı artıran fiile bağlı sebepler'', ''müteselsil suçlar'', ''cezayı artıran şahsa bağlı nedenler'', ''küçüğü kaçırma, alıkoyma'', ''oniki yaşını doldurmamış küçüğün kaçırılması'' hükümlerini içeren 414 2, 418 2, 80, 417, 430 1 ve 431. maddeleri uyarınca 49 yıla kadar ağır 
     hapis cezası talep edildi. 
     Öğretmen Aydoğan hakkında ise TCK'nın ''reşit olmayan birisiyle rızası ile cinsel ilişkide bulunma'' hükmünü içeren 416 son, ''cezayı artıran şahsa bağlı sebepler'' başlıklı 417, ''müteselsil suçlar'' fiilini içeren 80, ''küçüğü kaçırma, alıkoyma'' hükmünü içeren 430 2 ve ''çocuk düşürmeye tahrik'' suçunu düzenleyen 469 2. maddelerine göre, 2 yıldan 11 yıla kadar ağır hapis öngörülen iddianamede, doktor Metindir'in ''çocuk düşürtme'' hükmünü içeren 468 1. maddesine göre, 7 yıldan 12 yıla kadar hapsi istendi. 
     D.D.T'nin ise TCK'nın ''kadının çocuğunu düşürmesi'' başlıklı 469 1. maddesi uyarınca, 1 yıldan 4 yıla kadar hapsi talep edildi. 
     






</TEXT>
</DOC>
