<DOC>
<DOCNO> 90759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko25.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Gölü hızla kirleniyor 
</HEADLINE>
<TEXT>

     Van Sivil Toplum Örgütleri Danışma Kurulu, Van Gölü kirliliğinin önlenmesi için bir an önce ulusal ve uluslararası projelerin hazırlanması gerektiğini bildirdi. 
     12 sivil toplum örgütünden oluşan Van Sivil Toplum Örgütleri 
     Danışma Kurulu'nca yapılan açıklamada, Türkiye'nin en büyük gölü olan kapalı havza konumundaki ve büyüklük açısından da dünyada, kapalı göller arasında 4. sırada yer alan Van Gölü'nün çevresinde yaklaşık 1 milyon nüfusun yaşadığı belirtildi. 
     Çevresinde bulunan yüksek dağlardan inen sularla beslenen Van Gölü'nün herhangi bir akıntısının bulunmadığına ve hızlı bir şekilde kirlendiğine işaret edilen açıklamada, şunlar kaydedildi 
     ''Sahiplenilmesi gereken önemli bir değer olan Van Gölü'nde, kirlilik kaynaklarının saptanması, kirlilikten etkilenen unsurlara kısa, orta ve uzun vadede çözüm önerilerinin belirlenmesi ve kirliliğin önlenmesine yönelik ulusal ve uluslararası projelerin geliştirilmesi gereklidir.'' 
     
     743 KİLOMETRE KANALİZASYON ŞEBEKESİ YAPILMALIDIR 

     Açıklamada, gölün kirliliğinin önlenmesinin Van Merkez Kanalizasyon Projesinin uygulanmasına bağlı olduğu, ilin kanalizasyon şebekesi yapımına ise 1973 yılında iller bankası kanalıyla başlandığı ve 28 yıllık zaman zarfında 270 kilometrelik kısmının tamamlandığı vurgulandı. 
     Kanalizasyon şebekesinin 743 kilometrelik kısmının halen yapılmadığına dikkat çekilen açıklamada, ''Ayrılan ödeneklere bakıldığında bu kısmın İller Bankası eliyle yapılması halinde tamamlanması 74 yıl sürecektir. Bu durum ise dünya çapında önemi büyük olan Van Gölü'nün geriye dönüşü olmayacak şekilde kirlenmesi demektir'' denildi. 
     
     ÖNERİLER 

     Van Belediyesi'nin kanalizasyon inşaatının tamamlanması için dış kredi arayışına girdiği ve bunun sonucunda Alman Kalkınma Bankası KFW , kanalizasyon yapımına olumlu yaklaştığı ifade edilen açıklamada şöyle denildi 
     ''Van Merkez Kanalizasyon Projesi, Türk Alman mali işbirliği protokolü çerçevesinde öncelikli proje olarak değerlendirilmelidir. 
     Projenin İller Bankası programından çıkartılıp, yatırım programına Van Belediyesi Projesi olarak alınmalıdır.'' 
     





</TEXT>
</DOC>
