<DOC>
<DOCNO> 60370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sondun16.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzerine ateş edilen Türk çocuğunun serçe parmağı koptu 
</HEADLINE>
<TEXT>

     Almanya'nın başkenti Berlin'de, üzerine ateş edilen Okan Sayar adlı Türk çocuğu, serçe parmağını kaybetti. 
     Berlin polisi, kimliği belirsiz bir kişinin, 3 arkadaşıyla birlikte Schöneberg semtindeki bir avluda top oynayan 11 yaşındaki Okan'a pompalı tüfekle ateş ettiğini ve olayda Okan'ın sol elinin serçe parmağının koptuğunu bildirdi. 
     Polis, Okan'a ateş eden kişinin arandığını, şahsın kullandığı kurşunun Almanya'da satılmadığını, sadece Hollanda ya da Polonya'da alınmış olabileceğini kaydetti. 
     Okan'ın annesi Sahile, kurşun sesini duyduğunda pencereye koştuğunu, ancak kimseyi göremediğini söylerken, bir komşu kadın, karşı binanın penceresinde saklanmaya çalışan birini gördüğünü belirtti. 
     Okan'ın olay sırasında işte bulunan babası Atıf Sayar da, arkadaşlarının Okan'ın parmağını bularak hastaneye getirdiklerini, ancak parmağın orta parçasının eksik olması nedeniyle eline dikilemediğini kaydetti. Okan'ın 2 ya da 3 gün daha hastanede kalacağı bildirildi. 
     






</TEXT>
</DOC>
