<DOC>
<DOCNO> 52652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo09.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim, Milli Takım spekülasyonlarına yanıt verdi..İşte açıklama 
</HEADLINE>
<TEXT>

     İtalya Birinci Futbol Ligi takımlarından AC Milan'daki görevine son verilmesinin ardından, adı A Milli Futbol Takımı için anılmaya başlanan Fatih Terim, bu spekülasyonlara, yayınladığı bildiriyle nokta koydu. 
     Yazılı bir açıklama yapan Fatih Terim, zaman içinde çeşitli kereler bu konuyla ilgili görüş belirtemesine karşın, yeterince anlaşılamadığından yakınarak, şu görüşlere yer verdi 
     ''AC Milan'daki görevimin sona ermesinin ardından gerek İtalya, gerekse ülkemiz spor camiası ve basınında milli takımımızla ilgili çeşitli yorumlar yapılmaktadır. 
     Zaman içinde çeşitli defalar bu konudaki fikrimi ve rahatsızlığımı dile getirmeme rağmen, maalesef kendimi yeterince ifade edemediğim anlaşılıyor. Dolayısıyla bu konuya nokta koyma adına bu açıklamayı uygun gördüm. 
     Şenol Güneş'in futbol kariyeri ortadadır. Kendisi, Türkiye'nin yarım asırdır çektiği bir özlemi yerine getiren takımın başındadır. 
     Görevini bırakması için hiçbir neden, öküz altında buzağı aramanın ise hiç gereği yoktur. 
     Beni biraz tanıyanlar bilir. Ben hiçbir göreve talip değilim. 
     Bugüne kadar da olmadım. Hele Şenol Güneş gibi değerli bir hocayı rencide edecek her türlü girimin karşısında olurum. Bu benim ne spor ahlakıma uyar, ne de insani değerlerime. Bugün her vicdan sahibi Türk'e düşen görev, Şenol Güneş'in yanında olmaktır. Yarışımızda bayrak O'nun elindedir ve O'nun elinde yükselmeye devam etmelidir.'' 
     






</TEXT>
</DOC>
