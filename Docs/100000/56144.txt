<DOC>
<DOCNO> 56144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/spo06.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MİNDERDE TESELLİ 
</HEADLINE>
<TEXT>

Dünya Grekoromen Güreş Şampiyonası’nın ikinci gününde toparlandık, sabah seansında Şeref Tüfenk ve Mahmut Altay’ın galibiyetleriyle moral bulduk 
     Şoktan çıktık 
     YUNANİSTAN’IN Patras kentinde devam eden 46. Dünya Grekoromen Güreş Şampiyonası’nın ikinci gününde toparlandık. İlk dört sıklette üç fire veren ve madalya umutlarımız Şeref Eroğlu ile Nazmi Avluca’nın sürpriz elenişlerinin şokunu yaşayan Ay - Yıldızlı ekibimizde dün sabah seansında mindere çıkan iki genç isim büyük moral verdi. Şeref Tüfenk ile Mahmut Altay’ın galibiyetleri yüzleri güldürdü. 
     
     Kura skandalı 
     58 kiloda Tüfenk, ilk maçında zorlanmasına rağmen Perulu Guzman’ı 6 - 4 sayıyla yenmeyi başardı. 69 kilodaki temsilcimiz Mahmut Altay ise, Beyaz Rus Lisitsa’yı ilk devrede kazandığı puanlarla 3 - 0 mağlup etti. Öte yandan 69 kiloda kura skandalı yaşandı. Hakem Komitesi hata yapınca, gruplar yeniden belirlendi. Önce üçlü grupta yer alan Mahmut Altay, yeni kurada dörtlü gruba düştü. 
     
Reform geliyor      FILA, sıklet sayısını yediye düşürmeyi, tüm kilolarda da değişiklik yapmayı planlıyor. Mayısta kesinleşecek kural ve kilo değişiklikleri gelecek yıl uygulanacak. FILA delegesi Ahmet Ayık değişikleri savunurken, Federasyon Başkanı Osman Şansal eleştirdi. 
     
Yoğun güvenlik      DÜNYA Şampiyonası’nın yapıldığı Patras liman kentini yasa dışı bazı örgütlerin İtalya’ya geçiş yolu olarak kullanması, güvenlik güçlerini alarma geçirdi. Salon ve özellikle kafilemiz sıkı korumaya alındı. 
     
FILA’ya bayan üye      İKİ kez Olimpiyat Şampiyonu olan ünlü güreşçisi Ivan Yarygin’in eşi Natalya Yarygin, Uluslararası Güreş Federasyonu’nun FILA asırlık geçmişindeki ilk bayan üyesi oldu. Yarygin, 2004 olimpiyatına da alınan bayan güreşin temsilciliğini yapacak. 
     
Ayık’tan eleştiri      GÜREŞ Federasyonu eski Başkanı Ahmet Ayık, sporcularımızın iyi çalışmadığını ve bu yüzden başarısız olduğunu ileri sürdü. Eleştirilerini sıralayan Ayık, "Başarısız sonuçlardan Milli Takım’ın iyi çalışmadığı gözüküyor. Şeref Eroğlu’nu hiç böyle kötü görmemiştim. Serbestte de yıllar sonra madalya alamadık" diye konuştu. 
     



 SPOR 























</TEXT>
</DOC>
