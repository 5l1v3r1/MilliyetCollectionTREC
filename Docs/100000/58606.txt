<DOC>
<DOCNO> 58606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/soneko04.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı kefillerine kötü haber... 
</HEADLINE>
<TEXT>

     Yargıtay 9. Hukuk Dairesi, kredi kartı sözleşmesine imza atan kefilin, limitin sonradan başka kalemle doldurulduğu yönündeki iddiasını kabul eden yerel mahkeme kararını bozdu. 
     Gerekçede, ''Kredi kartı üyelik sözleşmesinde, limit miktarını gösteren kısmın sonradan doldurulduğu yolundaki iddianın yazılı delille kanıtlanması gerekir. Farklı renkte ve tonda kalemlerin kullanılması kredi kartı limit miktarının sonradan yazıldığının kanıtı olamaz'' denildi. 
     Kredi kartı üyelik sözleşmesine kefil olan bir kişi, keşide edilen ihtarnameye rağmen borcun ödenmemesi üzerine alacağın tahsili için başlatılan icra takibine itiraz etti. Söz konusu itirazın iptali için açılan davada yerel mahkeme, davalı kefilin, sözleşmedeki kefalet limiti ile ilgili bölümün sonradan doldurulduğu yönündeki iddiasını ciddi bularak, davayı reddetti. 
     Kararın temyiz edilmesi üzerine dosyayı inceleyen Yargıtay 9. 
     Hukuk Dairesi, bu kararı bozdu. 
     Daire gerekçesinde, icra takibinin ve davanın dayanağını teşkil eden sözleşmenin, davalı tarafından kefil sıfatıyla imzalandığı ve limitin 2 milyar lira olarak tespit edildiği belirtildi. 
     Kredi kartı üyelik sözleşmesinde, limit miktarını gösteren kısmın sonradan doldurulduğu yolundaki iddianın yazılı delille kanıtlanması gerektiğine dikkati çekilen gerekçede, ''Farklı renkte ve tonda kalemlerin kullanılması kredi kartı limit miktarının sonradan yazıldığının kanıtı olamaz'' denildi. 
     






</TEXT>
</DOC>
