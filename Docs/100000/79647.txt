<DOC>
<DOCNO> 79647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sonspo17.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Şampiyonluğa yaklaştı 2 - 0 
</HEADLINE>
<TEXT>

     Birinci Süper Futbol Ligi maçında Galatasaray, Ali Sami Yen'de konuk ettiği Ankaragücü'nü 31. dakikada Emre ve 85. dakikada Arif'in penaltı golleriyle 2 - 0 mağlup etti. Böylece Galatasaray, sezonun bitimine 2 hafta kala, ezeli rakibi Fenerbahçe'nin 3 puan önünde liderliğini sürdürdü. 
     
     Dakika dakika maç 

     7. dakikada Arif'in ceza sahasının dışından şutunda, savunmaya çarpan top yandan kornere gitti. 
     15. dakikada Ümit ile verkaça giren Arif'in sağdan ortaladığı topla Hasan altıpas içinde buluştu. Bu futbolcunun kötü kafa vuruşunda top yandan auta gitti. 
     16. dakikada Hakan Keleş'in ceza alanı dışından sert vuruşunda kaleci Mondragon topa sahip oldu. 
     19. dakikada Arif'in ceza sahası dışından kullandığı serbest vuruşta, kaleci Zafer yatarak topa sahip oldu. 
     21. dakikada Yılmaz'ın sağ kanattan ortasında, Augustine topa kafayla vurdu. Meşin yuvarlak yandan auta gitti. 
     26. dakikada Galatasaray'ın ceza alanı sağ çaprazından kazandığı serbest vuruşu kullanan Victoria'nın şutunda, kaleci Zafer topu güçlükle kornere çeldi. Korner atışından gelen topu kaleci Zafer elinden kaçırdı. Son anda Augustine topu altı pasta tehlikeyi önledi. 
     28. dakikada Hasan'ın soldan ortasında, Ankaragücü'nde Murat'ın ters kafa vuruşunu kaleci Zafer güçlükle kornere çeldi. 
     31. dakikada sol kanattan Ergün'ün kullandığı serbest atışta, altıpas içinde topa dokunan Emre, takımını 1-0 öne geçiren golü attı. 
     39. dakikada Arif'le verkaça giren Hasan, sol çaprazdan ceza alanı içine girdi. Bu futbolcu müsait pozisyonda zor olanı yaparak, topu yandan auta attı. 
     44. dakikada Hasan'ın pasıyla bomboş durumda ceza alanına giren Arif, kötü bir vuruşla topu auta attı. 
     İlk yarı Galatasaray'ın 1-0 üstünlüğüyle sona erdi. 
     50. dakikada Perez'in derinlemesine pasıyla Ankaragücü savunmasının arkasında topla buluşan Ümit, müsait durumda meşin yuvarlağı kötü bir vuruşla yandan auta atarak takımını mutlak bir golden etti. 
     58. dakikada Ankaragücü'nde Faruk'un yerine Hüseyin x oyuna girdi. 
     59. dakikada Hasan soldan topu ceza sahasına gönderdi. Arif, müsait pozisyonda topu adeta kaleciye teslim etti. 
     61. dakikada Galatasaray'dan Emre sarı kart gördü. 
     63. dakikada Galatasaray'da Batista yerini Fleurquin'e xx bıraktı. 
     68. dakikada Hasan'ın soldan ortaladığı topa, Ümit yakın mesafeden yavaş bir vuruş yapınca, kaleci Zafer topa rahatlıkla hakim oldu. 
     71. dakikada Arif kafa pasıyla Ümit'i gördü. Bu futbolcu ceza alanı içinden yaptığı kötü vuruşla topu auta attı. 
     74. dakikada Galatasaraylı Bülent Korkmaz sarı kart gördü. 
     77. dakikada Ankaragücü'nde İsmet'in yerine Özgür x oyuna girdi. 
     78. dakikada Hasan'ın soldan yaptığı ortada, kale sahasına paralel gelen topa Ümit ayak koydu. Meşin yuvarlak yandan auta çıktı. 
     82. dakikada Augustine'nin sol çaprazdan sert şutunda, top kaleci Mondragon'da kaldı. 
     84. dakikada Arif kaleci Zafer'le ceza alanında girdiği mücadelede yerde kalınca, hakem İsmet Arzuman penaltı noktasını gösterdi. Atışı kullanan Arif meşin yuvarlağı filelere gönderdi. Ancak, hakem Arzuman oyuncuların ceza sahasına vuruş öncesi girdikleri gerekçesiyle atışı tekrar ettirdi. İkinci kez penaltı atışını kullanan Arif, topu yine filelerle buluşturarak takımını 2-0 öne geçirdi. 
     87. dakikada Arif'in ceza sahası çizgisi üzerinden yaptığı aşırtma vuruşta, top auta gitti. 
     88. dakikada Galatasaray'da Ayhan'ın yerine Suat , Perez'in yerine de Capone oyuna dahil oldu. 
     90. dakikada Ankaragücü'nde Hakan Kutlu yerini Çağlar'a bıraktı. 
     Karşılaşma Galatasaray'ın 2-0 üstünlüğüyle sona erdi. 
     
     GALATASARAY-ANKARAGÜCÜ MAÇINDAN NOTLAR... 

     Galatasaray ile Ankaragücü arasındaki ligin önemli maçında sarı-kırmızılı taraftarlar, adeta tribün şov yaptılar. 
     Saatler öncesinden tribünleri dolduran taraftarlar, şarkılar eşliğinde coşkulu bir şekilde takımlarını destekleyen tezahüratlarda bulundu. Atkılarını hep birlikte gösteren taraftarlar, tribünlerde dev bayraklar açtılar. Sarı-kırmızılı taraftarların birçoğu maçı, üzerinde 3 yıldız bulunan tişörtle izledi. 
     
     FENERBAHÇE'YE TEPKİ 

     Galatasaray taraftarları ayrıca, Fenerbahçe Kulübü Başkanı Aziz Yıldırım aleyhine tezarühatlarda bulunurken, stadın skorboardunun ekranında ağlayan Fenerbahçeli taraftarlar ve kaleci Rüştü'nün kendi taraftarlarınca dövüldüğünü gösteren eski görüntüler yer aldı. 
     Karşılaşmanın biletleri karaborsaya düşerken, biletler yüksek fiyatlara alıcı buldu. 
     
     AYHAN İLK 11'DE- 

     Son haftalarda Teknik Direktör Lucescu'nun gözünden düşen Ayhan, bu hafta yeniden ilk 11'de sahaya çıktı. 
     Lucescu, gözdesi Fleurquin'i ve sakatlıktan yeni çıkan Suat'ı yedekler arasında bıraktı. Hafta başından bu yana sakatlığı nedeniyle antrenmanlara çıkamayan Hasan ise ilk 11'de forma giydi. 
     Lucescu, dünkü antrenmanda hafif bir sakatlık geçiren Niculescu'yu 18 kişilik maç kadrosuna yabancı kontenjanını da gözönünde bulundurarak almazken, cezalı olan Berkant da Ankaragücü karşısında oynayamadı. 
     
     CANAYDIN İLE İLK KEZ 

     Galatasaray Kulübü Başkanı Özhan Canaydın ve yeni yönetim kurulu, 23 Mart'taki seçimle göreve gelmelerinden sonra ilk kez Ali Sami Yen Stadı'nın protokol tribününde takımlarının bir maçını izleme fırsatı buldu. 
     Ankaragücü ise Galatasaray maçına tam kadro çıkarken, Teknik Direktör Ersun Yanal, Kennedy'e yedekler arasında yer verdi. 
     
     PAF LİGİ'NDE ANKARAGÜCÜ KAZANDI 

     PAF Ligi'nde yapılan maçta Galatasaray, Ankaragücü'ne 3-1 yenildi. 
     Bu arada, Ali Sami Yen Stadı'nın zemini Lucescu ve futbolcuların isteği üzerine maçtan 15 dakika önce fıskiyelerle ıslatıldı. 
     İki takım da sahaya ''23 Nisan'da 1 milyon çocuk kampanyasını destekliyoruz'' pankartıyla çıktı. 
     
     BATİSTA YARALANDI 

     Galatasaray'ın Brezilyalı futbolcusu Batista, seremoni için sahaya çıkarken, başına tribünlerden atılan konfetilerin gelmesi nedeniyle yaralandı. 
     Soyunma odasına giden Batista, yapılan tedavinin ardından yarası bandajlanarak yeniden sahaya dönüp maça çıktı. 
     
     ALTAYLI'DAN FENERBAHÇE'YE TEPKİ 

     Galatasaray Kulübü eski yöneticisi Fatih Altaylı, daha önce Galatasaray-Ankaragücü maçını yöneteceği açıklanan hakem Serdar Tatlı'nın sakatlanması nedeniyle Merkez Hakem Kurulu tarafından değiştirilmesine tepki gösteren Fenerbahçeli yöneticileri eleştirdi. 
     Altaylı, ''Şampiyon olacağımız belli olduğu için bizi lekelemeye çalışıyorlar'' dedi. 
     





</TEXT>
</DOC>
