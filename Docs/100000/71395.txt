<DOC>
<DOCNO> 71395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/guncel/gun01.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’un beş yıla ihtiyacı var 
</HEADLINE>
<TEXT>

İstanbul’da olası bir deprem öncesinde güçlendirilmesi gereken 11 köprü ve viyadük var. Ancak çalışmalar en erken 5 yıl sürecek 
     Bayındırlık ve İskan Bakanı Abdülkadir Akcan, Marmara’da olası bir deprem öncesinde mutlaka güçlendirilmesi gereken 11 yapının saptandığını, bunların elden geçirilmesi için de en iyimser tahminle 5 yıl gerektiğini belirtti. 
     Akcan, Marmara depreminden sonra Türk ve Japon teknik adamlarının çalışmaları sonucunda belirlenen 11 yapının hem önem hem de öncelik arz ettiğinin tespit edildiğini söyledi. 
     Türkiye’deki belirli yapıların güçlendirilmesi amacıyla Japon Uluslararası İşbirliği Bankası JBIC tarafından öngörülen 100 milyon dolarlık kredinin verilmesi konusunda sorun olmadığını belirten Akcan şunları söyledi "İstanbul’da düşük ölçekli de olsa meydana gelen deprem insanları paniğe itiyor. İnsanlarımız bir şeyler yapıldığını görmek istiyor. Belirlenen 11 önemli yapı, bir deprem halinde, müdahale ekiplerinin mutlaka kullanması gereken yapılar. Güçlendirme çalışmalarımız 4-5 yıl alacak. Müşavir firmanın belirlenmesi konusunda da kredi kuruluşuyla ortak hareket ediyoruz." 
     
Depremi bilen sistem      DIŞ HABERLER SERVİSİ 

     ABD’de, küçük depremleri gözleyerek, gelmesi beklenen asıl büyük sarsıntının merkezini tahmin ettikleri sistem geliştirdi. Colorado Üniversitesi’nin yaptığı çalışmada, California bölgesinde 70 yılda meydana gelen tüm deprem kayıtları toplandı. Bilgiler harita üzerine yerleştirip 1932’den beri meydana gelen değişiklikler incelendi. Sonuçta, depremin nereye doğru yönlendiğinin fark edilebileceği bir sistem ortaya çıktı. 
     
Aksaray’da 4.4’lük panik      Aksaray’da dün 4.4 büyüklüğünde deprem meydana geldi. Saat 08.12’de, merkezi Aksaray olan depremle birlikte vatandaşlar sokaklara çıktı. Panik yaratan depremde can ve mal kaybı meydana gelmedi. 10 saniye süren deprem nedeniyle okullarda öğrenciler de dışarı çıkartıldı. 
     



 GÜNCEL 
















</TEXT>
</DOC>
