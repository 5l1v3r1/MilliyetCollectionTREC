<DOC>
<DOCNO> 68143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sonspo01.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray cephesi çok öfkeli... 
</HEADLINE>
<TEXT>

     Fenerbahçe derbisi sonrası Galatasaraylı yönetici ve futbolcular, maçın hakemi Ali Aydın'a tepki gösterdi. 
     Galatasaray Kulübü Futbol Şubesi Üyesi Abdürrahim Albayrak, hakem Ali Aydın'ın ''maçı tekrar tekrar seyretmesi gerektiğini'' ifade ederek, ''Ali Aydın'ı vicdanıyla baş başa bırakıyorum. 
     Futbolcularımızın sahada gösterdikleri emeğe günah değil mi '' diye konuştu. 
     Ali Aydın'ın, Galatasaray'ı kullanarak kendi reklamını yaptığını öne süren Albayrak, ''Onun maçı tekrar seyrettikten sonra üzülüp üzülmeyeceğini merak ediyorum. Bu kadar da olmaz. Futbolcularımız maç başına para alıyor. Onlara yazık değil mi '' dedi. 
     Bugüne kadar hakemler hakkında hiç konuşmadığını belirten Albayrak, ''Yaşananlara sadece gülüyorum. Ali Aydın, maçı bir kez daha seyretsin. Düşünsün, düşünsün, düşünsün... Yönettiği maçı kendi vicdanına bırakıyorum'' diye konuştu. Albayrak, sözlerini şöyle sürdürdü 
     ''Bizim canımızı yaktı. Başkasının canını yakmasın. Ancak biz lideriz. Fenerbahçe'den de 4 puan öndeyiz. Ali Aydın, vicdan azabı çekecektir. Galatasaraylılar hiçbir zaman Ali Aydın'ı unutmayacaktır. 
     İnşallah bir daha bizim maçımızı yönetmez. Kendisi bu maçı kaldıramadı. Yaşananlar komedidir. Amacına ulaştı.'' Batista'nın gördüğü kırmızı kartı hak ettiğini kaydeden Albayrak, Galatasaray olarak kendisine gerekli cezayı vereceklerini söyledi. 
     Albayrak, Emre'nin gördüğü ilk sarı kartın haksız olduğunu, Hasan'ın da gördüğü kırmızı kartta suçunun bulunmadığını savundu. 
     
     Kaptan Bülent'ten tepki 
     Galatasaray Futbol Takımı Kaptanı Bülent Korkmaz da Ali Aydın'ı eleştirdi. 
     Ali Aydın'ın yönettiği bu maçla ''tarihe geçtiğini'' söyleyen Bülent, ''Tarihe geçmek istiyorsanız, Ali Aydın gibi olmalı ve Galatasaray üzerine oynamalısınız'' dedi. 
     
     Vedat, Fatih'i eleştirdi 
     Fenerbahçe karşısında forma giyemeyen ve kulübede oturan Vedat İnceefe ise eski takım arkadaşı Fenerbahçeli Fatih Akyel'e tepki gösterdi. 
     Vedat, Fatih'in yıllarca Galatasaray forması giydiğini hatırlatarak, ''Fatih, bunca seneden sonra geride durmalıydı. Ama o, her faul pozisyonunda adeta bir cengaver gibi hep en öndeydi. Onu ayıplıyorum'' diye konuştu. 
     Bu arada, maç için yorum yapmak istemeyen kulüp ikinci başkanı Fatih Altaylı ise ''Bu maçta olanlara inanamıyorum. Hasan Şaş'ın kırmızı kart görmesine, Andersson'un ile Fatih'in kart görmemelerine inanamıyorum. Bu nedenle de yorum yapmak istemiyorum'' demekle yetindi. 
     
     Galatasaray kafilesine sıkı koruma 
     Galatasaraylı futbolcuları taşıyan otobüs ile kulüp başkanı Mehmet Cansun ve yöneticilerin bulunduğu minibüs, sıkı koruma altında Fenerbahçe Şükrü Saraçoğlu Stadı'ndan ayrıldı. 
     Galatasaraylı yöneticiler, bu karşılaşmaya, kendi özel araçları yerine özel bir minibüsle bir arada gelmeyi tercih etti. 
     Öte yandan, Galatasaraylı taraftarlar, maçın bitiminden yaklaşık bir saat sonra stattan çıkarıldı ve polis kordonuna alınarak, Kadıköy'e kadar güvenlik çemberi içinde yürüyerek götürüldü. 
     






</TEXT>
</DOC>
