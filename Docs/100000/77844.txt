<DOC>
<DOCNO> 77844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur17.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolejli Uğur'un intiharı esrarını koruyor... 
</HEADLINE>
<TEXT>

     İntihar eden 15 yaşındaki Üsküdar Amerikan Lisesi öğrencisi Uğur Göğüş'ün cesedi, Adli Tıp Kurumu'na gönderildi. 
     Göztepe Soyak Sitesi'nde, 8. kattaki evlerinin oda penceresinden atlayarak intihar eden hazırlık sınıfı öğrencisi Uğur Göğüş'ün cesedi, Haydarpaşa Numune Hastanesi morgundan otopsi yapılmak üzere ambulansla alınarak Adli Tıp Kurumu'na getirildi. 
     Polis yetkilileri, yazılı bir not bırakmayan Göğüş'ün intiharına ''göz rahatsızlığının neden olabileceğini'' söylediler. 
     Bu arada, Göğüş'ün intihar ettiği yere site sakinleri ve komşuları tarafından çiçekler bırakıldı. 
     İntihar olayına ilişkin soruşturma Üsküdar Cumhuriyet Savcılığı'nca yürütülüyor. 
     
     POLİS BİLGİSAYARA EL KOYDU 

     Özel Üsküdar Amerikan Lisesi öğrencisi Uğur Göğüş'ün, oturdukları Soyak Sitesi'ndeki evlerinin 8. 
     katından dün atlayarak intiharına ilişkin polislerce başlatılan araştırma sürüyor. 
     Olayla ilgili inceleme başlatan Asayiş Şube Müdürlüğü Cinayet Büro Amirliği ekipleri, 15 Ocak 2002 tarihinde Boğaziçi Köprüsü'nden atlayarak intihar eden ve satanist düşünceye sahip olduğu belirtilen Lara Falay'la aynı okulda olan Göğüş'ün 15 , ev eşyası ile giysileri ve dinlediği müzikleri inceledi. 
     İlk incelemeler sonucu ''satanist düşünceye sahip olduğuna dair herhangi bir bulguya rastlanmayan'' Uğur Göğüş'ün, evindeki bilgisayar ise incelenmek üzere şubeye getirildi. 
     Uğur Göğüş'ün, çok küçük yaşta salıncaktan düşerek gözünde yırtılma meydana geldiğini belirten polis yetkilileri, yıllardır kör olma riskiyle yaşayan Göğüş'ün bu nedenle bunalıma girerek intihar etmiş olabileceğini kaydettiler. 
     
     ÜSKÜDAR AMERİKAN LİSESİ'NDEN AÇIKLAMA 

     Öte yandan, Özel Üsküdar Amerikan Lisesi'nden yapılan açıklamada, hazırlık sınıfı öğrencilerinden Uğur Göğüş'ün kaybı nedeniyle büyük üzüntü duyulduğu belirtildi. 
     Açıklamada, ''Öğrencimizin 10 Nisan Çarşamba günü okul çıkışı evine gittiğini ve daha sonra vefat ettiğini bilmekteyiz. Öğrenci velileriyle, öğrencilerimizin güvenliği için sürekli işbirliği içindeyiz. Uğur'un özellikle ailesine ve onu tanıyan herkese sabır ve başsağlığı diliyoruz'' denildi. 
     





</TEXT>
</DOC>
