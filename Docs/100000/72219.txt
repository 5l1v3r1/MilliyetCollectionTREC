<DOC>
<DOCNO> 72219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur14.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Işıkara ''Meraklanmayın, olağanüstü bir durum yok'' 
</HEADLINE>
<TEXT>

     DYP Genel Başkan Yardımcısı Hayri Kozakçıoğlu, İstanbul Milletvekili Celal Adan ve İl Başkanı Süleyman Soylu ile birlikte Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara'yı ziyaret eden Çiller, yaklaşık 1 saat süren bir görüşme yaptı. 
     Prof. Dr. Ahmet Mete Işıkara da, DYP Genel Başkanı Çiller'e depreme duyarlılığından dolayı teşekkür etti. 
     Çiller'in kendisini Ankara'ya davet ettiğini belirten Prof. Dr. 
     Işıkara, Ankara'da DYP Genel İdare Kurulu'na giderek, milletvekili ve idare kurulu üyelerine konuyu anlatacağını söyledi. 
     Prof. Dr. Işıkara, dün Devlet Bakanı ve Başbakan Yardımcısı Mesut Yılmaz ile Devlet Bakanı Kemal Derviş, bugün de Çiller'in kendisini ziyaret etmesinin toplumda yanlış anlamalara neden olabileceğini vurgulayarak, şöyle dedi 
     ''Bütün çaba, İstanbul'u depreme hazırlamada mesafe kaydetmektir. 
     Yoksa olağanüstü bir durum yoktur. Onu özellikle vurgulamak istiyorum. 
     Olağanüstü bir durum olsa zaten ben söylerim. Bunlar önceden planlanmış toplantılardır. Tamamen tedbir almaya dönük ve tedbirleri hızlandırmaya yönelik toplantılardır.'' 
     
     Depreme hazırlıkta muhalefet, iktidar ayrımı olmaz 

     Basına kapalı gerçekleştirilen görüşmenin ardından gazetecilere açıklamalarda bulunan Çiller, Türkiye'nin deprem bölgesi olduğunun kabul edilmesi gerektiğini belirterek, önemli noktanın, doğrunun bir an önce bulunarak yapılması olduğunu bildirdi. 
     Çiller, ''Prof. Dr. Işıkara'nın da deyimiyle, ülkenin bir depreme her gün biraz daha yaklaştığına'' dikkat çekerek, ''Depreme hazırlıkta topyekun bir savaş, bir hazırlık gündemdedir. Bu hazırlığın siyasi boyutunda muhalefet, iktidar ayrımı yapılamaz. Önemli olan doğrunun bir an önce yapılmasıdır ve siyasi iradenin Meclis'te tecelli etmesi lazımdır'' diye konuştu. 
     Depreme hazırlığın tek elden olması gerektiğini vurgulayan Çiller, şöyle devam etti 
     ''Bütün dünyada, bütün birimler farklı bakanlıklarda olsa dahi bu işin koordinasyonunu tek bir merkez yapıyor ve o merkez de siyasi mülahazalardan arındırılarak özerk olarak yapıyor. Deprem meselesine ve depremin yönetimi hazırlık meselesine bu çerçevede bakmak lazım. 
     Sayın Işıkara, Türkiye'de halen mevcut olan Acil Durum Yönetimi Genel Müdürlüğü'nün bu şekilde örgütlenmesini öneriyor. 
     Burada bir genel müdür mevcut ve Işıkara da ulusal danışmanımız olarak çok geniş birikimlerini aktarıyor. Bunun ötesinde hazırlık yok. 
     Herkes açık bir biçimde bilmeli ki, bu ikisiyle deprem bölgesi Türkiye ve İstanbul meselelerine el uzatmak mümkün değil. Acil Durum Yönetimi Genel Müdürlüğü'nün, bir özerk bünyeye sahip olarak siyasi mülahazalardan arındırılıp, çok ciddi biçimde örgütlenmesi projesinin arkasında olduğumuzu açıklıyoruz.'' Prof. Dr. Işıkara, Marmara Depremi Acil Yeniden Yapılandırma Projesi'nin, deprem zararlarının azaltılmasına dönük Ulusal Afet Yönetim Stratejisi'nin hazırlık çalışmalarını kapsadığını belirterek, ''Kaynak var. O kaynağın kullanılır hale gelmesi lazım. Depreme hazırlık küçük adımlardan oluşur. Küçük bir kaynakla bu yıl 2 viyadük, 3 okul, 3 hastane güçlendirilebilir'' dedi. 
     DYP Genel Başkanı Çiller de, 750 milyon dolarlık kaynakla ilgili bir soru üzerine, devletin ''geçmiş depremler onarılsın'' diye vergi topladığını ve 3.5 milyar dolarlık bir kaynağın da şu ana kadar meydana gelen depremlerde oluşan hasarların onarımı için harcandığını kaydetti. 
     Çiller-Işıkara görüşmesine, BÜ Rektörü Prof. Dr. Sabih Tansal da katıldı. 
     






</TEXT>
</DOC>
