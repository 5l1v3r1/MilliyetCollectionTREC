<DOC>
<DOCNO> 78051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur07.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, kararı yanlış yazınca tutuklular serbest kaldı 
</HEADLINE>
<TEXT>

     Gaziantep'te, MNG Bank'ı ''teşekkül halinde dolandırmak, resmi evrakta sahtekarlık ve dolandırıcılık yapmak'' suçlamalarıyla Ağır Ceza Mahkemesi'nde tutuklu olarak yargılanan 4 kişinin, mahkeme kararını yanlış yazan görevli nedeniyle cezaevinden tahliye edildikleri ortaya çıktı. 
     Alınan bilgiye göre, 2. Ağır Ceza Mahkemesi'nde, 18 Mart'taki duruşma, tutuklu yargılanan MNG Bank Müdürü Serdar Kutlu, müdür yardımcısı Zeki Altürk, banka çalışanları Mustafa Taşar ve Tuğrul Üzümcü'nün katılımıyla yapıldı. 
     Daha önce, Adana DGM'de haklarında dava açılan 4 tutuklu, kanundaki değişiklik sonrasında dava dosyalarının Gaziantep Ağır Ceza Mahkemesi'ne gelmesiyle Gaziantep'te yargılanmaya başlandı. 
     Mahkeme heyeti, delillerin toplanması ve sanıkların yattıkları gün itibarıyla teşekkül oluşturma suçundan 4 sanığı tahliye etti. Ancak, mahkeme katibi Tülay Uysal, cezaevine gönderilecek tahliye yazısında, sanıkların, Beyoğlu Ağır Ceza Mahkemesi'nde, ''resmi evrakta sahtekarlık, dolandırıcılık ve bankayı bilerek zarara uğratma'' suçlarından tutuklu yargılanmalarına karşın, bu ayrıntıya dikkati çekmedi ve tahliye yazısını Mahkeme Başkanı da imzalayınca, Kutlu, Altürk, Üzümcü ve Taşar cezaevinden tahliye oldu. 
     MNG Bank avukatlarının sanıkları kent merkezinde görmesi ve mahkemeye başvurması üzerine yapılan büyük yanlışlık ortaya çıkarken, adli personel hakkında adli ve idari soruşturmanın başlatıldığı öğrenildi. 
     
     ''OLAY DOĞRU'' 
     Cezaevinden yanlışlıkla tahliye olayı ile ilgili üst düzey bir yetkili, olayın doğru ve üzücü olduğunu belirterek, adli personel hakkında geniş çaplı bir soruşturma başlatıldığını bildirdi. 
     Yanlış tahliye olayını değerlendiren yetkili şu bilgileri verdi 
     ''MNG Bank'ta geçtiğimiz yıl meydana gelen ve tutuklanan 6 sanık hakkında bankayı zarar uğratmak, teşekkül halinde suç işlemek için örgüt kurmak, dolandırıcılık ve resmi evrakta sahtekarlık suçlamalarıyla haklarında çeşitli davalar açılmıştı. 
     Gaziantep 2. Ağır Ceza Mahkemesi'nde yargılanan banka çalışanları tutuksuz yargılanmak üzere serbest bırakıldı. Ancak, bu sanıklar hakkında sahtekarlık, dolandırıcılık ve resmi evrakta sahtekarlık suçlamalarıyla Beyoğlu Ağır Ceza Mahkemesi'nde de dava açılmıştı ve sanıklar o suçlardan tutuklu yargılanıyordu. 
     Mahkeme katibi cezaevine tahliye yazısını gönderirken, bu sanıkların yalnızca teşekkül suçlamasından tahliye edileceğini yazması gerekirken, dava dosyasına bakarak, tüm suçları kapsayacak şekilde yazarak tahliye edilmelerini sağlamış. Olay banka avukatların mahkemeye başvurması ile ortaya çıktı. Adli ve idari soruşturma başlatıldı. Bu işte kimin kusuru var, çıkar temin edilmiş mi, yalnışlık var mı, araştırılıyor.'' Bu arada, Gaziantep Ağır Ceza Mahkemesi'nce, yanlışlıkla cezaevinden tahliye edilen sanıklar hakında yeniden gıyabi tevkif kararı verildi. 
     





</TEXT>
</DOC>
