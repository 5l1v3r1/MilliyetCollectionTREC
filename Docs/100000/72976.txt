<DOC>
<DOCNO> 72976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo17.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rayo Vallecano Baliç'i serbest bıraktı 
</HEADLINE>
<TEXT>

     İspanya Ligi takımlarından Rayo Vallecano, daha önce Bursaspor ve Fenerbahçe'de oynayan Boşnak futbolcu Elvir Baliç'i serbest bıraktı. 
     Geçen kasım ayında Real Madrid'den kiralanan Elvir Baliç, geçen ay başı ağrıdığı için Tenerife maçına çıkmayınca cezalandırılmıştı. İspanyol kulübü, Baliç'in ilk 11'de yer almak istediğini, yedek kulübesinde oturmaktan hoşlanmadığı için başağrısını bahane ettiğini ileri sürmüştü. 
     27 yaşındaki Baliç, konuyla ilgili açıklama yapmazken, menajeri Javier Ferrero, karara çok şaşırdığını ve üzüldüğünü, Boşnak futbolcunun yöneticilere karşı yanlış bir hareketi olmadığını belirterek, ''Suçlamalar karşısında Baliç'in tamamıyla suçsuz olduğunu kanıtlayabiliriz'' dedi. 
     Takımda ilk 11'e girmekte zorluk çeken Baliç, 1999 yılında Fenerbahçe'den 15 milyon dolara Real Madrid'e transfer olurken İspanyol kulübünün tarihindeki en pahalı futbolcu olmuştu. 
     






</TEXT>
</DOC>
