<DOC>
<DOCNO> 85816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/spor/spo01.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mondragon bizim" 
</HEADLINE>
<TEXT>

Beşiktaş İkinci Başkanı Hüsnü Güreli, Galatasaray’ın girişimlerinin artık sonucu değiştirmeyeceğini söyledi, "Kapı gibi bonservis elimizde" dedi 
     ORHAN YILDIRIM 

     "Parasını yatırdık" 
     MONDRAGON için Galatasaray’ın girişimlerini değerlendiren Beşiktaş İkinci Başkanı Hüsnü Güreli, "Mondragon artık bizim. Girişimler boşuna" açıklamasını yaptı. Kolombiyalı kalecinin bonservisi için verilen banka teminatını, nakite çevirip kulübün hesabına yatırdıklarını da vurgulayan Güreli, "Bu saatten sonra yapılacak bir şey yok. Yeni kalecimizin bonservisi kapı gibi elimizde. Artık imza için beklemeye çekildik" diye konuştu. 
     
     Tehdit iddiası 
     KOLOMBİYALI kalecinin menajeriyle daha önce İstanbul’da ön anlaşma yaptıklarını dile getiren Beşiktaş İkinci Başkanı, "Mondragon’u Miami’ye yolladık. Kafasını dinlemesi gerekiyor. Ancak İstanbul’da kalan eşinin tehdit edilmesi bizi üzdü. Mondragon’a bunu kafasına takmamasını söyledik" dedi. Öte yandan Siyah-Beyazlı Yönetim, İMKB’ye Mondragon’un alındığını resmi bir yazı ile bildirdi. Hisse senetleri de dünü yüzde 5.5’lik değer artışı ile kapadı. 
     
Kaan Dobra’dan imza      BEŞİKTAŞ, Kocaelispor’un tecrübeli futbolcusu Kaan Dobra ile de ön sözleşme imzaladı. İki yıllığına kendisini Siyah - Beyazlı renklere bağlayan imzayı atan Polonya asıllı futbolcu, 8 sezondur Türkiye Ligi’nde mücadele ediyordu. 30 yaşındaki yıldız isim, Beşiktaş’a gelmekten çok mutlu olduğunu dile getirdi. 
     
Şimdi Samba zamanı      BEŞİKTAŞ Menajeri Sinan Engin’in, Brezilya’da yaptığı araştırmalar sonrasında belirlediği isimler için girişimler başladı. Beşiktaş’ın Flamengo’nun 26 yaşındaki yıldız ismi Jorginho ile prensipte anlaştığı öğrenildi. Orta saha ve ön libero oynayan Jorginho 1.83 boyunda. Beşiktaş’ın ayrıca Flamingo forması giyen Edilson ile de temas halinde olduğu bildirildi. 
     MACARİSTAN gazeteleri, Beşiktaş’ın Kispet - Honved Takımı’nın savunma oyuncusu Cristian Dulca’nın Beşiktaş ile görüştüğünü iddia etti. Nemzeti Sport Gazetesi’nin haberine göre 29 yaşındaki Rumen futbolcu için Beşiktaş’ın 350 bin dolar önerdiği ve Lucescu’nun Rapid Bükreş’ten eski öğrencisi olan milli futbolcuyu mutlaka istediği iddia edildi. 
     



 SPOR 




























</TEXT>
</DOC>
