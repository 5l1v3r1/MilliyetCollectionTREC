<DOC>
<DOCNO> 66661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur15.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yılda 579 rüşvetçi trafik polisi meslekten atıldı 
</HEADLINE>
<TEXT>

     Emniyet Genel Müdür Yardımcısı ve Sözcüsü Feyzullah Arslan, trafik polislerinin karıştığı suçlar nedeniyle son iki yılda 579 personelin görevinden ihraç edildiğini belirterek, polisin suç işleyenini, yine polisin yakaladığını söyledi. 
     Trafik Hizmetleri Başkanlığı'nın bu kötü niyetli personeli tespit etmek amacıyla sivil, kamera ve teknik donanımlı ekiplerle gizli çalışmalar yürüttüğünü söyleyen Arslan şöyle devam etti 
     ''Bu ekiplerimizce yapılan denetimler sonucu merkezden gönderilen emir ve talimatlara uygun olarak görev yaptığı tespit edilen personelimiz ödüllendirilmekte, buna karşın emir ve talimatlara uymayarak olumsuz davranış sergileyen ya da görevini kötüye kullanmak suretiyle haksız menfaat temin ettiği tespit edilen personel ise cezalandırılmaktadır.'' Arslan, 2000 yılında 218, 2001 yılında 324, 2002 yılında ise 37 personelin işlemiş oldukları suçlardan meslekten ve memuriyetten çıkarıldığını vurgulayarak, ''Dürüst ve özverili olarak görev yapan personelimizin zan altında bırakılmaması için, bu tür kontrollere düzenli ve aralıksız devam edecek, suç işleyen personelimize kesinlikle müsamaha edilmeyecektir'' dedi. 
     Geçen hafta trafik kazalarında 51, asayiş olaylarında 89 vatandaşın hayatını kaybettiğini açıklayan Arslan, terör olaylarına karışan 132 örgüt mensubunun yakalandığını bildirdi. Arslan, mali narkotik ve organize suçlara karışan 283 kişi hakkında da adli işlem yapıldığını kaydetti. 
     






</TEXT>
</DOC>
