<DOC>
<DOCNO> 67553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/spor/spo01.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL HAREKATI 
</HEADLINE>
<TEXT>

Beşiktaş, Boşnak forvet Vedran Peliç’le el sıkışmasının ardından yurt içi transferde de atağa geçti. Yönetim, gelecek sezon renklerine bağlamak istediği yedi yıldızdan olumlu yanıt aldı 
     ORHAN YILDIRIM 

     "Yol kat ettik" 
     SİYAH - Beyazlı yönetim, gelecek sezon için şimdiden kolları sıvarken, Avrupa’daki transfer çalışmalarının ardından gözünü yurt içine çevirdi. Teknik Direktör Daum’un, Belçika’nın Westerlo takımında forma giyen golcü futbolcu Vedran Peliç ile her konuda anlaşması sevinç yaratırken, yönetim de dış transfer çalışmalarını hızlandırdı. Siyah - Beyazlılar, "Büyük yol kat ettik. Görüşüp, anlaştığımız futbolcular var" açıklamasını yaptı. 
     
     Üç isim tamam 
     TRANSFER listesindeki yedi ismin Gençlerbirliği’nden Tolga, İsmail Güldüren, Gaziantepspor’dan Mustafa Şahintürk, Kemal, İstanbulspor’dan Mehmet Yozgatlı, Murat ve Trabzonspor’dan Gökdeniz Karadeniz olduğu öğrenildi. Bu futbolculardan olumlu yanıt alan yönetim, sezon sonunda sözleşmeleri sona eren İsmail, Tolga ve Murat’ın transferlerine "tamam" gözüyle bakıyor. Diğer futbolcular konusunda da kulüplerle sıkı bir pazarlık yapılacak. 
     
Belgrad’da nefes açtılar      Beşiktaş, Ankaragücü maçının hazırlıklarını dün Belgrad Ormanları’nda yapılan krosla sürdürdü. Roland Koch yönetimindeki sabahki çalışmaya milli takımlarda bulunan Tayfur, İlhan Mansız, Tunç, Khlestov, ameliyat olan Yasin, Ali Cansu, tendonunda çekme tespit edilen Ronaldo ve Yasin katılmadı. Kaleciler Asper ile Myhre ise Fulya’da çalıştı. Beşiktaş, günü Ümraniye Tesisleri’nde taktik ağırlıklı çift kale maçla tamamladı. Cezalı Baya’nın yerine hafta sonunda büyük ihtimalle Bayram görev yapacak. 
     
Daum’da çifte şok      TEKNİK Direktör Christoph Daum hakkındaki 63 kez kokain kullanmak iddiasıyla açılan uyuşturucu davasına dün Almanya’da devam edildi. Koblenz Eyalet Mahkemesi’ndeki 17. duruşmada Daum adeta yıkıldı. Yargıç Ulrich Christoffel elinde çok sayıda dilekçe olduğu gerekçesiyle davanın haziran ayına kadar uzayabileceğini söyledi. 
     ALMAN yargıç, "Davayı 4 Haziran’a kadar uzatabilecek bir dilekçe listesi var. Davanın hızlandırılması için de haftalık duruşma sayısını ikiye çıkaracağız" dedi. Haftada iki kez duruşmaya gitmesi gündeme gelen Daum ise, "Avukatlarımla görüştüm. Bana bunun her şeyin haziranda sona erecek anlamına gelmediğini söylediler" diye konuştu. 
     
Üniversite müjdesi      GEÇEN hafta Ankara’ya giden Başkan Serdar Bilgili’nin, Beşiktaş Üniversitesi konusunda da önemli adımlar attığı ortaya çıktı. Hüsamettin Özkan ve Yüksel Yalova’nın bu konuya çok sıcak yaklaştığı ve Bilgili’ye, "Arsa bizden. Ancak bunun için bir vakıf kurmanız gerekiyor. Siz vakfı kurun, biz Hazine Arazisi’nden yardımda bulunalım" dedikleri öğrenildi. Bilgili, Mali Kongre ya da Genel Kurul’da vakfın kurulması için izin isteyecek. 
     



 SPOR 























</TEXT>
</DOC>
