<DOC>
<DOCNO> 97608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/guncel/gun08.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanların, çizgi romanı yapılmalı mı 
</HEADLINE>
<TEXT>

ÇAPRAZ ATEŞ 
     ÖMER ERBİL 

     Gazeteci - Yazar Doğan Hızlan romanların çizgi roman olarak yayınlanması önerisinde bulundu. Hızlan, yurtdışında bunun sıkça yapıldığını belirterek, ülkemizde de ünlü romanların çizgi romana çevrilmesi gerektiğini dile getirdi. Hızlan, Fransız edebiyatının önemli romancılarından Marcel Proust’un "Kayıp Zamanın İzinde"sinin Fransa’da çizgi roman olarak yayınlandığını belirtti. 
     Romanlarımız da çizgi romana çevrilmeli mi İşte görüşler 
     
Orijinalliğe zarar vermezOrhan Pamuk Yazar 
     Çizgi roman başka, klasik roman başka. Roman çizgilerle yorumlandığında, o çizgi roman olur. Çizgi roman, kendi edebi türü içinde değerlendirilmeli. Öyle anlaşılmalı. Değiştirildiği sanat içinde eserin kuralları tartışılmalı. Marcel Proust’un, "Kayıp Zamanın İzinde" romanını kızım için Fransa’dan aldım. Ben de büyük bir keyifle okudum. Klasik romandan sinema eseri nesıl yapılabiliyorsa, çizgi roman da, başka bir sanat eseri de yapılabilir. Bir sanat eserinin başka bir sanat eserine esin kaynağı olması, onun orijinalliğine zarar vermez. Benim de romanlarımın çevrilmesine itirazım olmaz. Ancak tüm yazarlar gibi ben de biraz nazlıyım. Onu denetlemek isterim. Proust öldükten sonra romanı, çizgi roman yapıldı. Belki sağlığında bunun yapılmasını istemezdi. Ancak çizgi romanı değil, romanın aslını okumak isteyenlere bir engel yok, okuyabilirler. Yazıldıktan sonra romanın değeri değişmez. Hiçbir güç bunu değiştiremez. Tabiki tıpkı sinemada olduğu gibi bazı yerleri kısaltılır, kesilir ama anlam değişmez. 
     
Yeni renkler verirHakan Alpin Çizer 
     Benim elime çevrilen o kadar çok örnek geldi ki, belki bunun başarısından dolayı ben çevrilmesi gerektiğini savunuyorum. Çizgi roman, çok farklı bir anlatıma sahip. Bir edebiyat eserinin çizgi roman ya da sinemaya uyarlanması mutlaka değişik bir anlatım metodunu peşinden getirecektir. Ancak bu aslını bozup onu tahrip edici bir anlam vermez. Başka bir sanat dalına yepyeni bir uyarlama söz konusu. Bunun yepyeni bir renk kazandıracağını düşünüyorum. Bir romanı çizmek istiyorum. Pek çok roman için, "çizgi romana çevrilse çok değişik lezzetler ortaya çıkar" dediğim oluyor. 
     
Çizilenleri okuyamadımLatif Demirci Çizer 
     Klasik bir romanın, çizgi romana çevrilmesini hoş karşılamıyorum. Bunu romana müdahale olarak görüyorum. Çevrilmiş olanları da bir türlü zevkle okuyamadım. Çok sevdiğim, etkilendiğim bir metni çizmek istesem de elim gitmez. Çizemedim, çizemem de. Çizgi roman için özel ve özgün metinlerin yazılmasından yanayım. Çizgi romanı, klasik romandan ayıracak özelliklerden biri bu olsa gerek. Aynı şekilde okuduğum bir romanı, sinemada görmek de bana keyif vermiyor. Yaşar Kemal’in, "İnce Memed" romanı çizgi roman yapıldı. Ama farklı bir tat alamadım. Aradığım çizgi roman zevkini bulamadım. İnce Memed kendi içinde roman olarak kalmalı. Çizgiyle müdahale romanı değiştiriyor, sınırlıyor. Ben asla çizemem. Bir de çizdiğim şey, beni ne kadar anlatır Bu soruya cevap bulamam. 
     
Romanı kısıtlarHilmi Yavuz Yazar 
     Romanların çizgi romana çevrilmesine karşıyım. Bu uygulama Batı ülkelerinde çok uzun zamandır uygulanıyor. Çok yeni değil. Romanın çizgileştirilmesi, romanı belirleme açısından okurun kafasını koşullandıracağını düşünüyorum. Yazı ile çizgi arasında bir takım paralellikler kurulabilir ama, klasik romanlar için bu olmamalı. Romanı, mekanı ve karakterlerini belli olanaklar içinde kısıtlamak anlamına gelir. Romanda kullanılan ifadeleri değiştirmeden, onu çizgiye aktarmak mümkün değil. Klasik bir romanın kalkıp çizgi roman olarak kullanılması doğru değil. Çizgi roman kendine özgü olmalı. Çizgileriyle seçilen karakter birbirini tamamlamalı. 
     



 GÜNCEL 





















</TEXT>
</DOC>
