<DOC>
<DOCNO> 98513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sonspo09.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Grand Prix'i de Schumacher'in... 
</HEADLINE>
<TEXT>

     Formula 1'de sezonun 12. yarışı olan Almanya Grand Prix'ini, geçen hafta 5. kez dünya şampiyonluğunu garantileyerek bu daldaki rekoru egale eden Ferrari'nin Alman pilotu Michael Schumacher kazandı. 
     306 kilometre 458 metrelik Hockenheim pistinde yapılan yarışta rahat bir şekilde 1 saat 27 dakika 52 saniye 78 saliseyle finişe varan Schumacher, aynı zamanda bu sezon 9. yarışını kazanarak Nigel Mansell'e ait olan bir sezonda en çok yarış kazanma rekorunu egale etti. 
     Kariyerinde 62. Ferrari takımı adına 43. yarışını kazanan Schumacher, ayrıca ilk kez ''pole'' pozisyonda başladığı yarışta birinci gelerek kendi ülkesinde grand prix kazandı. 
     21 yarışmacıdan yalnızca 9'unun bitişe vardığı mücadelede, BMW Williams'dan Kolombiyalı Juan Pablo Montoya ikinci, aynı ekipten Michael'in kardeşi Ralf Schumacher üçüncü, Ferrari takımından Brezilyalı Rubens Barrichello dördüncü, McLaren Mercedes'den İngiliz David Coulthard beşinci, Sauber'den Alman Nick Heidfeld altıncı oldu. 
     





</TEXT>
</DOC>
