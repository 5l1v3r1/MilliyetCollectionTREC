<DOC>
<DOCNO> 71575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/ekonomi/eko09.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
10 SORU 10 CEVAP 
</HEADLINE>
<TEXT>
Emlak Vergisi’nde kurul adaleti 
TBMM’de kabul edilen yasa değişikliğiyle, büyükşehirlerde Emlak Vergisi değerlerinde doğabilecek karışıklıkların üst kurul kanalıyla önlenmesi amaçlandı 
     EKONOMİ SERVİSİ 

     1- Yeni yasal düzenleme neyi kapsıyor 
     Rayiç bedel yerine vergi değerine geçiliyor. 
     
     2- Bu yıl vergi nasıl ödenecek 
     Geçen yıl ödenen Emlak Vergisi’ne konu gayrimenkullerin değeri yeniden değerleme oranının yüzde 53.2 yarısı kadar artırılarak bunun üzerinden ödeme yapılacak. Verginin ilk taksiti mart - mayısta. 
     
     3- İkinci taksit ne zaman tahsil edilecek 
     Belediyeler herkesin vergisini ayrı ayrı hesaplayacak ve verginin geri kalanı kasımda tahsil edilecek. 
     
     4- Takdir komisyonları değişti mi 
     Hayır, takdir komisyonlarının şekli değişmedi. 
     
     5- Rayiç bedel kalktığına göre takdir komisyonu ne belirleyecek 
     Getirilen vergi değerinde de rayiç bedel uygulamasında olduğu gibi, arsa payı ve inşaat metrekare birim fiyatı, varsa asansör payı, kolorifer payı gibi değerleri üst üste konarak hesaplanıyor. 
     
     6- İnşaat bedellerini kim belirleyecek 
     Maliye ile Bayındırlık Bakanlığı uygulanacağı yıldan dört ay önce ortaklaşa olarak belirleyecekler. 
     
     7- Yasanın getirdiği yenilik nedir 
     Büyükşehirlerde Emlak Vergisi ile ilgili bir üst kurul oluşturuldu. Vali başkanlığındaki kurulda, defterdar, tapu sicil müdürü, ticaret odası, serbest muhasebeci ve mali müşavirler odası ile esnaf odasının temsilcisi olacak. 
     
     8- Kurulun görevi ne olacak 
     Üst kurul takdir komisyonlarının kararlarını değelendirilecek. Kararlar beğenilmezse yeniden değerlendirme için geri gönderilecek. 
     
     9- Geçen yılki rayiç bedeller geçerli mi 
     Hayır. 2001’de belirlenen değerler yasanın yürürlük tarihinden itibaren 30 gün içinde yeniden tespit edilecek. 
     
     10- Birim değerleri ne zaman hesaplanacak 
     Takdir komisyonları, arsalara ve arazilere ait birim değer tespitini dört yılda bir yapacak. Bakanlar Kurulu bu süreyi sekiz yıla kadar çıkarabilecek. Gerek görürse iki yıla da indirebilecek. 
     



 EKONOMİ 


















</TEXT>
</DOC>
