<DOC>
<DOCNO> 81556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/guncel/gun02.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
O cezasını çekecek ya işkenceciler 
</HEADLINE>
<TEXT>

Ömür boyu hapis cezasına çarptırılan Gülderen Baran ağır işkence gördüğünü kanıtladı. Ancak işkence yapan polisler zamanaşımıyla kurtuldu 
     SEMRA PELEK İstanbul 

     Gözaltında gördüğü işkence sonucu kollarında kalıcı sakatlık oluştuğu iddia edilen Gülderen Baran’ın şik yetiyle açılan işkence davası, sanık polislerden ikisi beş yıl boyunca mahkemeye gelmediği için zamanaşımına uğradı. Cinsel tacizden, ters ve düz askıya kadar her türlü işkence gördüğünü söyleyen Baran ise, ömür boyu ağır hapis cezası aldı. 
     
     HER ŞEY GÖZALTIYLA BAŞLADI 
     Baran, Gaziosmanpaşa’da bir polis otosunun taranmasında gözcülük ettiği iddiasıyla 4 Ağustos 1995’te Beşiktaş’ta gözaltına alındı. İstanbul Emniyet Müdürlüğü Terörle Mücadele Şubesi’nde 13 gün sorgulanan Baran, çırılçıplak soyularak gözlerinin bağlandığını öne sürdü. Çeşitli işkencelere maruz kaldığını iddia eden Baran, polis ifadesini imzalamak zorunda bırakıldığını ileri sürdü. İstanbul DGM’ye 17 Ağustos’ta Baran’ın muayenesini yapan Adli Tabip Cahit Alkış’ın verdiği üç günlük raporda şöyle denildi 
     
     POLİSLER HAKKINDA DAVA 
     "Yaklaşık 15 gün önce jinekolojik yönden travmaya bağlı olduğu düşünülen kanama, sağ ön kolda ve bileğinde sıyrık, 1 cm genişliğinde ve halka şeklinde kolu çevreler nitelikte sağ bilek ekleminde hafif ödem görülmüştür." Adli tabip tarafından verilen rapora karşın DGM’ce tutuklanan Baran, Bayrampaşa Cezaevi’ne gönderildi. Bu arada Baran’ın avukatı Gülizar Tuncer’in suç duyurusu üzerine İstanbul Cumhuriyet Başsavcılığı tarafından polisler Mustafa Sara, Yakup Doğan, İbrahim Batur, Metin Şenol ve Mustafa Taner Paylaşan hakkında, "Cürümü söyletmek için işkence yapmak" iddiasıyla dava açıldı. 
     
     TEDAVİSİ YAPILMADI 
     Yargılama sırasında hiçbir duruşmaya katılmayan polisler Sara ile Şenol’un ifadeleri, işlerinin yoğunluğu’ nedeniyle yargılama başladıktan altı ay sonra celse arasında alındı. İşkence iddialarını reddeden polisler, Baran ile yüzleştirilmedi. Bu süre içinde doktorlar tarafından fizik tedavi görmesi önerilen Baran, bu tedavilere de götürülmedi. Bu arada mahkeme, Baran’ın Adli Tıp Kurumu’nda muayenesinin yapılmasına karar verdi. Raporda, "Kollarda beşte üç oranında uzuv zaafı kalıcı sakatlık " oluştuğu belirtildi. 
     
     VE ZAMAN AŞILDI 
     Sanık polislerden Sara’nın Malatya’ya tayin edilmesiyle avukat Tuncer, dava zamanaşamına uğramadan önce teşhis yapabilmesi için Sara ve Şenol’un fotoğraflarının mahkemeye gönderilmesini istedi. Her iki sanığın fotoğrafları da gelmeyince mahkeme, ilk ifadelerin alınmasının üzerinden beş yıl geçtiği için davada zamanaşımı’ kararı verdi. Baran ise "örgüt üyesi olmak" suçundan ömür boyu ağır hapis cezası aldı. 
     
Bu işkencelere can mı dayanır      Baran’ın ifadesinde de yer alan işkence yöntemleri şöyle "Kaba dayak, soğuk tazyikli su altında bekletme, ardından soğuk hava veren fön önünde bekletme, Filistin askısı olarak bilinen ters ve düz askı, askı sırasında ayağa ağırlık bağlama, cinsel organı dahil olmak üzere vücudun çeşitli yerlerinden kıl çekme, omuzlarına kalas bağlanarak çarmıha germe, cinsel taciz ve tecavüze yeltenme." 
     



 GÜNCEL 















</TEXT>
</DOC>
