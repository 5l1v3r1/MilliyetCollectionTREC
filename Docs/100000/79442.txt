<DOC>
<DOCNO> 79442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun12.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail katil zanlılarının Filistin'de yargılanmasını red etti 
</HEADLINE>
<TEXT>

     İsrail, Filistin lideri Yaser Arafat'ın, İsrail Turizm Bakanı Rehavam Zeevi'nin katil zanlılarını Filistin mahkemelerinde ''derhal'' yargılama önerisini reddetti. 
     İsrail Başbakanlığı'ndan üst düzey bir yetkili, ''Arafat'ın bu önerisini kabul etmenin mümkün olmadığını, Filistin liderinin Ramallah'taki karargahında uzun süredir sakladığı 5 katili çok daha önce adalete teslim edebileceğini'' söyledi. 
     İsrailli yetkili, ''Zeevi'nin katillerinin er ya da geç yakalanacağını'' belirtti. 
     Filistin Devlet Başkanı Yaser Arafat'ın, ABD Başkanı George Bush'un Zeevi'yi öldürenlerin Filistin adalet sistemine teslim edilmesi çağrısını kabul ettiğini ve memnuniyetle karşıladığı belirtilerek, bu kişilerin bir Filistin mahkemesinde yargılanmasını önerdiği bildirilmişti. 
     





</TEXT>
</DOC>
