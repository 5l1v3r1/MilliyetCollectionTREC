<DOC>
<DOCNO> 93358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur22.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Belediyesinde toplu sözleşme imzalandı... 
</HEADLINE>
<TEXT>

     Türk-İş'e bağlı Belediye-İş ve Tes-İş Sendikaları ile İstanbul Büyükşehir Belediyesi arasında sürdürülen toplu iş sözleşmesi görüşmeleri anlaşmayla sonuçlandı. 
     Toplam 15 bin kişiyi kapsayan toplusözleşme ile işçi ücretlerine, birinci yıl için yüzde 35, ikinci yıl için de yüzde 25 artış yapıldı. 
     Büyükşehir Belediyesi'nin Merter'deki binasında, saat 13.00'te başlayan toplusözleşme görüşmesine, Büyükşehir Belediye Başkanı Ali Müfit Gürtuna, Büyükşehir Belediyesi Genel Sekreter Yardımcısı Erdoğan Soydan, Türk-İş Genel Başkanı Bayram Meral, Tes-İş Sendikası Genel Başkanı Mustafa Kumlu ve Belediye-İş Sendikası Genel Başkanı Nihat Yurdakul katıldı. 
     ABD'nin Ankara Büyükelçisi Robert Pearson'ın, Gürtuna'ya saat 14.00'te yaptığı ziyaret nedeniyle bir süre ara verilen görüşmelere, 
     ziyaretin ardından devam edildi. 
     Yaklaşık 2.5 saat süren görüşmenin ardından basın mensuplarına açıklama yapan Gürtuna, anlaşmaya vardıklarını bildirdi. 
     Gürtuna, Büyükşehir Belediyesi, İSKİ ve İGDAŞ'ta çalışan toplam 15 bin işçiyi ilgilendiren toplusözleşme ile ilk yıl ücretlere yüzde 35 ve sosyal pakete yüzde 50, ikinci yıl da ücretlere yüzde 25 ve sosyal pakete yüzde 50 artış sağlandığını kaydetti. 
     





</TEXT>
</DOC>
