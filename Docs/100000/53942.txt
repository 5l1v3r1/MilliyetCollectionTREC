<DOC>
<DOCNO> 53942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sontur08.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Aktuna DYP'ye döndü 
</HEADLINE>
<TEXT>

     Eski Sağlık Bakanı Yıldırım Aktuna, DYP'ye dönme kararı aldığını açıkladı. 
     Aktuna, DYP Genel Başkanı Tansu Çiller ile Yeniköy'deki yalısında bir süre görüştü. Görüşmenin ardından gazetecilere açıklama yapan Çiller, Aktuna'ya bir kez daha ''hoşgeldiniz'' demek istediğini belirterek, bugün Türkiye'nin içinde bulunduğu durumun merkez sağın çok bölünmüş olmasından kaynaklandığını ifade etti. 
     ''Yeni ve eski kadroları buluşturmak, gençleri, kadınları siyasete sokmak, eski ve yeni el ele vermek bundan sonra Türkiye'nin yönetimine talip olanların görevidir'' diyen Çiller, geçmişe bakmayı bırakıp, insanları çağdaş ülkelerdeki gibi rahat, yeniden yapılanmış bir Türkiye yaratmak mecburiyetinde olunduğunu ifade etti. 
     Çiller, ''Aynı düşüncede olanlar, birbirleriyle tekrar buluşmak zorundalar. Bugün çok memnun olduğumu ifade etmek istiyorum. Aktuna'ya tekrar hoşgeldiniz diyorum'' diye konuştu. 
     
     Ankara'ya küsmüştüm 
     Yıldırım Aktuna da, siyasete hizmet etme bilinciyle başladığını, ancak Ankara'daki siyaset anlayışının, entrikaların kendisini siyasetten soğuttuğunu belirterek, ''Her türlü çabamıza rağmen siyasi oyunlarla entrikalarla çalışmalarımızın önü kesildi. Ben, bu nedenlerle siyasete, Ankara'ya küsmüştüm'' dedi. 
     Ancak, siyaseti bırakmasının ardından gittiği her yerde DYP'ye dönmesi için çağrıda bulunulduğunu söyleyen Aktuna, ''Benim partimle de, Çiller'le de bir problemim yoktu. Görüş ayrılıkları olabilir. Ama insanlar, DYP'ye dönmemi söylediler. Benim gönlümdeki de oydu ve DYP'ye dönmeye karar verdim'' diye konuştu. 
     Aktuna, bir gazetecinin, ''Çiller'den, İstanbul İl Başkanlığı teklifi alıp almadığını'' sorması üzerine, partide herhangi bir görev için teklif almadığını, zaten böyle bir pazarlıkta bulunmayacağını da ifade ederek, ''Bizim daha önce bir temasımız olmadı. Biz, altıncı hisler diyebileceğimiz hislerle tekrar biraraya gelme isteği duyduk'' dedi. 
     






</TEXT>
</DOC>
