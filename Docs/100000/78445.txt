<DOC>
<DOCNO> 78445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun09.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Foreign Policy "Irak'a operasyon için Türkiye'nin desteği şart" 
</HEADLINE>
<TEXT>

     Amerikan Foreign Policy dergisi, şu sırada ABD'nin Irak'a askeri operasyon düzenlemesi için zamanın uygun olmadığını, ancak bu kararı alması halinde, Türkiye ve Suudi Arabistan'ın desteğini mutlaka alması gerektiğini yazdı. 
     Derginin, ''Bir daha düşün Irak'a saldırmak mı '' başlığını taşıyan ve Mark Strauss imzalı yorumunda, ABD'nin, global terörizmle savaşında ikinci cephenin Irak olup olmayacağı konusu tartışıldı. 
     Yorumda, ABD'nin, Irak lideri Saddam Hüseyin rejiminden, Körfez Savaşı sırasında kurtulmamakla hata ettiği ve şimdi ise Irak'a askeri operasyonun zamanı olmadığı kaydedildi. 
     Yazıda, Saddam rejimi devrilmeye kalkılırsa Irak'ın bölüneceğinden korkulduğu, ancak bugüne kadar bütün zorluklarda ayakta kalmayı başaran Irak'ın, Saddam olsun veya olmasın, yine bütün kalacağı savunulurken, Saddam sonrasında farklı fraksiyonların, kitle imha silahlarıyla birbirine karşı savaşa girişmesi tehlikesine işaret edildi. Iraklı Kürtlerin ayrılıkçı idealleri olmadığı ve demokratik bir federasyonun parçası olmayı istedikleri belirtildi. 
     Foreign Policy dergisi, ABD'nin şimdilik, silah gözlemcilerini Irak'a gönderme politikasını izlemesinin en uygun yol olduğunu kaydetti. 
     Irak'ın, 11 Eylül terörist saldırılarıyla bağlantısı olup olmadığının bilinmediği bir durumda, ABD'nin, bu ülkeye askeri operasyonuna destek sağlamasının çok zor olduğu belirtilirken, sadece Suudi Arabistan ve Türkiye'nin desteğinin kritik önemde olduğu anlatıldı. 
     Dergide, Riyad ve Ankara'yı ikna etmenin, ''diplomatik bir savaş'' gerektireceği belirtildi. Dergide, Ankara'nın, bağımsız bir Kürt devleti kurulmasından, ayrıca Irak'ta savaşın getireceği ek ekonomik sıkıntılardan, Iraklı Kürt mültecilerin akınından endişe ettiği kaydedildi. 
     Foreign Policy, ''şimdi Irak'a saldırmak için en iyi zaman mı 
     Hayır. ABD, 11 Eylül saldırılarıyla bağlantısını bulmadan Irak'a saldırırsa birden kendini tek başına bulabilir. ABD, bunun yerine Somali, Sudan, Yemen'de askeri operasyon düşünmeli ve ilgisini, terörist Usame bin Ladin'i yakalamaya yöneltmeli'' ifadelerini kullandı. 
     Dergi, ABD'nin Irak'a askeri operasyonu halinde, Saddam'ın, komşu ülkeler Türkiye ve İsrail'e füze saldırısında bulunabileceği tehlikesine de işaret etti. 
     





</TEXT>
</DOC>
