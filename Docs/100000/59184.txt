<DOC>
<DOCNO> 59184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/ekonomi/eko03.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Birsen İMKB en delikanlı’ borsa 
</HEADLINE>
<TEXT>

Osman Birsen, dünya borsaları arasında en dinamik, en atak ve en genç borsanın İMKB olduğunu söyledi 
     ORHAN TEKEOĞLU 

     İstanbul Menkul Kıymetler Borsası İMKB Başkanı Osman Birsen, gerek gelişmiş, gerekse gelişmekte olan ülke borsaları arasında en genç, en dinamik ve en atak borsa olduklarını söyledi. 
     Birsen, kabına sığmayan ve ileriye doğru bir ivmesi bulunan İMKB’nin bütün bu özellikleriyle en delikanlı’ borsa olduğunu kaydetti. 
     Birsen, İMKB’nin kuruluş yıldönümü nedeniyle borsa muhabirleriyle borsanın Türk ekonomisi içindeki rolünü değerlendirdi. Birsen, borsanın ekonomiye sağladığı katkıyla temel işlevini yerine getirdiğini söyledi. Borsanın yüzde 25 - 40 reel faizli dönemi atlattığını ifade eden Birsen, böyle yüksek oranlı rakamların dünya ülkelerinde görülmediğini belirtti. Birsen, "İMKB, sanayiye son beş yılda 11.5 milyar dolarlık kaynak sağladı. Geriye baktığımızda çok başarılı bir dönem geçirdik" dedi. 
     İMKB’nin işlem hacmi sıralamasında dünya genelinde 23’üncü, gelişmekte olan borsalar arasında da dördüncü sırada bulunduğunu belirten Birsen, Tahvil ve Bono Piyasası’nda ise dünyanın sayılı borsalarından biri olduğunu kaydetti. Birsen, hisse senedi işlemlerinde eski kapasiteyle en fazla 2.3 milyar dolarlık günlük işlem hacmi gerçekleştirdiklerini kaydederek, yeni sistemle bu kapasiteyi bir kat daha artırdıklarını söyledi. Hisse senedi fiyatlarındaki çıkış ve düşüşlerde yatırımcının telaşa kapılmaması gerektiğini belirten Birsen, İMKB’nin geriye dönüş kabiliyeti olan bir borsa olduğunu kaydetti. 
     Birsen, yılbaşından itibaren klavyeli işlemlerin saat 9.45’te başlayacağını bildirdi. Eğitime ayrılan 32 trilyonluk kaynağı nemalandırdıklarını da belirten Birsen, bunu 230 trilyona çıkardıklarını ve eğitime 125 okul kazandırdıklarını söyledi. 
     
     Nasdaq da kapattı 
     İşlem sıraları kapatılan hisseler için çalışmaların devam ettiğini kaydeden Osman Birsen, Amerika’da kriz olmamasına rağmen Nasdaq’ta 400 tane şirketin tahtasının kapatıldığını hatırlattı. 
     
     



 EKONOMİ 


















</TEXT>
</DOC>
