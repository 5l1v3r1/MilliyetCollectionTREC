<DOC>
<DOCNO> 84331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun21.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de mor havuç üretildi 
</HEADLINE>
<TEXT>

     İngiltere'de üretimine başlanan mor havuç satışlarına yaz aylarında başlanacak. 
     The Times gazetesinin haberinde, Cambridgeshire'daki Ely bölgesinde üretimine başlanan mor havuçların turuncu damarları olacağı ve İngilizlerin sofralarını renklendireceği belirtiliyor. 
     Üretimi yapan firmanın sözcüsü Mark Spunders, üretilen ilk mor havucu tattıklarını ve sağlıklı olmasının yanı sıra daha lezzetli olduğunu gördüklerini bildirdi. 
     İngiltere'deki üreticilerin daha sonraki hedefleri ise mor ve turuncu havucun yanı sıra diğer renklerde havuç üretip, piyasaya, ''gökkuşağı havuç hevenkleri'' sunmak olduğu belirtiliyor. 
     Bilim adamları, Batı'da yetişen nesillerin havucu hep turuncu olarak bildiklerini, Mısır'daki tapınaklarda görülen resimlerin M.Ö 2000 yıllarında da mor havuç yetiştirildiğini ortaya koyduğunu 
     hatırlatıyor. 
     Romalılar döneminde beyaz ve mor havuç yetiştirildiği, 10. 
     yüzyıldan itibaren Afganistan, İran ve Pakistan'da da mor havuç üretiminin olduğu, 14. yüzyılda Avrupa'ya ilk kez mor, beyaz ve sarı havuç ithal edildiği belirtilirken, çeşitli renklerdeki havuçlar arasında siyah, kırmızı ve yeşilin de bulunduğu kaydediliyor. Ancak Batı 16. yüzyılda turuncu havuçla tanıştı ve tarihçilere göre ilk kez Hollanda'da yetiştirilen turuncu havucun üretimine o günden bu yana devam ediliyor. Havuca rengini, içindeki beta karoten ve az miktarda bulunan alfa karoten veriyor ve vücut bu pigmenti A vitaminine dönüştürüyor. Bu vitamin de cilt ve gözler için faydalı. Hollandalı uzmanlara göre havucun faydaları bununla da kalmıyor ve bu sebze kalp hastalıkları ve kanseri de önlüyor. Bu bilim adamlarına göre, havucun içinde bulunan ve anthocyanins adı verilen mor pigmentler antioksidan işlevi görüyor. 
     





</TEXT>
</DOC>
