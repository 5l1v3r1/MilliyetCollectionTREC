<DOC>
<DOCNO> 60265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur40.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfusu en hızlı artan il Antalya 
</HEADLINE>
<TEXT>

     Antalya Valisi Ertuğrul Dokuzoğlu, ''Antalya turizm ve tarım sektörüyle, çekim ve cazibe merkezi haline geliyor'' dedi. 
     Vali Dokuzoğlu, 2000 Genel Nüfus Sayımı geçici sonuçlarına göre, Antalya'nın yıllık nüfus artış hızı en yüksek olan illerin başında geldiğini bildirdi. Antalya'da yıllık nüfus artış hızının binde 42.2 olarak belirlendiğini kaydeden Dokuzoğlu, böylece Antalya'nın sıralamada Şanlıurfa ve İstanbul'un önüne geçtiğine işaret etti. 
     Antalya'nın iklim koşulları ve doğasıyla güzel ve yerleşime uygun bir kent olduğunu anlatan Dokuzoğlu, kentte yaşayan insanların kültür seviyesi, çevre bilinci ve duyarlılığının yüksek olduğunu belirtti. 
     Vali Dokuzoğlu, şunları söyledi 
     ''Antalya hem turizm, hem tarım sektörüyle çekim ve cazibe merkezi haline geliyor. Turizm sektörü bir çok sektörün gelişmesini ve istihdamın artırılmasını sağlıyor. Tarım sektörü, bölgede bilimsel olarak icra ediliyor. Her iki sektörde de iş gücüne ihtiyaç duyuluyor.'' Dokuzoğlu, sektörlerin gelişmesiyle nüfus yoğunluğu da artan Antalya'nın, altyapısının da süratle bu artışa ayak uydurması gerektiğine dikkati çekti. 
     






</TEXT>
</DOC>
