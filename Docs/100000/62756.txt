<DOC>
<DOCNO> 62756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun17.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Kıbrıs'ta kurulacak yeni cumhuriyetten sözetti... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum Yönetimi lideri Glafkos Klerides ile 21 Ocak Pazartesi günü yapacağı görüşmede, dünkü görüşmenin değerlendirileceğini ve daha sonra kurulacak yeni cumhuriyette iki eşit tarafın fonksiyonlarının görüşüleceğini söyledi. 
     Denktaş, Marmara ve Boğazlar Belediyeler Birliği heyetini kabulünde, gazetecilerin, ''Görüşmelerin taslağı belirlendi mi'' sorusuna, ''Belirlendi ama artık bu işleri sizlerle konuşmayacağız. 
     Birazcık ağzımızı kapayalım istediler'' karşılığını verdi. 
     Denktaş, ısrarlı sorulara karşılık şunları söyledi 
     ''Pazartesi esasta, dün yaptığımız görüşmenin üzerinden geçeceğiz. 
     Dün yüz yüzeydi, şimdi heyetler halinde. Dün Klerides ile yüz yüze yaptığımız görüşmenin üzerinden geçerek, karşılıklı nerelerde ayrılıyoruz bunları tespit edeceğiz. Ondan sonra kurulacak yeni cumhuriyette tarafların, her iki eşit tarafın fonksiyonları görüşülecektir.'' Denktaş, doğrudan görüşmelere katılacak Türk heyetinin belli olduğunu, ancak isimlerde değişiklik yapılabileceğini belirterek, heyette bir de not tutucunun bulunacağını kaydetti. 
     Denktaş, Rum tarafının kayıplar konusundaki belgeyi göndermemesi nedeniyle henüz belge teatisinin yapılmadığını açıkladı. 
     Rauf Denktaş, bir soru üzerine, görüşmelere gözlemci olarak katılan BM Genel Sekreteri'nin Kıbrıs Özel Temsilcisi Alvaro De Soto'nun arada sırada New York'a gideceğinin söylendiğine işaret ederek, De Soto'nun kendisine ve Klerides'e, KKTC'nin tatil ve Rumların yortu günlerini sorduğunu söyledi. Denktaş, De Soto'nun, KKTC'nin bayram tatili ve Rumların yortu tatiline denk getirerek, New York'a giderek rapor verebileceğini kaydetti. 
     






</TEXT>
</DOC>
