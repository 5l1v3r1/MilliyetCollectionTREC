<DOC>
<DOCNO> 53069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/soneko25.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa neden yükseldi.. 
</HEADLINE>
<TEXT>

     Inter Yatırım Borsa Uzmanı Oğuz Kozakçıoğlu, Borsa'daki yükselişi dolardaki gevşeme ve yabancı alımına bağladı. 
     Kozakçıoğlu, önümüzdeki günlerde olumsuz bir haber beklenmemesi ve alternatif yatırım araçlarında çok fazla hareketlenme olmamasının Borsa'yı cazip kıldığını belirtti. 
     Endeksin 12 bin 500 seviyelerine doğru bir hareketi olabileceğini belirten Kozakçoğlu, ''Olumlu gelişmelerin olduğu dönemlerde bir tehlike, kar realizasyonları sert olabilir'' diye konuştu. 
     Ak Yatırım Araştırma Müdür Yardımcısı Abdülkadir Konukoğlu da, kar realizasyonları görülmekle birlikte, hisse senedi piyasasında bundan sonraki trendin genel olarak olumlu olduğunu vurguladı. Konukoğlu, şunları söyledi 
     ''Geçtiğimiz ay içinde Türk bonolarının yurtdışı piyasalarda değer kazanması, 2002 bütçe finansmanına ilişkin IMF yardımının kesinleşmesi, önümüzdeki yıl için Hazine'nin finansman imkanının oldukça iyi olduğunu gösteriyor. Biz 2002 yılı içinde dış borç servisi konusunda kamu ve özel sektörün sorun yaşamayacağını düşünüyoruz. 
     Piyasadaki genel kanı da bu.'' İşlem hacminin 1 katrilyon gibi çok yüksek düzeye ulaştığına işaret eden Konukoğlu, ''Taze para girişi olduğunu söyleyebiliriz. 
     Yerli ve yabancı ayrımı yapmak şu dönemde zor ama işlemlerin niteliği yabancı yatırımcı olduğunu düşündürüyor. Özellikle mali sektör ve İMKB 30 Endesi'nde yoğunlaşma var'' dedi. 
     Konukoğlu, önümüzdeki direnç seviyesinin de 12 bin 200 ile 12 bin 800 olduğunu kaydetti. 
     






</TEXT>
</DOC>
