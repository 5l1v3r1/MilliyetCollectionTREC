<DOC>
<DOCNO> 86246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sontur09.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsız milletvekili Mehmet Ceylan BBP'ye geçti 
</HEADLINE>
<TEXT>

     Sivas bağımsız milletvekili Mehmet Ceylan, Büyük Birlik Partisi'ne BBP katıldı. Transferle birlikte TBMM'de temsil edilen parti sayısı 8'e yükseldi. Papa suikastı davasında yargılanarak beraat eden Musa Serdar Çelebi de BBP'ye katıldı. 
     BBP yönetimi, partiye katılımlar dolayısıyla Otel 2000 Balo Salonu'nda basın toplantısı düzenledi. 
     Törende, bir süre önce MHP'den istifa eden Sivas milletvekili Mehmet Ceylan BBP'ye katıldı ve üye defterini imzaladı. Ceylan'ın katılımıyla BBP, TBMM'de temsil edilen 8'inci parti oldu. 
     Salonu dolduran partililere hitap eden Ceylan, ''inancını ve yüreğini ortaya koyduğunu'' belirterek, ''iktidarda üçüncü yıllarını doldurmalarına rağmen ülkücü kesimin isteklerini yerine getiremediklerini ve bu yüzden hizmet edebileceği partiye geçtiğini'' söyledi. 
     Ceylan, bazı platformlarda ''İhale alamadığı için MHP'den istifa ettiğinin'' ileri sürüldüğünü belirterek, bunun doğru olmadığını, sadece hizmet için BBP'ye katıldığını kaydetti. 
     
     MUSA SERDAR ÇELEBİ DE BBP'DE 

     Törende ayrıca, İtalya'da Papa'ya suikast davasında Oral Çelik ve Ömer Bağcı ile birlikte yargılanarak delil yetersizliğinden serbest bırakılan Avrupa Türk İslam Federasyonu Onursal Başkanı Musa Serdar Çelebi ile bazı emekli bürokrat ve işadamlarının da aralarında yer aldığı 9 kişi daha BBP'ye katıldı. 
     Törende konuşan Muhsin Yazıcıoğlu, katılımlarla partisinin daha da güçlendiğini belirterek, parti olarak seçime hazır olduklarını bildirdi. 
     Ceylan'ın BBP'ye katılımının ardından TBMM'deki sandalye dağılımı şöyle oldu 
     DSP 128. 
     MHP 127. 
     ANAP 79. 
     DYP 85. 
     AK Parti 53. 
     SP 48. 
     TDP 3. 
     BBP 1. 
     Bağımsız 13. 
     Boş 13. 
     Toplam 550. 
     





</TEXT>
</DOC>
