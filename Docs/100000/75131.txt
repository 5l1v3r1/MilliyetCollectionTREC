<DOC>
<DOCNO> 75131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo07.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'de Karadeniz takımlarının inanılmaz düşüşü... 
</HEADLINE>
<TEXT>

     Karadeniz Bölgesi'nin Birinci Süper Lig'de mücadele eden takımları, bu sezon geçen sezona oranla başarısız bir grafik sergilerken, ligde kalma mücadelesi veriyorlar. 
     Geçen sezonun 28. haftası sonuna bakıldığında 7. sıradaki Samsunspor 9, 8. sıradaki Çaykur Rizespor 7, 6. sıradaki Trabzonspor ise ligde 4 basamak geriledi. 
     Geçen yıl söz konusu haftanın sonunda 42 puan toplayan Samsunspor, bu sezon ise özellikle ligin ikinci yarısında kendi sahasında puanlar yitirip 30 puan toplayarak 16. sırada yer aldı. 
     Kırmızı-beyazlılar, geçen sezona oranla bu sezon ligde 21 gol daha az attı. 
     
     Çaykur Rizespor 7 basamak... 

     Geçen yıl ligde 11 sezon aradan sonra mücadele eden Çaykur Rizespor, uzun bir aradan sonra ligde oynama hakkı kazanmasına karşın ilk yılında daha başarılı oldu. 
     Bu sezon 31 puan toplayarak ligde 15. sırada yer alan Çaykur Rizespor, geçen sezon ise 38 puan kazanarak ligde 8. sırada kendine yer bulmuştu. 
     Çaykur Rizespor, geçen yıl sahasında Trabzonspor ve Beşiktaş'ı yenip Fenerbahçe ile berabere kalırken, 4 büyük takım içinde yalnızca Galatasaray'a yenilmişti. Çaykur Rizespor, bu sezon ise sahasında bu takımlar karşısında galibiyet alma başarısı gösteremedi. 
     
     Trabzonspor da düşüşte... 

     Trabzonspor da geçen yıla göre daha az puan toplayarak, ligden düşme mücadelesi içinden bir türlü sıyrılamadı. 
     Ligin 29. haftasına girilirken 1 maçı eksik olan Trabzonspor, geçen sezonun 28. haftasında 45 puan toplayarak 6. sırada yer alırken, bu sezon 35 puan toplayarak ligde 10. sırada bulunuyor. 
     






</TEXT>
</DOC>
