<DOC>
<DOCNO> 90105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/siyaset/siy04.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk heyetinde çarşaflı kadın 
</HEADLINE>
<TEXT>

İran’a gidecek olan Cumhurbaşkanı Sezer’in 100 kişilik heyetinde kadın olarak sadece Küçüksöz var 
     UTKU ÇAKIRÖZER Ankara 

     Şırnak’ta kilim atölyesi ve çocuk yuvası kuran ama Güneydoğu’ya yaptığı yatırımlarda başarılı olamayan işkadını Sema Küçüksöz, Cumhurbaşkanı Ahmet Necdet Sezer’in yarın başlayacak İran gezisinde, 100 kişilik Türk kafilesindeki tek kadın olacak. Küçüksöz, İran’da geçireceği 3 gün içinde, vücudunu ve saçlarını tamamen örten çarşafa benzer bir elbise giyecek. Sezer’le tanışacağı için heyecanlı olduğunu dile getiren Küçüksöz, İran ziyareti için şu değerlendirmeyi yaptı 
     "Bulunduğumuz yerin örf ve detlerine uymak zorundayız. İlk kez İran’a gideceğim. İner inmez siyah çarşaf benzeri bir kıyafet giyeceğim. Çarşaflı olmak beni hiç endişelendirmiyor. Yıllar önce Suudi Arabistan’da da bir süre bulundum. Kapanmanın eğlenceli tarafı, yani hafifletici sebepleri var. Siz herkesi görebilirken, kimse sizi göremiyor." 
     İran Cumhurbaşkanı Muhammed Hatemi’nin davetlisi olarak yarın Tahran’a resmi ziyarette bulunacak Sezer, Tahran’a işadamlarından ayrı gelecek. 
     Türkiye ile İran arasında 23 yıldır tartışılan "Mollaların rejim ihracı ve radikal dinci terör örgütlerine verdikleri destek" gibi konuların, Cumhurbaşkanı Ahmet Necdet Sezer’in Tahran ziyaretinde gündemde olmayacağı, bunun yerine önceliği ticaretin artırılmasının alacağı öğrenildi. 



 SİYASET 













</TEXT>
</DOC>
