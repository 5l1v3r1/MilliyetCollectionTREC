<DOC>
<DOCNO> 68323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo23.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Sezon sonunda puan cetveli farklı olacak" 
</HEADLINE>
<TEXT>

     Beşiktaş'ın milli futbolcusu İlhan Mansız, Ankaragücü karşısında aldıkları şanssız yenilgiye üzüldüklerini söyledi. 
     İlhan Mansız, internetteki ''www.ilhanmansiz.org'' adresli sitesinde yaptığı açıklamada, ligin uzun bir maraton olduğunu ifade ederek, ''Şampiyonluk mücadelesi veren her takım bu tür sürpriz skorlar alacaktır. Ancak ben bir kez daha söz veriyorum sene sonunda puan cetveli bugünkünden farklı olacak'' diye konuştu. 
     Mansız, magazin basınına da sitem ederek, özel yaşamının yanlış yansıtılmasından ötürü rahatsız olduğunu söyledi. 
     Profesyonelliğin dışında yaşadığı, yaşamak zorunda olduğu bir özel yaşamı bulunduğunu vurgulayan İlhan, şunları söyledi 
     ''Ben de her genç ve bekar insan gibi izin günlerimde eğleniyorum. 
     Popüler yerlere gidiyorum. Güzel giyinmeye gayret ediyorum. Bir Beşiktaşlı futbolcuya yakışır eylemler yapıyorum. Eğleniyorum. Ama bir Beşiktaşlı gibi. Üstümde, Beşiktaş camiasının sorumluluğunu taşıyarak. 
     Çünkü biliyorum ki insanlar doğru ya da yanlış yapınca bana, 'Beşiktaşlı İlhan Mansız yaptı bunu' diyecekler. Yani adımın önüne Beşiktaş'ı ekleyecekler.'' Geçen gün ablası Nilüfer ile fotoğrafını çekip, ''sevgilisi'' diye yazıldığını belirten İlhan, ''Ablamın, sevgilim diye gazetelerde yer almasına sevinmedim. Ama sinirlenmedim de. Her mesleğin iyi yapanı, kötü yapanı vardır. Kimisi de böyle baştansavma yapar. Şimdi o muhabirin suratının halini görmek isterdim. Yanımdaki insanın ablam olduğunu öğrenince bakalım ne diyecek. Nasıl utanacak '' diye konuştu. 
     






</TEXT>
</DOC>
