<DOC>
<DOCNO> 85193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/yurundul.html </URL>
<DATE> 2002/05/21/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
İki final 
</HEADLINE>
<TEXT>

     Avrupa gezimizin son durağı Glasgow oldu. Şampiyonlar Ligi finalinde Real Madrid mutlu sona ulaşırken, Bundesliga’da beş puanlık avantajı iki maçta elinden kaçırıp ikincilikle yetinen, Alman kupa finalini kaybeden Bayer Leverkusen en büyük kupayı da kazanamayınca bir yıllık emeğini hüzünle noktaladı. Ama şanssız Leverkusen, Teknik Direktör Topmöller yönetiminde sezon boyunca çağdaş futbol sergiledi. Kolektif uyum ve tempo üst düzeydeydi. 15 kişilik dar bir kadroyla üç kulvarda nefes kesen finişlere girmek takdir edilmesi gereken çok önemli olaydır. Hak ettikleri hedeflerden hiçbirine ulaşamadılar ama, gönüllerin şampiyonu oldular. 
     Real Madrid finalde çok zorlandı. Deneyim, kişisel beceri ve şans faktörü kendilerini kupaya uzandırdı. Güçlü ve geniş kadrolarına rağmen iyi futbol sergileyememelerinin başlıca nedeni Teknik Direktör Del Bosque’nin takım tertibindeki yanlışıydı. Devamlılığı ve pres özellikleri olmayan üç forvetle oynamak, orta sahada da ofansif yönü çok kuvvetli yıldızların bulunması doğal olarak oyuna hükmetme şanslarını ortadan kaldırırken, takım savunmasında da arızalara neden oldu. İspanya liginde deplasmanlarda kaybettikleri aşırı puanlarla üçüncü olmalarının altında yatan gerçek de Del Bosque’nin bu yanlışıdır. 
     
     Glasgow dönüşü ayağımızın tozuyla soluğu Adana’da aldık. Çok önemli finalde Adanaspor uzun süre 10 kişi mücadele etmesine rağmen takım ruhu ve yetenekli Altan’ın mükemmel performansıyla mutlu sona ulaştı. Konyaspor cephesinde ise daha maç başında savunma kurgusunun ağır çekim hareketleri ve yerleşme düzenindeki hatalar göze batıyordu. İşte bu handikapları, skorda denge varken ve rakipleri on kişi kalmasına rağmen hezimeti getirdi. 
     İki önemli konu dikkatimizi çekti. Birincisi hakem İsmet Arzuman’ın mükemmel yönetimiydi. Her çaldığı düdükten sonra oyuncularla kurduğu sevecen, yakın iletişim hem bir saygınlık yarattı, hem de maçın yüksek tansiyonunu düşürdü. Bunları yaparken de hiç eyyama başvurmadı. Ev sahibi 10 kişi kaldıktan, maçın zorluk derecesi üst düzeye çıktıktan sonra da objektiflikten ödün vermeyişi en önemli artısıydı. 
     İkinci konu da Adanaspor Başkanı Çağdaş Ergin’in örnek davranışıydı. Kaleci Murat’ın yediği hatalı golle skora denge gelmiş, Adanaspor’un hızı kesilmişti. Kısa süre sonra Murat’ın ikinci büyük hatası kırmızı karta dönüştü. Herkes şok olmuş, saha içi dengeleri aleyhe dönmüştü. Ama Adanaspor başkanı ayağa kalkıp çok kuvvetli alkışlarla üzüntüden kahrolan kalecisine sahip çıktı. Böyle çağdaş bir davranışı kutlamamak elde değil. 
     
Savunmaya dikkat      Milli Takımımız, Uzak Doğu’daki ilk provasında Hong Kong Lig Karması’yla yaptığı özel maçı fazla zorlanmadan kazandı. Dünya Kupası öncesi ilk hazırlık maçında rakibimiz zayıftı. Bu yüzden skor fazla bir önem taşımıyor. Ancak çok büyük rutubete rağmen kısa süre önce oraya gittikleri halde futbolcularımız beklenenden daha iyi bir fiziki performans gösterdiler. Zaman zaman güzel varyasyonlar oldu. 
     Bunların yanında bazı saha içi yanlışlarımız da şekillendi. En önemlisi çok seyrek ve cılız rakip ataklarında yan ortalarda adam paylaşamadık. Yine bazı kilit oyuncularımızda form düşüklükleri gözleniyor. Bunlar daha çok lejyonerlerimiz. Şenol Güneş iki ayrı tertip deneyerek mümkün olduğunca oyuncuları aşırı nemde hırpalamamaya çalıştı. İlk devre üçlü defans, ikinci yarıda Bülent ve Emre’nin girişiyle dörtlü defans uyguladı. Üç gün sonra yapacağımız Güney Afrika maçı daha ciddi ve fikir verici olacak. 
     



 SPOR 



























</TEXT>
</DOC>
