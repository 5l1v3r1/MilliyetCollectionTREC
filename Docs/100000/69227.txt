<DOC>
<DOCNO> 69227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/spor/aspo.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öp Aslan'ın elini 3 - 1 
</HEADLINE>
<TEXT>

Gençlerbirliği karşısına yedi eksikle çıktı, Bülent Akın’la sekizinci felaketi yaşadı. Ancak zorlu rakibi karşısında yılmadı, yarım haliyle üç puanı aldı. Başkent ekibi sayısız fırsatı harcadı ve puanı kaçırdı. Mondragon yine harikalar yarattı. Hakem Bülent Uzun hatalı kararlarıyla büyük tepki topladı 
     Fotoğraf Cem Akyüz 

     Arif açtı 
     CİM - BOM için zorlu geceydi. 7 eksiğin üzerine Bülent Akın da maçın başında sakatlanmış, adeta tehlike çanları çalmaya başlamıştı. Arif’in mükemmel golü ev sahibini sevindirmişti, ama bir türlü işler yolunda gitmiyordu. Nitekim, Capone’nin Cafer’i düşürmesiyle gelen penaltı ve İsmail Güldüren’in ağlara giden vuruşu, Galatasaray’ı bunalıma itmeye yetti. İlk 45 dakikada oyun, orta sahada kilitlendi ve devre 1 - 1 sona erdi. 
     
     Serkan kapadı 
     İKİNCİ yarıda Galatasaray gol için yüklendiğinde savunmasında çok açık verdi. Ancak Youla ve Cafer birçok pozisyonda golle burun buruna gelmelerine rağmen, puan getirecek vuruşu bir türlü bulamadılar. Ve Başkent ekibi "atamayana, atarlar" kuralını inanılmaz hatasıyla işletti. İsmail Güldüren’in yanlış geri pasına kaleci Patrick de kötü çıkınca, Ümit Karan’ın golü geldi. Gençler dağıldı, Serkan’ın kafası skoru ilan etti. 
     
Kedi gibi      Galatasaray’a geldiği günden beri kötü maçı parmakla sayılacak kadar az... Hele son haftalarda adeta takımını kurtaran adam oldu... Sanki kedi yutmuş... Liverpool’dan sonra dün gece de en kritik dakikalarda Cim - Bom’u sırtladı, götürdü... 
     
Bülent Akın sezonu kapattı      SARI - Kırmızılı ekip, dün de bir kayıp verdi. Sezonu kapayan Sergen ve Murat Sözkesen’in ardından, Bülent Akın da aynı talihsizlikle karşılaştı. Maçın ilk dakikalarda dizi dönen genç futbolcu, sedye ile çıkarken, yerine Capone alındı. Bülent Akın’ın sezonu kapattığı ifade edildi. 
     GENÇ oyuncunun çekilen MR’ında sağ diz ön çapraz bağlarında kopma meydana geldiği ve Sergen gibi yaklaşık 4 ay sahalardan uzak kalacağı bildirildi. Bülent’in, Belçika’ya gidip, burada ameliyat olacağı öğrenildi. Bu durum Sarı - Kırmızılı yönetimi ve teknik heyeti adeta şoke etti. 
     

</TEXT>
</DOC>
