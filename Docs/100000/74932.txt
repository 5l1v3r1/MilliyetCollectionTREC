<DOC>
<DOCNO> 74932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo08.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bravo Ataman... Siena Saporta Kupası'nda yarı finalde.. 
</HEADLINE>
<TEXT>

     Takımı Montepaschi Siena'yı basketbolda Avrupa Raimundo Saporto Kupası'nda yarı finale taşıyan Türk antrenör Ergin Ataman tarihe geçti. 
     Montepaschi Siena takımı, ilk maçta 2 sayı farkla yenildiği Rusya'nın Unics Kazan takımını dün akşam Siena'daki maçta 68-58 yenerek yarı finale çıktı. Avrupa kupalarında tarihinde ilk kez yarı finale yükselen Montepaschi Siena'nın rakibi İsrail'in Hapoel Jerusalem takımı oldu. 
     İtalya Birinci Basketbol Ligi'ndeki tek yabancı antrenör olan Ergin Ataman, ''Önemli bir hamle yaptık. Siena takımı ilk kez uluslararası bir kupada yarı finale yükseldi. Bu tabii ki onlar için önemli ama biz yalnızca bir adım olarak bakıyoruz. Hedefimiz final oynayıp kupayı Siena'ya getirmek'' dedi. 
     Ataman ayrıca, kupanın favorileri arasında gösterilen Litvanya'nın BC Lietuvos Rytas Vilnius takımını sahasında 2 sayı farkla yenildikten sonra deplasmanda 10 sayı farkla yenerek eleyen Hapoel Jerusalem'in sürpriz yaptığını kaydetti. 
     Türk antrenör, ''Hapoel ile aynı gruptaydık. Bize bu sezon ilk yenilgimizi Kudüs'te 16 sayı farkla Hapoel tattırdı. Ama onları burada 22 sayı farkla yendik. İlginç bir takım çünkü gerek İtalyan Udine'yi gerekse Litvanya takımını deplasmanda yenerek yarı finale yükseldi. 
     Ama bizim açımızdan olumlu bir takım çıktı diyebiliriz'' diye konuştu. 
     Siena'da ilk sezonunu geçiren Ataman, elde ettiği başarılar sonrasında kentte oluşan ortamı da, ''Herkes çok mutlu. Geçmişte Siena için bunlar belki de rüyaydı. Ama artık beklentiler var. İtalya Kupası'nı uzatma dakikalarında kaybettik. Şimdi kupayı almak istiyoruz'' diye anlattı. 
     Ligin bitimine 8 hafta kalma 5. sırada bulunmalarını değerlendiren Ataman, ''3. ile 5. arasında yalnızca 1 yenilgi farkı var. Bizim Cantu 3 ve Kinder'e 4 oranla avarajımız daha iyi. Ama oynayacağımız takımlar biraz daha zorlu. Ligi ilk 4'te tamamlayıp gelecek sezon Erkekler Avrupa Ligi'ne katılmak için bence 8 maçtan 6'sını kazanmamız yeterli olacak. Bizim hedeflerimiz belli, bunlara ulaşmak için herşeyi yapacağız'' dedi. 
     






</TEXT>
</DOC>
