<DOC>
<DOCNO> 96932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/spor/spo06.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ödülü halk verdi" 
</HEADLINE>
<TEXT>

Milli Takım Teknik Direktörü Şenol Güneş, ne para ne de madalya beklediklerini söyledi. Güneş, ayrıca Dünya üçüncüsü olmuş bir ülkenin liginin daha kaliteli olacağını da belirtti 
     Antalya’da tatilde 
     MİLLİ Takımlar Teknik Direktörü Şenol Güneş, biri milli takım olmak üzere, iki yabancı takımdan teklif aldığını, ancak 2004’e kadar sözleşmesi olduğu için başka bir takımın başına geçmeyi düşünmediğini açıkladı. Antalya’da tatil yapan ve Vali Ertuğrul Dokuzoğlu’nu ziyaret eden Güneş, kaldığı otelde Alman çocuklarının Ümit Davala, Hasan Şaş, Yıldıray Baştürk’ü kendilerine örnek seçtiğini gördüğünde gururlandığını, Türkiye’nin yabancıların hayran olduğu bir ülke haline geldiğini de söyledi. 
     
     "Dostluk bekliyoruz" 
     GÜNEŞ, Dünya Kupası’nda Ümit Davala ve Hasan Şaş’ın saçıyla ilgilenmediğini, ancak ikisinin de saçının güzel olduğunu, kimsenin yaşam tarzına bakmadığını, sadece futboluyla ilgilendiğini de ifade etti. Güneş, bu yıl kaliteli bir Türkiye Ligi beklediğini de ekledi, "Dünya üçüncüsü olmuş bir ülkenin ligi kaliteli olacaktır. Yabancılar Türkiye’ye gelip, yatmayı düşünemiyor. Ayrıca liglerde dostluk da bekliyoruz. Artık Fenerbahçe - Galatasaray maçından sonra, herkes sahadan dostça ayrılsın" dedi. 
     
     "Hedef Avrupa" 
     MİLLİ hoca, futbolcularının maaşlarını kulüplerinden aldıklarını da hatırlattı ve devam etti "Oyuncuların görevi futbol oynamaktır. Biz onları çağırırız. Herkes işini yapar. İşin başında TFF vardır. Bizler devletin vereceği ödüle teşekkür ediyoruz. Ama işleyiş yanlış. Ne madalya, ne de para bekliyoruz. Federasyon uygun gördüğü ödülü verecektir. Bize en büyük ödülü halk verdi. Dünya üçüncülüğü ile övünen ülke ve kişi olmak istemiyoruz. Milli Takım 2004 Avrupa Şampiyonası’na hazırlanıyor." 
     



 SPOR 
























</TEXT>
</DOC>
