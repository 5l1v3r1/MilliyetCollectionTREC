<DOC>
<DOCNO> 63494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/guncel/gun05.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya akıllı çıktı 
</HEADLINE>
<TEXT>

Suudi Arabistan, Ecyad Kalesi’ni yerle bir ederken, Libya Bingazi’deki Türk kışlasının onarımı için maddi destek istedi 
     Suudi Arabistan, Ecyad Kalesi’ni yıkarken, Libya lideri Muammer Kaddafi yıkılmaya yüz tutmuş Bingazi’deki Türk kışlasının ortaklaşa onarılmasını teklif etti. 19. yüzyılın son çeyreğinde Bingazi Mutasarrıfı Reşit Paşa tarafından inşasına başlana Berka Kışlası için önce yıkım kararı alan Libya yönetimi, daha sonra Kaddafi’nin "Türkler yardım etsin, birlikte onaralım" talimatı üzerine Türkiye’den maddi destek istedi. 
     
     5 milyon dolar gerek 
     Libya’nın talebi üzerine Dışişleri Bakanı İsmail Cem’in girişimiyle çıkarılan ödenek, projenin geçen yıl sonuna kadar ihaleye çıkarılamaması nedeniyle Hazine’ye iade edildi. Kışlanın onarımı çevre düzenlemesi dahil 5 milyon dolarlık maliyet gerekiyor. İki ülke tarafından ortaklaşa restorasyonla kurtarılacak kışla için Maliye Bakanlığı’nın bir an önce yeniden ödenek çıkarması gerekiyor. 
     
     Diğerleri sırada 
     İtalyanlar Libya’ya saldırdığında çok şiddetli çatışmalara tanık olan Berka Kışlası, Libyalıların saldırganlara karşı direnişlerinin simgesi olması açısından da önem taşıyor. Berka Kışlası’nın yanı sıra Libya’da bulunan Osmanlı eserlerinden Turgut Reis türbesi de restorasyon için sırada bekliyor. Reşit Paşa’nın 1892’de hayatını kaybetmesinin ardından, kışlanın inşası, yerine gelen Tahir Paşa tarafından 1896’da tamamlandı. 
     



 GÜNCEL 



















</TEXT>
</DOC>
