<DOC>
<DOCNO> 58168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur11.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarından itibaren yağmur ve sıcak geliyor... 
</HEADLINE>
<TEXT>

     Türkiye, yarın öğleden sonra, Orta Akdeniz'den gelen yeni bir yağışlı, ancak ılık havanın etkisine girecek. Yağışlar, Güney Ege ve Batı Akdeniz'de etkili olacak. Hava sıcaklığı ise hafta sonunda, yurdun batı bölgelerinde 8-10 derece artacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen yurdun doğusunda görülen kar yağışı, bugün etkisini kaybedecek. Ancak soğuk hava, bu gece ve yarın da yurdun kuzey, iç ve doğu bölgelerinde etkili olacak. 
     Hava sıcaklığının, gece iç kesimlerde yer yer sıfırın altında 10-15, Doğu Anadolu'nun kuzeydoğu kesimlerinde sıfırın altında 20-25 
     dereceye kadar düşmesi bekleniyor. 
     Yapılan son tahminlere göre, Türkiye, yarın öğleden sonra, Orta Akdeniz'den gelen yeni bir yağışlı, ancak ılık havanın etkisine girecek. Yarın Ege kıyılarında başlayacak yağışlar, hafta sonunda yurdun güney, batı ve orta bölgelerinde devam edecek. Sağanak yağışlar, 22 Aralık Cumartesi günü kuvvetli lodos ile birlikte hafta sonunda Güney Ege ve Batı Akdeniz'de etkili ve sürekli olacak. 
     Hava sıcaklığı yağışa rağmen, hafta sonunda yurdun batı bölgelerinde 8-10 derece artacak. 
     Genellikle yağmur ve sağanak şeklindeki yağışların, yılın son haftasında da devam edeceği tahmin ediliyor. 
     Meteoroloji uzmanları, bu gece ve yarın, kuzey, iç ve doğu kesimlerde görülecek kuvvetli don olayı ve buzlanma ile hafta sonunda Güney Ege ve Batı Akdeniz'de beklenen etkili yağış nedeniyle ilgililerin ve vatandaşların tedbirli olmalarını istediler. 
     Bu değerlendirmelere göre Yarın Yurdun batı kesimleri parçalı ve çok bulutlu, Marmara'nın güneybatısı ile kıyı Ege yağmur, yer yer sağanak yağışlı geçecek. 
     Marmara ile yurdun iç ve doğu kesimlerinde yer yer sis görülecek. 
     23 Aralık Cumartesi Marmara, Ege, Akdeniz, Batı Karadeniz ile İç 
     Anadolu'nun güney ve batısı yağışlı geçecek. Yağışlar, kuvvetli lodosla birlikte Güney Ege ve Batı Akdeniz'de etkili ve sürekli olmak üzere yağmur, yer yer sağanak, Trakya, İç Ege ve Batı Karadeniz'in iç kesimleri ile İç Anadolu'nun kuzey batısında önce karla karışık yağmur, zamanla yağmur şeklinde olacak. Yurdun doğu kesimlerinde ise sis bekleniyor. 
     23 Aralık Pazar Marmara'nın doğusu, Akdeniz, Ege, Batı Karadeniz, 
     Orta Karadeniz'in iç kesimleri, İç Anadolu ile Doğu Anadolu'nun batısı yağmur ve sağanak yağışlı geçecek. Yağışlar, Batı Akdeniz'de yer yer etkili olacak. 
     






</TEXT>
</DOC>
