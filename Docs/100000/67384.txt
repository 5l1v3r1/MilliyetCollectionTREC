<DOC>
<DOCNO> 67384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/spor/yurundul.html </URL>
<DATE> 2002/02/13/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
İyi mücadele 
</HEADLINE>
<TEXT>

     Milli Takımımız, Dünya Kupası hazırlıklarına dün gece Ekvador maçıyla başladı. Doksan dakika yüksek tempolu, mücadeleci bir oyun izledik. Teknik Direktör Şenol Güneş, günümüz modeli dörtlü defans uygulattı. İlk devrede oyuna hükmeden taraftık. Ön liberoda Tugay, saha içi organizasyonunu çabuk, isabetli paslarla, başarıyla yönlendiren isimdi. Topun olduğu bölgelerde pres yapmaya özen gösterdik. İleri uçta görev yapan İlhan ile Nihat sürekli hareket halindeydiler. Rakip defansa da baskı uyguladılar. Yalnız atak futbolumuza rağmen hücum girişimlerinin olgunlaşma döneminde kolektif bütünlük sağlayamadık. Bunun da sebebi orta sahada Ogün ve Mustafa İzzet’in hem kendi aralarında, hem de ilerideki İlhan ve Nihat ile uyum sorunu yaşamalarıydı. Ayrıca Ekvador’un takım savunması ve bilhassa defans blokları çok organize ve başarılıydı. 
     İkinci yarıda oyuncu değişiklikleri oldu. Ümit Davala kenardan ön liberoya geçti. Ümit Özat da Emre ile birlikte çizgi defansa devam etti. Bu yarıda da hızlı oynadık. Pres yaptık. Ama hücumda pozisyon sıkıntısı çektik. Bu arada bir atakta da adam paylaşma yanlışından yenik duruma düştük. Daha sonra riski fazla aldık. Oyun tamamen karşı alana yıkıldı. Ama iyice gömülen Ekvador karşısında sonucu değiştiremedik. Doğal olarak kontrataklarda da ciddi tehlikeler yaşadık. 
     Bizim için iyi bir hazırlık maçı oldu. Eksiklerimizi gördük. Tempomuz ve mücadelemiz çok iyiydi. Ancak sağlam savunmaya karşı gol yolları bulmakta zorlandık. Tugay çıktıktan sonra düzenimiz bozuldu. Çünkü orta sahada oyunu yönlendirecek isim yoktu. Dörtlü defans uygulamamız genelde iyi bir sınav verdi. Buna devam etmemiz gerekir. Bilhassa Dünya Kupası’nda grubumuzda karşılaşacağımız takımlara benzer ekollerden rakiplerle hazırlık maçı oynamamızın ne kadar doğru olduğu dün gece belgelendi. Tabii ki Hakan Şükür’süz olmuyor. Bu gerçek zaten herkesçe biliniyordu. Ancak İlhan da bütün iyi niyetiyle mücadele etti. Hakan Ünsal fizik açıdan hazır olmasa da önemli ve kazanılması gereken bir oyuncu. Mutlaka Galatasaray’da göreve devam etmeli. 
     



 SPOR 

























</TEXT>
</DOC>
