<DOC>
<DOCNO> 83278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko28.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Erken seçim" tartışmasının iş dünyasında yankıları... 
</HEADLINE>
<TEXT>

     Türk-Yunan İş Konseyi Başkanı Şarık Tara, seçim tarihinin belirlenmesinin erken seçim demek olmadığını bildirdi. 
     TÜSİAD ve DEİK tarafından Yunanistan Ekonomi Bakanı Nikos Christodoulakis onuruna verilen yemeğin ardından basın mensuplarının, Devlet Bakanı Kemal Derviş'in bir gazetede çıkan seçimle ilgili demecine ilişkin sorusu üzerine Tara, ''Seçim tarihinin belirlenmesi erken seçim demek değil. Erken seçim olmayacak ya da olacak... Şu tarihte olacak demektir, seçim tarihinin belirlenmesi. Herhalde, Kemal Derviş akıllı bir adam bu durumu kastetmiştir'' dedi. 
     Basının bu konuda spekülasyon yaratmaması gerektiğini belirten Tara, spekülasyonların ekonomiye negatif tesiri olduğunu kaydetti. 
     Tara, ''Erken seçim ekonomiyi nasıl etkiler '' sorusuna da, ''Ekonomi zaten düzelmek üzere. Kanımca çok iyi etkilemez'' şeklinde yanıt verdi. 
     TÜSİAD Eski Başkanı Erkut Yücaoğlu da, aynı konuya ilişkin olarak, ''Ben, Türkiye için erken seçimin hayırlı olmadığı kanaatindeyim'' dedi. 
     Bunun için seçimlerin zamanında yapılmasının, ekonomik programın yürürlüğü açısından daha faydalı olacağını düşündüğünü vurgulayan Yücaoğlu, ''Demeçte erken seçim mesajı var mıydı '' sorusunu ''Zannetmiyorum. Belirsizlik olmamasını ifade eden bir söylem. Erken seçim isteyen bir söylem değil o'' şeklinde yanıtladı. 
     Yücaoğlu, seçim tarihine ilişkin bir soru üzerine ise Türkiye'nin siyasi tarihine bakıldığında, erken seçim merakı olduğunun görüleceğini kaydederek, Türkiye için en hayırlı şeyin, normal seçim olduğunu tekrarladı. 
     ''Ekonomik programın 3 yılını yaşayalım. Hem istihdamın hem ivmenin arttığı bir dönemi yaşayalım, diye arzu ediyoruz'' diyen Yücaoğlu, yeni partilerin seçimi nasıl etkileyeceğini ise bilmediğini söyledi. 
     





</TEXT>
</DOC>
