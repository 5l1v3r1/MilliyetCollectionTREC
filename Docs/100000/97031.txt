<DOC>
<DOCNO> 97031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur22.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü "Kızım başka, ben başkayım..." 
</HEADLINE>
<TEXT>

     Devlet Bakanı Fikret Ünlü, ''Herkes Türkiye'nin iyiliği için çalışıyor. Ayrılmalar da birleşmeler de ittifaklar da hep Türkiye'ye hizmet etmek amacıyla yapılıyor'' dedi. 
     Bakanlığına bağlı tesislerde incelemelerde bulunmak ve bazı açılışlara katılmak üzere Balıkesir'e gelen Bakan Ünlü, Gençlik ve Spor Genel Müdürlüğü'nce açılan ''Balıkesir Gençlik Kampı''nı ziyaretinde, gazetecilerin, siyasi gelişmelerle ilgili sorularını yanıtladı. 
     Bir gazetecinin, ''Ankara'da siyaset çok hızlı ve sıcak'' şeklindeki sözleri üzerine ''Bak ne güzel Burada gölgede, hem spor, hem gençlik konularını konuşuyoruz'' diyen Ünlü, DSP'nin Balıkesir'deki 3 milletvekilinin istifa ederek, ''yeni oluşuma katıldığının'' hatırlatılması üzerine de ''Bugün milletvekiliniz benim'' dedi. 
     Ünlü, ''Kızınız, Kemal Derviş'in sağ kolu olarak lanse ediliyor. 
     Sizin de yeni oluşumla ilgili dirsek temasında bulunduğunuz belirtiliyor. Tavrınız ne olacak '' şeklindeki soruya da, ''Kızım başka, ben başkayım. Onların tercihine karışmam. Ben görevimin başındayım'' yanıtını verdi. 
     ''Yeni oluşuma hangi gözle bakıyorsunuz '' yönündeki soruya karşılık, önce ''Ben herkese iyi gözle bakarım'' diyen Ünlü, ''Herkes Türkiye'nin iyiliği için çalışıyor. Ayrılmalar da birleşmeler de ittifaklar da hep Türkiye'ye hizmet etmek amacıyla yapılıyor, sağında da solunda da... Ben hep öyle görüyorum. Önemli olan yöntem farklılıklarını, birbirine benzeyen istifleri biraraya getirmektir'' yorumunu yaptı. 
     Ünlü, ''Soldaki bölünme'' konusunda görüşlerinin sorulması üzerine de şunları söyledi 
     ''Neden sağdaki bölünmeyi sormuyorsunuz Zaten bölünmüşlük lafı iyi laf değildir. Bölünmüşlük her zaman için kötüdür. Gençler ne diyor, gençlere sorun. 3 yıldır gençlik kampları yapıyoruz. Daha bir gün en küçük olumsuz tartışmalarına tanık olunmadı. Olumsuz rapor gelmedi. Seslerini bile yükselterek birbirine yaklaşmadılar. Bu neden biliyor musunuz . Onlara yaklaşan insanların tavrı da çok önemli. 
     Buraya farklı bayraklarla, sloganlarla, afişlerle gelsem, ayrıldıktan sonra bu tartışmaların dozu artar ve farklı bir boyut kazanır. Biz nasıl davranıyorsak, gençler de ona göre davranıyor" diye konuştu. 
     
     ERKEN GENEL SEÇİM 
     3 Kasım'da yapılması öngörülen erken genel seçimin ilkbahara 
     sarkıp sarkmayacağı şeklindeki soruya da ''Bir ihtimal sarkabilir tabii. Bence, önce Seçim Kanunu, Siyasi Partiler Yasası AB uyum yasalarında gerekli değişiklikler yapılarak seçime gidilmeli. Bu nedenle bahara da kalabilir diye düşünüyorum'' yanıtını veren Ünlü, ''Seçimde Ecevit'le mi, yeni oluşumcularla birlikte mi hareket edeceksiniz '' sorusuna da ''Ben görevimin başındayım arkadaşlar'' karşılığını verdi. 
     





</TEXT>
</DOC>
