<DOC>
<DOCNO> 77818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo15.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor "İsrail'e gitmeme nedenimiz siyasi değil" 
</HEADLINE>
<TEXT>

     İsrail'in Maccabi Elite Tel Aviv takımı ile bu akşam yapacağı Avrupa Ligi maçı için bu ülkeye gitmekten son anda vazgeçen Ülkerspor'da, menajer Lütfi Arıboğan, bu kararı almalarında sportif ve prestij kaygıların yattığını, siyasi bir neden bulunmadığını söyledi. 
     Arıboğan, kulüp tesislerinde düzenlediği basın toplantısında, alınan kararın, Avrupa Ligi'ni düzenleyen ULEB'e, Maccabi Elite Tel Aviv Kulübü'ne ya da İsrail'e karşı olmadığını vurgulayarak, ''Normal şartlarda biz bu maçı oynayacaktık. Ancak son gelişmeler, gitmeme yönünde karar almamıza neden oldu. Türkiye'deki sigorta şirketleri, olağanüstü şartlar nedeniyle bizi sigortalamak istemediler. Bu, takım içinde infiali arttırdı. Takımın yarısının, seyahate gelmemek üzere karar aldıklarını öğrenince, Ülkerspor yönetimi olarak olağanüstü toplandık ve eksik bir takımla maç oynanama kararı aldık. Sigorta şirketlerinin bizi sigortalamak istememeleri yönünde aldıkları kararın belgelerini ULEB'e de göndereceğiz'' dedi. 
     Bu kararı almalarındaki en önemli dayanaklarının, ''Bir Türk takımının imaj kaybına uğramamasını sağlamak'' olduğunu ifade eden Arıboğan, gece geç saatlerde aldıkları kararı, ULEB ve Maccabi Elite Tel Aviv Kulübü'ne bu sabah bildirdiklerini kaydetti. 
     İsrail'e gitmeme kararı almadan önceki iki gün yaşadıklarını belirtme ihtiyacı duyduğunu anlatan Arıboğan, oyuncularının, ULEB'in çifte standart uyguladığını düşündüklerini, o nedenle bu maçı tarafsız sahada oynamak için ULEB'e talepte bulunduklarını, UEFA'nın, Hapoel Tel Aviv ve İtalya'nın AC Milan takımları arasında oynanması gereken UEFA Kupası maçını tarafsız sahaya almasını da gerekçe olarak gösterdiklerini söyledi. 
     Arıboğan, ''Oyuncularımızın kendilerinden, ailelerinden ve menajerlerinden de büyük baskı gördük. Bu kararımız ne ULEB'e, ne Maccabi Elite Tel Aviv Kulübü'ne ne de İsrail'e karşıdır. Bunu özellikle belirtmek istiyorum. ULEB bize 8 Nisan Pazartesi günü maçın İsrail'de oynanacağını bildirdi. Biz de seyahatin süresini kısalttık. 
     Ama bu da oyuncularımızın sakinleşmesine yetmedi'' dedi. 
     
     "Disiplin sorunu" 
     Ülkerspor Menajeri Lütfi Arıboğan, ULEB'in, İsrail'e gitmeyecekleri yönünde beklentileri bulunduğunu da ifade ederek, ''Bize, 'Gelmek istemeyen oyuncularınız var mı' diye soruyorlardı. 
     Onlar için çok büyük sürpriz olmadığını düşünüyorum'' dedi. 
     ULEB'in göstereceği reaksiyona hak verdiklerini, bu durumun onlar için bir disiplin sorunu olduğunu belirten Arıboğan, ''Ancak bu koşullarda haksız olduğumuzu da düşünmüyoruz. Daha önce Real Madrid de Partizan maçı için Yugoslavya'ya gitmemiş, hükmen yenilmişti. Böyle bir durum bizim için de geçerli. Ayrıca, oyuncularımızın İsrail'e gitmek istememeleri, bizim için de bir disiplin sorunu. Bu konuyu yönetim olarak değerlendireceğiz'' diye konuştu. 
     Lütfi Arıboğan, bir gazetecinin, ''ULEB'in gelecek yıl takım sayısını 24'e düşürmesi, bu kararı almanızda etkili oldu mu'' sorusuna, ''Avrupa Ligi'nde gelecek sezon takım sayısı 24'e düşecek. 
     Ülkerspor olarak biz de bunu istiyorduk. Ayrıca kendi yerel liglerindeki durumlarına bakılmaksızın Avrupa Ligi'ne katılacak 16 takım arasında biz de varız. Bununla bir ilgisi yok'' yanıtını verdi. 
     






</TEXT>
</DOC>
