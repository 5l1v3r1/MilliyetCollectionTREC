<DOC>
<DOCNO> 56843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo09.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yüzünü ligdeki Bursaspor maçına çevirdi 
</HEADLINE>
<TEXT>

     Türkiye Kupası 4. kademe maçında Denizlispor'a kendi sahasında 2-1 yenilerek elenen Fenerbahçe, ligde Bursaspor ile 14 Aralık Cuma günü yapacağı maçın hazırlıklarına ara vermeden başladı. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen antrenmanda, dünkü maçta 90 dakika forma giyen futbolcular yaklaşık yarım saat koşu ve istasyon çalışmasından sonra tesislere girdiler. Diğer futbolcular ise dar alanda tek pas çalışmasının ardından, yarı sahada çift kale maç yaptı. 
     İdmanda yapılan çift kale maçta kırmızı takım, yeşil takımı 4-1 yendi. Kırmızı takımın gollerini Ali Akdeniz 3 ve antrenör Oğuz Çetin atarken, yeşil takımın tek golü ise Lazetiç'ten geldi. 
     Bu arada Fenerbahçe'nin bugünkü antrenmanı 40 dakika geç başladı. 
     Teknik direktör Denizli'nin, tesislerin içinde futbolcularla toplantı yaptığı öğrenildi. 
     Antrenmana, sakatlıkları bulunan Oktay, Mert Meriç, Rüştü, Deniz Uygar ve dünkü maçta ayağına darbe aldığı bildirilen Mustafa Doğan katılmazken, Revivo ise salonda çalıştı. 
     Fenerbahçe, yarın basına kapalı yapacağı antrenmanla Bursaspor maçının hazırlıklarını tamamlayacak ve Samandıra Tesisleri'nde kampa girecek. 
     
     Rapaiç ve Ogün şut çalıştı 
     Fenerbahçe'nin bugünkü antrenmanında, sakatlıkları bulunan Ogün ve Rapaiç takımdan ayrı çalıştılar. 
     Kaptan Ogün, bir süre kulüp doktoru yönetiminde koşu ve topla çalışma yaparken, Rapaiç ise tek başına yan sahada koştu. 
     Daha sonra her iki futbolcu da kısa bir süre kaleci Oğuz'un koruduğu kaleye şut çalışması yaptı. 
     






</TEXT>
</DOC>
