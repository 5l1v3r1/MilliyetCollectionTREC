<DOC>
<DOCNO> 77189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sontur15.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nda Ahmet Mete Işıkara'ya eleştiri 
</HEADLINE>
<TEXT>

     Bakanlar Kurulu, depremle ilgili çıkışlarda bulunan Boğaziçi Üniversitesi Kandilli Rasathanesi Müdürü Prof. Dr. Ahmet Mete Işıkara'yı tartıştı. 
     Bakanlar Kurulu'nda Başbakan Bülent Ecevit Işıkara'ya yönelik tepkinin ve Işıkara'nın küskünlüğünün nedenini sordu. Ecevit'in bu sözleri üzerine Devlet Bakanı Mustafa Yılmaz, Işıkara'nın depremi sürekli gündemde tuttuğunu, bu yüzden de İstanbul'da halkın uyuyamaz hale geldiğini belirterek, eleştirdi. 
     
     KİMSE DEVLETİ ZAAFİYET İÇİNDE GÖSTERMESİN 

     Bayındırlık ve İskan Bakanı Abdülkadir Akcan da, depremle ilgili çalışmalar yapan devlet kurumları bulunduğuna dikkat çekerek, Işıkara'nın çıkışlarının toplumda tedirginlik yarattığını belirtti. Akcan, Işıkara'nın açıklamalarının devleti zaafiyet içinde gösteren türden olduğunu ileri sürerek, "Kimse devleti zaafiyet içinde göstermesin" dedi. 
     Devlet Bakanı Şuayip Üşenmez ise, Işıkara nın yaptığı çıkışların zarar verdiği iddiasında bulunarak, depreme ilişkin açıklamaların resmi kuruluşlar tarafından gündeme getirilmesinin daha doğru olacağını ifade etti. Üşenmez, TÜBİTAK bünyesindeki Deprem Araştırma Konseyi ve yine TÜBİTAK bünyesinde Gebze'de Marmara Deprem Araştırma Enstitüsü'nün bulunduğuna dikkat çekerek, bu kuruluşların bilgi ve deneyimlerinden yararlanmanın yararlı olacağını vurguladı. 
     Işıkara, diğer MHP'li bakanlar tarafından medya meraklısı olmakla suçlanırken, toplantıdaki tartışmalar üzerine Başbakan Ecevit'in önerisiyle depremle ilgili çalışmaları Bayındırlık ve İskan Bakanı Akcan'ın yürütmesi kararlaştırıldı. 
     
     

     Abdülkadir Akcan, Bakanlar Kurulu toplantısı sonrasında Başbakanlık'tan ayrılırken gazetecilerin soruları üzerine, Kandilli Rasathanesi Müdürü Prof. Dr. Işıkara'nın depremle ilgili açıklamalarını sert bir şekilde eleştirdi. Akcan, Türkiye'de Afet Yasası çerçevesinde faaliyet yürüten Afet İşleri Genel Müdürlüğü'nün bulunduğunu vurgulayarak, deprem ve diğer afetler konusundaki çalışmaların bu kurum tarafından yapıldığını belirtti. Akcan, Işıkara'nın açıklamalarına dikkat çekerek, "Gereken çalışmalar yapılıyor. Kimse devleti zaafiyet içinde göstermesin" dedi. 
     
     AFET YASA TASARISI HAZIRLIYORUM 

     Bakan Akcan, daha önce hazırlayıp Bakanlar Kurulu'na sunduğu afet kararnamesini geri çektiğini anımsatarak, geri çekmeye ilişkin resmi bir yazıyı Başbakanlığa ilettiğini bildirdi. Akcan, "Kararnamenin yeniden imzaya açılıp açılmaması Başbakan'ın uhdesindedir. Yeniden imzaya açıldığına ilişkin benim bir bilgim yok" diye konuştu. 
     Akcan, kendisinin afet işlerinin kararname ile düzenlenmesine karşı oluduğunu ifade ederek, "Kararnameyle çıkarılan kararlar başka amaçlarla kullanılıyor. Afet nedeniyle belediyelere gönderilen paralarla SSK prim borçları ödeniyor. Afet işleriyle ilgili yasa tasarısı hazırlıyorum. Önümüzdeki hafta tamamlayarak açıklayacağım" diye konuştu. Akcan, yasa tasarısı taslağına göre, hasarların İller Bankası tarafından tespit edileceğini ve biriken fonlarla yardım yapılacağını bildirdi. 
     
</TEXT>
</DOC>
