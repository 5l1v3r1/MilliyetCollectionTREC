<DOC>
<DOCNO> 93417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/yasam/ayas.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilotlar İngilizce bilse çarpmazdı’ 
</HEADLINE>
<TEXT>

Alman ve İsviçreli hava kontrolörlerinin iddiasına göre, kazanın sorumlusu İngilizce bilmeyen ve tüm uyarılara rağmen pike yapmayan’ Rus pilotlar... 
     Almanya’nın Baden Württemberg eyaleti semaları, önceki gece büyük bir trajediye sahne oldu. Rusya’nın Başkurt Özerk Cumhuriyeti’nden İspanya’nın Barcelona kentine giden "Tupolev-154" tipi yolcu uçağı, önceki gece Türkiye saati ile 00.43’te 12 bin metre yükseklikte uçarken Alman Boeing 757 kargo uçağıyla havada çarpıştı. Kazada 71 kişi feci şekilde can verdi. 
     
     Konuşamıyorlardı’ 
     Kazanın kesin nedeni henüz belirlenemedi. Ancak Alman ve İsviçreli yetkililer, kazanın Rus pilotların yeterli düzeyde İngilizce bilmemelerinden kaynaklandığını ileri sürdü. İddiayı reddeden Rus yetkililer ise pilot ve mürettebatın deneyimli olduğunu, İngilizce’yi de iyi derecede konuştuklarını savundu. 
     
     Alçalması için uyardık’ 
     Rus yolcu uçağına yapılan uyarıların geç algılanmasının kaza nedeni olabileceği ihtimali üzerinde duruluyor. İsviçre hava kontrolörleri, çarpışmadan bir dakika önce Rus uçağını irtifa kaybetmesi alçalması için uyardıklarını, ancak uçağın bu talimatı yerine getirmede geciktiğini bildirdi. Kaza anında iki uçağın da aynı yükseklikte bulunduğunu belirten İsviçre hava kontrolörleri yetkililerinden Toni Mag da, Rus uçağını pike yapmadan önce 3 kez uyardıklarını, ancak uçaktan hemen yanıt alamadıklarını ifade etti. 
     
     Pilotlarımız iyidir’ 
     Başkurt Özerk Cumhuriyeti’nin Başkır Havayolları Şirketi Genel Müdürü Nikoley Odegov ise Tupolev 154 yolcu uçağının tecrübeli mürettebatının Konstans Gölü bölgesindeki İsviçreli görevlilerin kendilerine verdiği talimatlara harfiyen uyduğunu savundu. Odegov, 1995’te hizmete koyulan uçağın 2000’de modern havacılık sistemleriyle donatıldığını ve mükemmel durumda bulunduğunu savunurken, pilotun da 12 bin saatten fazla uçtuğunu ve uluslararası uçuş konusunda tecrübeli olduğunu söyledi. 
     
     Boeing’de hiçbir arıza yok 
     Rus yetkililer de, uçağın kaptan pilotu Aleksandır Gross’un birinci sınıf pilot olduğunu, İngilizce’sinin zayıf olmadığını, uçağın mürettebatının da seçkin elemanlardan oluştuğunu belirtti. Boeing firması ise, kargo uçağı Boeing 757’de hiçbir arıza bulunmadığını bildirdi. 
     



 YAŞAM 
















</TEXT>
</DOC>
