<DOC>
<DOCNO> 74716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo06.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Canaydın dönemi resmen başladı 
</HEADLINE>
<TEXT>

     Galatasaray Kulübü'nde, geçen cumartesi günü yapılan olağan seçim genel kurulunda başkanlığa seçilen Özhan Canaydın ile yönetim kurulu üyeleri, mazbatalarını alarak sarı-kırmızılı kulüpte resmen göreve başladı. 
     Galatasaray Lisesi Kütüphanesi'nde gerçekleştirilen törende, eski başkan Mehmet Cansun ve eski yöneticiler ile çok sayıda genel kurul üyesi de hazır bulundu. 
     Divan kurulu başkanı Duygun Yarsuvat, kulüp başkanı Özhan Canaydın, yönetim kurulu ve diğer kurul üyelerini teker teker çağırarak, mazbatalarını verdi. Yarsuvat, başkanlık yarışının centilmence ve Galatasaray Kulübü'ne yakışır bir biçimde geçtiğini belirterek, ''Bayrak el değiştirmiştir. Centilmenlik, sevgi ve saygı, Galatasaray'ı buralara getirmiştir. Galatasaray'ımız siyasi partilere de örnek gösterilmiş, bu da bizleri gururlandırmıştır'' diye konuştu. 
     Mazbataların alınmasından sonra kısa bir konuşma yapan kulüp başkanı Özhan Canaydın ise, 20 yıldır bugünü beklediğini vurgulayarak, Galatasaray'ı dünya kulübü yapmak için herkesten destek bekledeğini söyledi. 
     Bu çalışmaları hep birlikte gerçekleştireceklerini anlatan Canaydın, ''Galatasaray'a hizmet etmek için göreve talip olduk. Hep birlikte büyük Galatasaray'ı yaratmak için çaba harcıyoruz. Uzun süredir bu günü bekliyordum. Hayırlı olsun'' dedi. 
     Bu arada özellikle disiplin kurulu üyeliklerine seçilenlerin mazbatalarını almaya gelmemeleri dikkat çekti. 
     Galatasaray Kulübü'nün Özhan Canaydın başkanlığındaki yeni yönetim kurulunun, görev bölümünü 1 Nisan Pazartesi günü yapacağı açıklandı. 
     Yönetim kurulunun pazartesi günü ilk kez toplanarak, görev dağılımını gerçekleştireceği belirtilirken, basın sözcülüğüne büyük olasılıkla Ali Dürüst'ün getirileceği öğrenildi. 
     Öte yandan, yeni ve eski yönetim kurullarının bu hafta içinde biraraya gelerek, mali konularla ilgili hesapların devir-teslimini yapacakları bildirildi. 
     Diğer yandan mazbata töreninden hemen sonra, eski ve yeni yönetim kurulu üyeleri, kütüphanede kendi aralarında bir toplantı yaptı. 
     Tören sırasında eski başkan Mehmet Cansun ile, yönetim kurulunda ikinci başkanlık görevini sürdüren, ancak seçimden önce Özhan Canaydın'ı desteklediğini açıklayan Fatih Altaylı'nın yanyana oturması dikkati çekti. 
     






</TEXT>
</DOC>
