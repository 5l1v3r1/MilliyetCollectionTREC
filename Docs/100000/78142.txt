<DOC>
<DOCNO> 78142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/yasam/ayas.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık melekleri güldürecek .. 
</HEADLINE>
<TEXT>

3 yıl önce tanıştığı kanserle güldürerek mücadele eden Yunus, 6 yaşında son nefesini verdi. Bundan sonra kanserle savaş bayrağını annesi taşıyacak 
     ŞÜKRAN ÖZÇAKMAK İstanbul 

     Sişli Etfal Hastanesi’nde yatan kanserli 20 çocuktan biriydi Yunus Emre Doğru... Henüz 6 yaşındaydı ve kendisinden beklenilmeyecek bir cesaretle kabullenmişti hastalığını... 
     Son gününe kadar güldü, güldürdü. Kendisi gibi kanserli olan çocukların tedavisi ve ihtiyaçları için mücadele veren annesine destek oldu. Çaresizlik içinde kıvranıp, geceleri gözyaşı döken annesini, "Sen yastığı, ben yatağı ıslatıyorum" diye teselli etti. Kemoterapide saçları dökülen başını okşayan ablasına, "Ben uzaylıyım. Size söylemiştim" diye espriler yaptı. 
     
     Büyük adam gibi... 
     Televizyonda görüp sevdiği sanatçılara ulaştı. Gözlerini dolduran umudu, sevinci hastanedeki diğer çocuklarla paylaştı. Tümör, böbreklerinden omuriliğe, omurilikten beyne sıçramış ve hızla yayılmıştı. Omurilik ameliyatından sonra yürüyemedi, tümör beynine sıçradığında yüzü çarpıldı ama o hiç umutsuzluğa kapılmadı. Aksine, hayata daha sıkı sarıldı. Ve sonunda savaşa yenik düştü. 
     3 yaşındaydı hastalandığında. Hayata gözlerini yumduğunda ise 6 yaşını tamamlamıştı. Bir büyük adam gibi uğurlandı son yolculuğuna. Küçücük tabutunun ardında konvoylar oluştu. Zeytinburnu, Yunus için ağladı. 
     
     Başkaları ölmesin’ 
     Yunus Emre’nin cesaretinden etkilenen Zeytinburnu Belediyesi, onun adını önümüzdeki günlerde açılışı yapılacak olan parka verdi. Bahçesinde oynayamadığı, salıncağında sallanamadığı park, Yunus’un adını yaşatacak. 
     Oğlu Yunus’un yıllarca Şişli Etfal Hastanesi Çocuk Onkoloji Servisi’nde tedavi gördüğünü söyleyen anne Fatma Doğru ise şöyle konuştu "O hastanenin doktorları, kendi ceplerinden para harcayarak çocuklara ilaç alıyor. Yatak çarşafından oyuncağına ve ilacına kadar hastanenin ihtiyacı çok fazla. Bundan sonra, Yunus’lar ölmesin diye mücadele edeceğim." 
     



 YAŞAM 













</TEXT>
</DOC>
