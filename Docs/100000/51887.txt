<DOC>
<DOCNO> 51887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/soneko05.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyona banknot dayanmıyor 
</HEADLINE>
<TEXT>

     Merkez Bankası'nın 20 milyon liralık banknotu piyasaya sürmesinin ardından, Darphane de yeni madeni paralar için harekete geçti. 
     Talep olmadığı için piyasaya yeni 25 bin liralık madeni para verme işlemini durduran, sadece 50 ve 100 bin liralıkların basımına devam eden Darphane ve Damga Matbaası, kullanımdaki madeni para miktarının en az 4 ya da 5 çeşit olması görüşünü taşıyor. Bu nedenle, 25 bin liraların da bir süre sonra piyasadan çekilmesiyle birlikte ikiye düşecek olan madeni paraların yanına yeni değerdeki paraların gelmesi isteniyor. 
     Bu çerçevede, önce 250 ve 500 bin liralık madeni paralar basılarak, piyasaya sürmek isteniyor. Darphanenin bu görüşü, Hazine Müsteşarlığı ile Merkez Bankası'na da iletildi. Darphane ve Damga Matbaası, ikinci aşamada da 1 milyon liralık madeni paranın çıkarılması gerektiğine inanıyor. 
     Bu şekilde halen tedavülde bulunan 250 ve 500 bin lira ile 1 milyon liralık banknotların da zaman içinde madeni paraya dönüşmesi planlanıyor. 
     






</TEXT>
</DOC>
