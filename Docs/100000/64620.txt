<DOC>
<DOCNO> 64620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo06.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "İçsaha rekorunu Fenerbahçe'den öyle bir alırız ki.." 
</HEADLINE>
<TEXT>

     Galatasaray'ın golcü futbolcusu Ümit Karan, Çaykur Rizespor'u yenip 3 puan alarak şampiyonluk yolunda emin adımlarla yürüdüklerini belirtti. 
     Ümit, kendisine ait ''www.umitkaran.net'' internet sitesinde yaptığı açıklamada, Çaykur Rizespor engelini 4 gol ve güzel futbolla geçtiklerini kaydetti. 
     Eksiklerin çok olmasına karşın, oynadıkları futbolun vasatın çok üstünde olduğunu düşündüğünü anlatan Ümit, ''Amacımıza, kendimizi sıkmadan ve zorlamadan ulaştık. Kendi sahamızda 11. üst üste galibiyetimiz oldu. Bu büyük bir başarı ve alkışlamak lazım. Ama daha hiçbir şey bitmedi. Aldığımız her galibiyet ve zirvede geçirdiğimiz her hafta, bizi görevimiz açısından daha da bilinçlendiriyor'' dedi. 
     Ümit, ''Bizim hedefimiz belli. Kesinlikle şampiyonluk istiyoruz'' diyerek, şöyle devam etti 
     ''O yüzden kimi yenersek yenelim, şampiyonluk garantilenmeden bize rahatlamak yok. O nedenle ne zafer şarkıları söylüyoruz, ne de rehavete kapılıyoruz. Bizi mutlu eden, bir takım kimliğinde emin adımlarla yolumuzda ilerlememiz.'' 
     
     Penaltı kararı... 
     Ümit Karan, maçta kazandıkları penaltı pozisyonununda hakemin kararının doğru olduğunu savundu. 
     Karan, şöyle dedi 
     ''Kazandığımız penaltı pozisyonu esnasında ben topu göğsüme almak istedim. Ancak ne olduğunu bile anlayamadan kendimi yerde buldum. 
     Pozisyon kesinlikle penaltı. Ve ben son adam olduğum için kırmızı kart kararı da doğru. Zaten Rizesporlu arkadaşlarda penaltı pozisyonuna değil, öncesindeki pozisyona 'ofsayt' diye itiraz ettiler.'' 
     
     Yenilmeme rekoru 
     Galatasaray taraftarlarına da övgüler yağdıran Ümit Karan, ''Biz her maça 12 kişi başlıyoruz. Türkiye'nin değil, belki de dünyanın en şanslı takımlarından biriyiz, çünkü arkamızda böyle bir seyirci var'' dedi. 
     Ümit, taraftarların her maçta muhteşem bir tablo sergilediğini dile getirirken, ''Şampiyonluk ufukta belirmeye başladıkça, taraftarlarımız arkamızdaki manevi güçlerini çoğaltıyorlar. Böyle bir seyirciyle oynamak gerçekten her futbolcuya kısmet olmaz. Böyle giderse de rakibimize ait olan bir rekoru, 'sahamızda yenilmeme rekorunu' öyle bir yere taşırız ki, bir daha kimse kolay kolay ele geçiremez'' görüşünü dile getirdi. 
     
     Berkant... 
     Son haftalarda oynadığı olumlu futbolla Galatasaray'da dikkatleri üzerine çeken Berkant da Ali Sami Yen Stadı'ndaki maç gecelerinin kendileri için güzel bir rüyaya dönüşmeye başladığını belirtti. 
     ''Ali Sami Yen Stadı'ndan çıkış yok'' diyen Berkant, kendisine ait ''www.berkantgoktan.org'' internet sitesinde yaptığı açıklamada, ''Gaziantepspor maçında beğenilmiştik. Çaykur Rizespor maçı sonrası televizyonları takip ettim, bu kez alkışlandığımızı gördüm'' dedi. 
     Herkesin Arif'in gollerinden ve gollere katkısından bahsettiğini ifade eden Berkant, şöyle devam etti 
     ''Futbolumuz gerçekten güzeldi. Birey olarak değil, takım olarak çok iyi oynadık. Herkes Arif'in gollerinden ve gollerdeki katkısından bahsediyor. Katkısı gerçekten büyük, ama diğer arkadaşlar da çok iyiydiler. Kerem'den Ümit Karan'a kadar herkes takım oyununun nasıl oynanacağını gösterdi. Maçın son dakikasına kadar sanki maç yeni başlıyormuşcasına mücadele ettiler.'' Berkant, maçın asıl kahramanının taraftarlar olduğunu da belirterek, onlara şapka çıkardığını sözlerine ekledi. 
     






</TEXT>
</DOC>
