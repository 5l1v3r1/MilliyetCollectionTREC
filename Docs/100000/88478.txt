<DOC>
<DOCNO> 88478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/yazar/zbirand.html </URL>
<DATE> 2002/06/07/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Tüm liderlere çağrıda bulunuyoruz 
</HEADLINE>
<TEXT>

     Cumhurbaşkanı Sezer'in etrafında toplanacak olan tüm parti liderlerine, kamuoyu adına bir çağrıda bulunmak istiyorum. 
     Hepsinden rica ediyoruz. 
     İsterlerse yalvarırız, hatta ayaklarına dahi kapanabiliriz. 
     Bir defalığına parti hesaplarını bırakın... Bir defalığına, Türkiye'nin uzun vadeli çıkarlarını ön plana geçirin ve AB konusuna farklı yaklaşın. 
     Neresinden bakılırsa bakılsın, Türkiye'nin AB'ye tam üyeliği, Cumhuriyet'in kuruluşundan bu yana en büyük reform niteliğinde bir olaydır. 
     Türkiye, kendini kabul ettirip tam üye olabildiği taktirde, sınıf atlayacaktır. 1'inci lige yükselecektir. İleri ülkeler arasında hak ettiği yeri alacaktır. 
     Türkiye AB üyeliği ile bir klübe üye olmayacaktır. Kendini bir sistemin içine sokacaktır. Dünyadaki son gelişmelere bakıldığı zaman, Türkiye'nin mutlaka bu trene binmesi gerektiğini görüyorsunuz. Öylesine bir modernizasyon hareketine girişmek zorunda kalacağız ki, karşılığında Türkiye uzun yıllardır düşlediği bir atılımı gerçekleştirebilecek. 
     
Askeri yönden de stratejik zorunluluk      AB'ye tam üye olamamış bir Türkiye'nin bölgedeki ağırlığı bugünkü sınırları geçemeyecektir. 
     AB'ye tam üyeliği sağlamış olan bir Türkiye'nin Orta Doğu, Kafkaslar, Orta Asya ve Balkanlar'daki ağırlığı büyük oranda artacaktır. 
     AB'ye tam üye olamamış bir Türkiye, bölgede Amerika'nın piyadesi olmaktan ileri gidemeyecektir. 
     AB'ye tam üye olacak bir Türkiye, AB Ordusu'nda komutan düzeyinde işlev yapacaktır. 
     Genelkurmay Başkanı Orgeneral Kıvrıkoğlu'nun da vurguladığı gibi, Türkiye için tam üyelik "Stratejik bir zorunluluktur". Hele NATO'daki son gelişmeler, AB-Rus yakınlaşması, Türkiye'nin tam üyeliğini daha da zorunlu bir noktaya getirmiştir. 
     
Ekonomiyi başka türlü ayağa kaldıramayız      AB'ye tam üye olamamış bir Türkiye'nin ekonomik sistemini yerine oturtabilmesi, 2000'li yılların rekabetine dayanabilmesi imkansızdır. Tam üyeliğin gerçekleşeceği yılları bir yana bırakın, AB'den katılım müzakerelerine başlama tarihi alamamış bir Türkiye'nin 2003 yılını kazasız çıkaramayacağı da açıkça anlaşılmıştır. 
     Ülkemizi IMF'nin denetiminden kurtarmak ve kendi ayakları üstüne oturtabilmenin tek yolu yine AB'ye tam üyelikle edinilecek sistemden geçmektedir. 
     Son kriz, Türkiye'nin yabancı yatırım sağlayamadığı sürece dirilemeyeceğini, ardından da büyüme sürecine giremeyeceğini göstermiştir. Yabancı yatırımcı, bugünkü siyasi ve ekonomik istikrarsızlık ve bürokrasi oldukça Türkiye'ye ciddi para getirmeyeceğini açıkça ortaya koymuştur. 
     Özetle, Türkiye'nin zenginleşmesinin ve güçlenmesinin tek yolu, Avrupa Birliği'ne ne yapıp edip girmesine bağlıdır. 
     
Bu sorumlulukla hareket edin...      Liderlerden beklentilerimiz işte bu resmi görmeleridir. 
     Türkiye'nin önündeki en tarihi reform fırsatını kaçırtmamalarıdır. 
     Dünya değişmiş, ancak Türkiye hala değişmemekte direnmekte, kısır ve hiçbir anlamı kalmamış egemenlik kavramlarının arkasına sığınıp, ellerini kollarını bağlayan zincirleri kıramamaktadır. 
     Kendini yenileyebilmesi, gelecek kuşakların önünü açabilmenin tek fırsatı Avrupa Birliği'ne katılmak ve onun ekonomik-siyasi- sosyal- kültürel ve askeri sistemine uyum sağlamakla elde edilecektir. 
     Liderlerimiz, çocuklarımız ve torunlarımızın önünü kapatmamalı, aksine açmak için toplu halde hareket etmelilerdir. 
     Eğer birbirleriyle rekabet edeceklerse, bu "AB'ye gidişi engellemek" için değil, "AB'ye gidişi hangisinin daha çok hızlandıracağı" için yapılmalıdır. 
     Türk toplumu ileride, AB'ye katılmamazı isteyen ve bu yönde çalışanları alkışlayacak, AB'ye gidişi zorlaştıran ve engelleyenleri de suçlayacaktır. 
     
     







Türkiye’de Kürtler 


Tarihsel dönemeçte "statükocular", "değişimciler" ayrımı... 


İyi şeyler de... 


Çiller’in tutumu 


Bu ülke aş ve işi umursamayan dinozorlara kalmayacak 


İlk iki harf 


AB’ye destek lafla olmaz... 


Siyasi istikrarsızlığın hasarı nerede 


AB sadece siyaset değil... 


İpin ucundaki Türkiye 


Aktaş Elektrik’te hukuk süreci 


Çayın taşıyla çayın kuşunu vurmak 


Tarihi zirveden beklenen 


Son Terk edilenler ve terk edenler için... 


İş yerine laf üreterek AB’ye girilmez 


</TEXT>
</DOC>
