<DOC>
<DOCNO> 89045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo15.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Nesta'nın Meksika maçında oynaması şüpheli... 
</HEADLINE>
<TEXT>

     Hırvatistan maçında sakatlanan İtalyan Milli Takımı'nın defans oyuncusu Alessandro Nesta, takımının Meksika ile yapacağı kritik maçta oynamayı umut ettiğini söyledi. 
     Cumartesi günü 2-1 İtalya'nın yenilgisiyle sonuçlanan maçta sağ ayağından kötü bir darbe alan ve 22. dakikada topallayarak oyundan çıkan Nesta, her geçen gün daha iyiye gittiğini belirterek, doktorların söylediklerini yaptığını ve oynayabileceğinden umutlu olduğunu belirtti. 
     Nesta, ince uzun boyuyla kaptan Paolo Maldini ve libero Fabio Cannavaro ile birlikte defansta kilit oyuncu durumunda. Cumartesi günkü sakatlıktan sonra Nesta'nın oyundan çıkmasıyla İtalya Milli Takımı defansta zayıf kalınca Hırvatistan daha iyi ataklar yapmıştı. 
     Nesta'nın yerine Marco Materazzi oyuna girmişti. 
     Takım doktoru Andrea Ferretti de dün yaptığı açıklamada, Nesta'nın sakatlığının ciddi olmadığını ve korkulacak bir şey bulunmadığını söylemişti. 
     İtalya, Meksika maçına, sakat olan 2 orta saha oyuncusu Cristiano Zanetti ve Luigi Di Biagio'dan yoksun çıkacak. G grubunda bulunan İtalya'nın 2. tura çıkması için perşembe günü Meksika'yı yenmesi gerekiyor. Aksi takdirde İtalya'nın kaderini, aynı gün oynanacak Hırvatistan-Ekvador maçının sonucu belirleyecek. 
     





</TEXT>
</DOC>
