<DOC>
<DOCNO> 93362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/dunya/adun.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım’a ilk darbe 
</HEADLINE>
<TEXT>

27 yılda Atina’da iki Türk diplomatın katledilmesi dahil, 20 siyasi cinayet işleyen esrarengiz Yunan terör örgütü 17 Kasım’ın ilk kez bir üyesi ele geçirildi 
     YORGO KIRBAKİ Atina 

     Türkiye’nin Atina Büyükelçiliği Basın Ataşesi Çetin Görgü’nün 1991 ve Büyükelçilik Müsteşarı Haluk Sipahioğlu’nun 1994’te şehit edilmeleri dahil, Yunanistan’da 20’nin üzerinde siyasi cinayet işleyen ancak 27 yıldan beri hakkında en küçük bir ipucu elde edilemeyen Yunanistan’ın karanlık terör örgütü 17 Kasım, ilk kez açık verdi. 
     Geçtiğimiz cumartesi gecesi Atina yakınındaki Pire Limanı’nda bir gemicilik şirketine saatli bomba yerleştirmeye çalışırken meydana gelen patlama sonucu bir eli kopan ve yaralı yakalanan Savas Ksiros adlı 40 yaşındaki teröristin 17 Kasım mensubu olduğuna dair ciddi bulgular ele geçirildi. 
     
Tabanca yol gösterecek      17 Kasım Örgütü’nün, hedef seçtiği ABD’nin Atina üzerindeki bütün baskılarına rağmen bugüne kadar hiçbir üyesinin yakalanamamış olması, örgütün devlet içinden desteklendiği ve hatta iktidardaki PASOK’la yakın ilişkide olduğu yolunda spekülasyonlara yol açıyordu. 
     Ksiros’un yanında bulunan çantadaki bir tabancanın, 24 Aralık 1984’te Atina’da gerçekleştirilen bir banka soygunu sırasında öldürülen polis memuruna ait olduğu belirlendi. Öldürülen polis memurunun beylik tabancasının Ksiros’un çantasında çıkmasıyla, 17 Kasım terör örgütünün çökertilebilmesi için 27 yıl aradan sonra ilk kez tünelin ucunda ışık göründü. 
     
Papaz çocuğu      Geçmişte bazı anarşist gruplarda yer aldığı belirlenen Ksiros’un bir papazın 10 çocuğundan biri olması ve ikon yaparak geçimini sağladığının anlaşılması, büyük şaşkınlık yarattı. Ksiros’un atölyesinde yapılan aramada tabanca ve patlayıcı madde bulundu. Polis, Ksiros ile ilişkisi olduğu saptanan 5 kişiyi gözaltına alırken, Yunan teröristin 2 yıldır beraber yaşadığı İspanyol uyruklu kız arkadaşı makyöz Alicia Romero’nun bir keresinde Yunanistan Başbakanı Kostas Simitis’e bir seçim konuşması öncesinde makyaj yaptığı iddia edildi. Ksiros’un Sudan’da bir ihracat - ithalat şirketinin bulunduğu da ortaya çıktı. 
     Yunan polisinin, 17 Kasım’ın faaliyete geçtiği 1975’ten bu yana ilk kez terör örgütü ile bağlantılı birisini ele geçirdiğini belirten Yunan basını ise, üzerinde bulunan silahın Ksiros’un 17 Kasım ile "direkt" bağlantısı olduğunu kanıtladığını yazdı. 
     



 DÜNYA 










</TEXT>
</DOC>
