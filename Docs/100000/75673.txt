<DOC>
<DOCNO> 75673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sonspo11.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "Galatasaray maçını kazanmak istiyoruz" 
</HEADLINE>
<TEXT>

     Birinci Süper Futbol Ligi'nde sahasında Çaykur Rizespor'u 2-1 yenerek ligde rahat bir nefes alan Trabzonspor'da, gözler hafta içinde yapılacak Galatasaray maçına çevrildi. 
     Galatasaray maçının hazırlıklarına ara vermeden başlayan Trabzonspor'da, teknik direktör Hans Peter Briegel, bugünkü çalışma öncesinde yaptığı açıklamada, Galatasaray ile önemli bir maç yapacaklarını belirterek, ''Galatasaray maçını kazanmak istiyoruz. 
     Alacağımız bir galibiyet, puan cetvelinde daha üst sıralara tırmanıp, bizi UEFA Kupası'na götürebilecek hedefimize yaklaştıracak'' dedi. 
     Galatasaray'ın ligde şampiyonluk, kendilerinin ise UEFA Kupası'na katılmak hedefinin olduğunu dile getiren Briegel, ''Bu nedenle çok zorlu bir maç oynayacak. Ancak futbolcularımız iyi konsantre olurlarsa, Galatasaray maçında iyi bir sonuçla ayrılma şansımız var. 
     Taraftarlarımızı da bu karşılaşmada yanımızda görmek istiyoruz'' diye konuştu. 
     Bordo-mavili takımın kaptanı Hami ise Çaykur Rizespor karşısında çok önemli bir galibiyet aldıklarını belirterek, ''Ligde daha üst sıralara tırmanmak istiyoruz. Bu sezon taratarlarımızı da çok üzdük. 
     Taraftarlarımız için bu maçı oynayacağız'' dedi. 
     Sakatlığının ardından son haftalarda Trabzonspor'da forma giyme şansı yakalayan Osman son 2 maçta attığı 2 golden dolayı mutlu olduğunu belirterek, ''Çaykur Rizespor karşısında inanılmaz derecede iyi bir galibiyet aldık. Takımın anormal derecede galibiyete ihtiyacı vardı. Galatasaray maçında da alacağımız 3 puan bizi hedefimiz doğrultusunda daha çok umutlandıracak'' diye konuştu. 
     Çaykur Rizespor'dan kiralık olarak bordo-mavili takıma sezon ortasında transfer edilen Kürşat ise maçta eski takımına karşı bir saygısızlık yapmadığını ifade ederek, ''Ben haklı olarak gol sevincimi taraftarlarımla paylaştım. Çaykur Rizespor taraftarı benim hakkımda olumsuz sözler söylediyse de, ben onlara hiçbir yanıt vermedim'' dedi. 
     Bordo-mavili takımda, Bushaj, Jarro, Erman ve hafif sakatlığı olan Cem idmana katılmazken, Markov ise koşu yaptı. 
     






</TEXT>
</DOC>
