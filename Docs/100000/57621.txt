<DOC>
<DOCNO> 57621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/soneko03.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den dünyadaki yoksulluğa karşı yeni bir Marshal planı 
</HEADLINE>
<TEXT>

     İngiltere Maliye Bakanı Gordon Brown, sadece savaştan çıkmış Afganistan'ın yeniden inşası için değil, dünyada yoksulluğun 2015 yılına kadar yarıya indirilmesi amacıyla, 21. 
     yüzyıl Marshall Planı oluşturulmasını önerecek. 
     İngiltere Hazine Bakanlığı yetkililerinin verdiği bilgiye göre, Brown, Washington Basın Klübü'nde TSİ bu geceki konuşmasında, Marshall Planı ruhunu yeniden uyandırmaya çalışıp, dünyada yoksulluğun azaltılması ve ülkelerin yeniden inşası hedefleri için zengin ülkelerden ek mali destek isteyecek. 
     Brown, konuşmasında, ''ABD'nin 2. Dünya Savaşı sonrasındaki, bugün Marshall Planı adını verdiğimiz başarısı, Soğuk Savaş sonrası dünyasında, sadece Afganistan'ın yeniden inşasında değil, kalkınmakta olan dünyanın tümü için esin kaynağımız olmalı'' diyecek. 
     İngiliz Bakan, bunun yardımseverlik hareketinden ibaret kalmayıp, onun ötesine geçmesi, herkesin faydasının kalıcı refahta olup, bunun da ticaret, ekonomik kalkınma ve özgürlüğe dayandırılabileceğinin açık yüreklilikle tanınması gerektiğini vurgulayacak. 
     Brown, 50 yılı aşkın süredir dünyada her ülkenin birbirine karşılıklı olarak bağımlılığının daha açıkça görüldüğünü, ancak, gelişen teknolojiyle, yoksulluk arasındaki uçurumun kapanmadığını hatırlatacak. 
     İngiliz Bakan Brown, kalkınmakta olan ülkelerin istikrar için yolsuzluklardan arındırılmış politikalar izleyip, dış ticarete açılmaları ve yatırımlar için elverişli ortam yaratmalarını önerecek. 
     Brown, bunun karşılığında, zengin ülkelerin de hayati önem taşıyan fonları 2015'e kadar yılda 50 milyar dolar artırmaya hazırlanmalarını isteyecek. 
     Gordon Brown, Washington'daki Basın Klübü'ndeki konuşmasında, ''Marshall ruhu içinde küreselleşmeden geri adım atmamalıyız, bunun yerine, global ölçekte sosyal adalette ilerleyeceğiz, bugünün barış yolundaki global ilerlemesi, yarının global refah ittifakına dönüşebilir'' diyecek. 
     Marshall Planı'nın 2. Dünya Savaşı sonrasında uygulandığı dönemde, ABD, dört yıl süreyle milli gelirinin yüzde 1'ini bugünkü rakamlarla 75 milyar dolar Avrupa'nın yeniden inşasına, açlık ve yoksulluğun bu 
     kıtadan silinmesine ayırdı. 
     






</TEXT>
</DOC>
