<DOC>
<DOCNO> 54947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur12.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alıcı gibi davranan polislere uyuşturucu yerine et sattılar 
</HEADLINE>
<TEXT>

     İstanbul'da, alıcı gibi davranan polise, anlaştıkları eroinin yerine, içinde et bulunan bir paket veren şebeke üyesi 6 kişi yakalandı. 
     Narkotik Şube Müdürlüğü'nden yapılan açıklamaya göre, aldığı istihbaratı değerlendiren narkotik polisi, özellikle yabancı uyruklu alıcılarla irtibat kuran bir uyuşturucu şebekesini belirledi. 
     Şebeke üyeleriyle ilişki kuran narkotik dedektifleri, kendilerini Suudi Arabistan uyruklu uyuşturucu tacirleri olarak tanıttı. 
     Şebekenin elebaşıları Mehmet Semir Yuvakuran ve Hayrettin Yılmaz, alıcı gibi davranan polisle Taksim'deki bir otelde buluşarak, 15 kilogram eroini toplam 120 bin ABD Doları'na satmak üzere anlaştı. 
     Yuvakuran ve Yılmaz, ellerindeki uyuşturucunun kalitesini ölçmeleri için de polise 0.8 gram eroin verdi. 
     Polis görevlileri ile uyuşturucu tacirleri, teslimatın ise 25 Kasım Pazar günü Maçka Parkı'nda yapılması konusunda anlaştı. Burada gerçekleştirilen operasyonda, içinde 15 kilogram eroin bulunduğunu söyledikleri paketi polise veren Yuvakuran ve Yılmaz, gözlem altına alındı. 
     Park çevresinde geniş güvenlik önlemleri alan polis, değişik yerlerde gözcülük yapan Hayrettin Yılmaz'ın oğlu Savaş Yılmaz ile şebekenin diğer üyeleri Umut Kater, Hilmi Kaya ve Moldova uyruklu Swetlana Karajekes'i yakaladı. 
     Operasyon sonrasında, içinde 15 kilogram eroin olduğu söylenen paketi açan polis, uyuşturucu yerine et buldu. 
     Yakalanan şebeke üyeleri, sorgularında, ''amaçlarının uyuşturucu satmak değil, uyuşturucu tacirlerini dolandırmak olduğunu ve özellikle de yabancı uyruklu alıcıları tercih ettiklerini'' anlattılar. 
     Bu kişilerden Mehmet Semir Yuvakuran ile Hayrettin Yılmaz'ın cinayet suçundan yattıkları Bayrampaşa Cezaevi'nden, ''Şartla Salıverilmeye, Dava ve Cezaların Ertelenmesine Dair Kanun'' kapsamında tahliye oldukları belirlendi. 
     






</TEXT>
</DOC>
