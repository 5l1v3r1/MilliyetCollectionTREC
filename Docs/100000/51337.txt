<DOC>
<DOCNO> 51337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur11.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme müftülükten güneşin batış saatini istedi 
</HEADLINE>
<TEXT>

     Bolu Asliye Ceza Mahkemesi'nde görülen ölümlü trafik kazası davasında, Mahkeme Başkanı, kazanın olduğu gün güneşin batış saatinin Müftülük'ten sorulmasını istedi. 
     Alkollü olduğu halde kullandığı araçla, bisikletle giden Serkan Altınkesen'e 16 çarparak ölümüne neden olduğu gerekçesiyle tutuklanan Mustafa Parlakyıldız'ın yargılanmasına, Asliye Ceza Mahkemesi'nde başlandı. 
     Tutuklu sanık Parlakyıldız, ifadesinde, kaza günü biraz alkol aldığını belirterek, ''Karacasu'dan Bolu'ya geliyordum. Önüme bir karartı çıktı, çarptım. 100 metre ileride durdum. Hava karanlıktı, yerde bir bisiklet gördüm, bisikleti alıp bagaja koyarak karakola giderken jandarma yakaladı'' dedi. 
     Sanık, Mahkeme Başkanı'nın, ''Yerde yaralı çocuğu görmedin mi '' sorusuna, ''Hava kararmıştı, çevreyi göremedim'' yanıtını verdi. 
     Müdahil avukatının, ''Sanık, yüzde 155 promil alkollü olduğu için burnunun dibini göremediği için yaralıyı da görememiştir'' sözleri üzerine, Mahkeme Başkanı, Bolu İl Müftülüğü'ne yazı yazılarak, kaza günü güneşin batış saatinin sorulmasını istedi. 
     Kazada çocuklarını kaybeden Durmuş ve Hamiyet Altınkesen, duruşma sırasında zaman zaman ağladılar. Anne Hamiyet Altınkesen, Mahkeme Başkanı'na, ''16 yaşında gencecik bir insanı alkolden gözünün önünü bile görmeyen bir trafik canavarı öldürdü. Bu trafik canavarının en fazla cezayı alması için gerekirse evimi bile satar, mücadele ederim'' dedi. 
     Mahkeme Başkanı, sanığın tutukluluk halinin devamına karar vererek, güneşin batış saatinin öğrenilmesi için duruşmayı erteledi. 
     Mustafa Parlakyıldız, 14 Ekim'de, 14 DS 267 plakalı otomobille, Bolu-Karacasu yolunda bisikletle giden Serkan Altınkesen'e çarparak ölümüne neden olmuş, olay yerinden kaçtıktan sonra jandarma tarafından yakalanmıştı. Yüzde 150 promil alkollü olduğu belirlenen Parlakyıldız, tutuklanmıştı. 
     






</TEXT>
</DOC>
