<DOC>
<DOCNO> 53508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/spor/aspo.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DEVAM 
</HEADLINE>
<TEXT>

Şenol Güneş, geçmişi unutup, geleceğin planlamasını yapmaları gerektiğini belirterek, "Eğer güvensizlik hissetseydim, görevimi sürdürmezdim" dedi 
     BİLAL MEŞE 

     A MİLLİ Takım Teknik Direktörü Şenol Güneş, görevine devam etmeye karar verdiğini belirterek, Dünya Kupası öncesinde herkese zeytin dalı uzattı. TSYD Aydın Doğan Eğitim Merkezi’nde düzenlediği basın toplantısında Avusturya maçı sonrasında yaptığı açıklamaları değerlendiren Güneş, "Görevimi yapmıştım. Eğer kamuoyunda güvensizlik oluştuğunu görseydim, milli takımdan ayrılırdım" dedi. 
     YAPILAN eleştirilerin futbol sahası dışından olduğuna dikkati çeken Şenol Güneş, "Futbol bilgimi herkes eleştirebilir ama kişiliğime dokunamazlar. 15 aylık sürede işimizi engelleyenler vardı. Işıklarıyla yol göstersinler istedik. Ama o ışığı gözümüze tutarlarsa, güneş onları çarpar. Benim kimseyle kişisel bir kavgam yok. Geçmişi, kırgınlıkları birlikte ortadan kaldıralım" diye konuştu. 
     İŞİ bitti denilen bir futbolcu kuşağıyla yeniden doğduklarına dikkati çeken Şenol Güneş sözlerini şöyle sürdürdü "Bu ekip bir çok başarıya imza atmıştır. Oyuncular kişiliklerini ortaya koydular. Sorun yaratmayıp, var olan sorunları çözdüler. Dünya Kupası’nda yeni isimler arayacağız. Gençlerin önü açık. Çalışıp ağabeylerini geçsinler. Kıdemli oyuncular gençlere örnek olacaklar." 
     "KİMSE umut tacirliği yapmasın. Dünya Kupası’nda öncelikli hedefimiz çeyrek finale kalmaktır. Temel taşımız, atlama noktamız budur. Bunu başarınca daha büyük hedeflere yöneleceğiz. Yükselen trend devam edecektir. Geçmişin hesabını değil, geleceğin planını yapıyoruz. Kore’ye gitmeden önce üç hazırlık maçı, bir de turnuvaya katılacağız. Ligin bir hafta önce bitmesi mümkün olabilir." 
     
Türkiye’den büyük atakMilli takım 11 sıra atlayarak Dünya’da 23.’lüğe yükseldi 
     47 yıl aradan sonra Dünya Kupası finallerine katılma hakkını kazanan Türkiye, FIFA klasmanında da büyük bir sıçrama kaydetti. Baraj eşleşmesinde Avusturya’yı iki maçta da yenen Ay - Yıldızlı ekip, aylık olarak hazırlanan ve final kura çekiminde de baz alınan Dünya klasmanında, tam 11 sıra birden yükselerek, 23.’lüğe yerleşti. 
     TÜRKİYE, 203 ülke arasında 13 sıra birden yükselen Belçika’nın ardından Bolivya ile birlikte en hızlı çıkış gerçekleştirdi. Milliler, 31 finalist arasında 17.’liği elde ederken, Dünya Kupası’na gidecek ülkelerden Çin ve Senegal ilk 50’ya giremedi. Fransa’nın zirvede kaldığı klasmanda, Arjantin de Brezilya’yı üçüncülüğe itti. 
     
Klasman SIRA EKİM’01 ÜLKE PUAN 1. 1 Fransa 811 2. 3 Arjantin 798 3. 2 Brezilya 797 4. 4 Portekiz 741 5. 8 Kolombiya 736 22. 21 Rusya 664 23. 34 TÜRKİYE 660 24. 23 Uruguay 656 25. 22 Norveç 654 55. 53 Avusturya 561 57. 57 Yunanistan 560      
     
Antrenörlerden katkı ödülü      TÜRKİYE Futbol Antrenörleri Derneği TÜFAD , milli takım antrenörleri ve futbol federasyonu bölge antrenörleri, Federasyon Başkanı Haluk Ulusoy ile Milli Takımlar Teknik Direktörü Şenol Güneş’e ödül verecek. Güneş ve Ulusoy, 2002 Dünya Kupası’na gidilmesine katkılarından dolayı yarın ödül alacak. 
     
Geri sayım      2002 Dünya Kupası’nın kura çekimi için geri sayım başladı. 32 finalistten 31’i belirlenirken, son finalist de Avustralya ile Uruguay arasındaki rövanşın ardından ortaya çıkacak. 28 Kasım’da kura çekiminin sistemi belirlenecek. Güney Kore’de 1 Aralık’ta yapılacak çekimde, 32 takım dörderli sekiz gruba ayrılacak. 
     



 SPOR 
























</TEXT>
</DOC>
