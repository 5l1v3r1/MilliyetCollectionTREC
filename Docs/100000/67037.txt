<DOC>
<DOCNO> 67037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sondun07.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, hapisteki Müslümanların sakalını tartışıyor 
</HEADLINE>
<TEXT>

     ABD'de bir bölge mahkemesi, hapisteki Müslüman mahkumların dini inançları çerçevesinde sakal bırakmasının federal hükümet tarafından yasaklanamayacağı kararına varırken, California eyaleti yetkilileri kararı temyize hazırlanıyor. 
     Dini haklarını uygulama özgürlüğü gerekçesiyle ülkede ilk kez Müslüman mahkumlar, sakal bırakma izni için Sacramento'da mahkemeye başvururken, bölge yargıcı Lawrence Karlton, hapishanenin, sakallarını kesmeyi reddeden mahkumlara karşı disiplin uygulayamayacağı kararına vardı. 
     Sacramento hapishanelerinde sakal bırakmanın, mahkumlar için uygulanan genel disipline aykırı olduğu belirtiliyor. Ancak California eyaleti Adalet Bakan yardımcısı Tami Warwick, bu kararı ''endişe verici'' olarak niteledi ve hemen temyize başvurulacağını bildirdi. 
     Hapishane sözcüsü Russ Heimerich ise, hapishanelerin çok ciddi güvenlik endişeleri bulunduğunu ve bu nedenle de kuralların herkese uygulanması gerektiğini söyledi. ABD'de mahkumların, saç ve sakalların arasına silah olarak kullanılabilecek nesneleri saklamaları endişesiyle sakal bırakmaya ve saç uzatmaya izin verilmiyor. 
     Heimerich, mahkumların kolay tanınması, kaçmalarının önlenmesi, hapishane içinde hareketlerinin kontrolü, kaçan mahkumların tespiti için bu uygulamaların zorunlu olduğunu söyledi. 
     Russ Heimerich, 1997 yılında uzun saçlı ve bıyıklı bir mahkumun, saç ve sakalını kazıdıktan sonra başka bir mahkumun Polaroid kamerasıyla fotoğrafını çektirdiğini ve hapishane yetkililerinden çaldığı bir kimliğe yapıştırarak, ele geçirdiği sivil elbiselerle kaçmayı başardığını hatırlattı. 
     






</TEXT>
</DOC>
