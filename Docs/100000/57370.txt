<DOC>
<DOCNO> 57370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/soneko13.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Yeni kredilerin Türkiye'nin jeo-politik durumu ile ilgisi yok" 
</HEADLINE>
<TEXT>

     Uluslararası Para Fonu IMF yetkilileri, Türkiye'ye verilmesi planlanan 10 milyar dolarlık yeni yardım paketinin, ülkenin üstlendiği yeni jeo-politik rolle ilgisi bulunmadığını söylediler. 
     IMF, Türkiye'ye vermeyi kabul ettiği 19 milyar dolarlık yardımdan ayrı olarak, 10 milyar dolarlık ikinci bir yardım paketini daha devreye sokmayı planlıyor. Ancak IMF bunun için hükümetin bazı reformları gerçekleştirmesini şart koşuyor. 
     ''Bazı çevrelerin IMF yardımını, Türkiye'nin ABD'nin Afganistan'da terore karşı yürüttüğü mücadeleye verdiği desteğin karşılığı olarak gördüklerine'' dikkat çeken ABD'nin nüfuzlu gazetelerinden New York Times'a NYT açıklamada bulunan IMF yetkilileri, ''kredi paketinin, Türkiye'nin üstlendiği yeni jeo-politik rolle bir ilgisi bulunmadığını'' ifade ettiler. 
     Öte yandan New York Times bugün, ''İşsizlik İstanbul'un sosyal yapısını yıpratıyor'' başlığıyla yayınladığı bir yazıda, iş bulamayan Türklerin Taksim'de kurulan çadırlarda dağıtılan ücretsiz iftar yemeğine rağbet ettiklerini yazdı. 
     ''Geçen şubat ayında başlayan ekonomik kriz nedeniyle benzine yapılan zamlar yüzünden İstanbul'da trafiğin bile rahatladığını'' öne süren gazete, aynı gerekçeye bağladığı ''kapkaççı dehşeti yüzünden İstanbulluların güvenlik duygusunu kaybettiklerini'' yazdı. 
     Yaşanan ekonomik krizi, ''ABD'nin İslam dünyasındaki en güçlü müttefiki olan Türkiye'nin yaşadığı en kötü ekonomik kriz'' olarak nitelendiren NYT, ''koalisyon hükümetine olan güvenin azaldığını ve yönetici kitleler tarafından laik devlet yapısını muhafaza amacıyla yasaklanan İslami siyasi partilerin, safları giderek kabaran kentli yoksullar tarafından desteklendiğine'' de dikkat çekti. 
     






</TEXT>
</DOC>
