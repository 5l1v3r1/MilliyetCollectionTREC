<DOC>
<DOCNO> 71244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/spor/ymese.html </URL>
<DATE> 2002/03/07/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Kupa beyi Beşiktaş 
</HEADLINE>
<TEXT>

     Aslında dünkü mücadele kupada erken finaldi... Kazanan büyük bir olasılıkla kupanın sapından tutacak, müzeye taşımanın hazırlığını yapacak. Böylesi bir tablodan iyi futbol beklemek hayalden öteye gitmezdi, gitmedi de... 
     Tam bir taktik savaşı izledik ilk yarıda... 
     Daum, Kocaelispor kadrosunu sahaya sürdü, orta sahayı kalabalık tuttu, İlhan Mansız’ı ilerde tek bıraktı. Mansız’a orta alanda Bayram ve Tümer destek verdi. Kontrollü bir futbol oynayan Beşiktaş, bu futbolsuz ilk yarıda tek bir pozisyon yakaladı. Tamer’in asistliğinde gelişen bu pozisyonda Baya’nın nefis şutu üst direkte patladı. 
     Denizlispor da farklı bir taktikle oynamadı. Adam adama markajdan çok alan savunması yapan Denizlispor, ilk yarıda pozisyon üretmekten çok uzaktı. 
     Yozgatspor maçının kahramanı Ahmet Dursun’u yedeğe çeken Daum’a kızdık, doğrusu. Çünkü İlhan Mansız tek başına rakip cezaalanında boğuştu, sinirlendi, oyundan düştü, Bayram’dan fazla destek alamadı. 
     Turu getirecek gol için sabır gösteren, oyun disiplininden kopmayan Beşiktaş, İlhan Mansız’ın golüyle rahatladı, güven tazeledi. 
     Hemen ardından kaleci Süleyman’ın, İlhan Mansız’ı düşürdüğü pozisyon penaltı ve kırmızı kartı gerektiriyordu. 
     Gole karşın Beşiktaş savunmaya çekilmedi, tam tersi sahaya çıktığı taktiği hiç bozmadı. Denizlispor, yüklendiği anda savunmasında gedikler verdi, az adamla yakalandı. Ne var ki başta İlhan Mansız olmak üzere bu fırsatları Kartal gole çeviremedi. 
     Ancak Kartal akıllı oynadı, hem rakibini uyuttu, hem de tribünleri, finale kanat çırptı. 
     



 SPOR 


























</TEXT>
</DOC>
