<DOC>
<DOCNO> 67202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/spor/yurundul.html </URL>
<DATE> 2002/02/12/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Ekole alışmak 
</HEADLINE>
<TEXT>

     Milli Takımımız bu gece Hollanda’nın Breda kentinde Ekvador ile karşılaşacak. Dünya Kupası’nın başlamasına dört aydan az süre kala ilk ciddi sınava çıkıyoruz. Hazırlık maçlarındaki rakiplerimiz, grubumuzdaki takımların yapısı göz önüne alınarak seçildi. Brezilya ile Kosta Rika, Güney Amerika ülkeleri. Ekvador, Şili ve Meksika gibi rakiplerle oynayıp, bu kıta ekolüne alışma fırsatı bulacağız. Hong Kong ve Güney Kore de, Çin’e benzer yapıda takımlar. 
     48 yıl sonra katılacağımız Dünya Kupası için yapılacak hazırlık maçlarını ülke olarak çok ciddiye almak gerekir. İlk sınav bu gece Güney Amerika elemelerinde büyük performans gösterip, Arjantin’in arkasından ikinci sırayı alan Ekvador’la. Hem organize futbol oynuyorlar, hem de fizik güçleri yüksek, savaşçı bir ekip. Uzun zaman sonra özgüven içinde stressiz bir maça çıkacağız. İyi konsantre olup, disiplinli oynamalıyız. Maç sonrası eksilerimizi ve artılarımızı çok dikkatli analiz etmeliyiz. 
     Teknik Direktör Şenol Güneş’in kadroyu açıklamasından sonra yine medyada yersiz eleştiriler başladı. Gündeme Tümer oturdu. Tümer’in yeteneklerini, Beşiktaş’a katkısını hiç kimse inkar edemez. Ancak eleştirileri yaparken iyi düşünmeliyiz. Milli Takım’ın en zengin ve alternatifli bölgesi orta saha. Okan, Emre, Tugay, Ümit Davala, Yıldıray, Ergün, Sergen, Mustafa İzzet, Tayfun, Tayfur, Ogün, Güneş’in kadroya çağırdığı isimler. Bu isimlerden beşi başka görev yerlerinde de oynayabiliyorlar. Ama sonuçta çoğu yedek kulübesinde oturuyor, bazıları da tribüne çıkıyor. Formunu devam ettirirse, Tümer’e her zaman Milli Takım kapısı açık. Belki de Güneş bir ay sonraki Güney Kore maçına Tümer’i de alır. Ama bugün medyada yapılan spekülasyonlar çok gereksiz. Bunu yapanlara bir sorumuz var Tümer, Samsun’da da iyi futbol oynuyordu. Kalitesi belliydi. O zaman niye kimse kendisini Milli Takım için önermedi İlhan için de aynı şeyler geçerli. Güneş, İlhan’ı sezon başından kadroya aldı. Çünkü bizim esas sıkıntımız forvette. 
     Kısır döngüleri bırakıp, gerçekçi olmalıyız. Bu takım hepimizin. Ve Dünya Kupası’nda ülkemiz açısından çok önemli bir sınav vereceğiz. Teknik heyeti eleştirelim, ama yıpratmayalım. Bunun kimseye faydası olmaz. 
     



 SPOR 




























</TEXT>
</DOC>
