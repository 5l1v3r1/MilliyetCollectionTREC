<DOC>
<DOCNO> 77358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko05.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street'te skandal... Merrill Lynch müşterilerini kandırıyormuş 
</HEADLINE>
<TEXT>

     ABD'nin en eski ve tanınmış finans kuruluşlarından Merrill Lynch'in müşterilerine yanıltıcı tavsiyelerde bulunduğu, müşteri bundan zarar ederken kurumun kazanç sağladığı ortaya çıktı. 
     Durumun anlaşılması üzerine New York Eyalet Savcılığı firmayı uyararak uygulamalarını düzeltmesini istedi. Eyalet Başsavcısı Eliot Spitzer konuyla ilgili açıklamasında, ''Merrill Lynch çalışanlarının müşterilere, kötü yatırım olduğunu bildikleri halde bazı kağıtları tavsiye etmekten çekinmediklerinin anlaşıldığını'' bildirdi. ''Bu, Wall Street borsasının en güvenilir firmalarından biri açısından şok edici bir güvene ihanet olayı'' diye konuşan Spitzer, ''olayın tüm finans sektörünün reforma gitmesi için katalizör rolü oynayabileceğine'' dikkat çekti. 
     
     Firma yalanlıyor 
     Merrill Lynch firması ise yayınladığı bildiride, ''New York Eyalet Başsavcısı tarafından ortaya atılan iddiaları kanıtlayacak bulgu olmadığını'' öne sürdü. ''Başsavcının vardığı sonuçlar tamamiyle yanlış'' denilen açıklamada, ''iddialar hiçbir temele dayanmıyor. 
     Firma olarak kendimizi sonuna kadar savunacağız'' görüşü ortaya atıldı. 
     ''Müşterilerin yanlış bilgi yüzünden ne kadar para kaybettiklerini tahmin etmenin zor olduğunu'' ifade eden Başsavcı ise, ''zarara uğrayan müşteri sayısının milyonlarca değilse bile yüzbinlerce olduğuna inandığını'' kaydetti. 
     Merrill Lynch'in 43 ülkede 900 ofisi bulunuyor. Firmanın işlettiği müşterilerine ait paraların toplamının ise 1.5 trilyon dolara ulaştığı belirtildi. 
     
     Müşteriler nasıl kandırılıyor 
     Spitzer , ''Merrill Lynch bazı şirketlerin hisse senetlerinin kazanç sağlamayacağını saptasa bile, bu şirketlerle imzalamış olduğu yüksek kar getiren hizmet sözleşmelerini kaçırmamak için bunlara ait senetleri müşterilerine pazarlıyordu'' diye konuştu. 
     ''Müşterilere iletilen bilgiler bağımsız ve objektif analistler tarafından yapılıyor gibi gösterilse de, aslında bu kişiler Merrill Lynch ile anlaşması bulunan firmaların adamı gibi hareket ediyorlardı'' açıklamasında bulunan Başsavcı, bunda analistlerin ücretlerinin, sözleşmeli şirketin sağladığı gelirle doğru orantılı olmasının önemli rolü bulunduğunu sözlerine ekledi. Bu durum Merrill Lynch'in müşterilerine dağıttığı iş ahlakı beyannamesine tamamiyle aykırı düşüyor. 
     ''Olayların münferit vakalar olmadıklarına'' da dikkat çeken Başsavcı, ''Merrill Lynch yöneticilerinin bu durumu düzeltmek için en ufak bir çaba sarfetmediklerini'' vurguladı. 
     Öte yandan yüksek mahkeme yargıcı Martin Schoenfeld, Merrill Lynch'in hizmet sözleşmesiyle bağlı olduğu kuruluşların adlarını müşterilerine açıklamasını emreden bir karar verdi. Karar perşembe günü yürürlüğe girecek. Bu kararın bir ara tedbir olduğunu hatırlatan başsavcı, başka finans kuruluşlarının da incelemeye alındığını ve bazı firmalar aleyhinde cezai işlem yapılabileceğini açıkladı. 
     Açıklamalardan sonra Merrill Lynch'in hisse senetlerinin Wall Street borsasında bir günde 55 sent değer kaybettiği bildiriliyor. 
     






</TEXT>
</DOC>
