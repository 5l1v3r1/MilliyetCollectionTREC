<DOC>
<DOCNO> 65967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/spo05a.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
YÜKSEK TANSİYON 
</HEADLINE>
<TEXT>

Ligin zirvesinde ve dibinde yaşanan müthiş çekişme bütün birimleri harekete geçirdi. Futbol Federasyonu, Merkez Hakem Kurulu ve Emniyet bir dizi önlem paketi hazırladı 
     CEMAL ERSEN 

     Hakem zirvesi 
     FUTBOLDA, şampiyonluk ve küme düşme mücadelesinde tansiyonun giderek yükselmesi nedeniyle, Futbol Federasyonu, Merkez Hakem Kurulu ve Emniyet Genel Müdürlüğü bir dizi önlem hazırlığı içine girdi. Ligin dibinde bulunan 11 takımın kendi aralarında ve şampiyonluk uğraşı veren ekiplerle yapacağı maçlar için "alarm" verilirken, MHK, üst klasman hakemleri bugün Antalya’da bir araya getirecek. Kurul iki gün sürecek bu toplantıda hakemlerin özellikle kötü tezahürat konusunda son derece duyarlı ve kararlı olmalarını isteyecek. 
     
     Cezalar artacak 
     MHK ayrıca, hakemlere, özel yaşamlarına dikkat etmeleri, formda kalmaları için haftalık antrenmanlarını kesinlikle aksatmamaları talimatını da verecek. Futbol Federasyonu ise saha olaylarına verilecek cezalar konusunda daha hassas davranacak. Disiplin Kurulu, daha önce sabıkası bulunan kulüp ve futbolculara cezaların ikiye katlanarak verilmesi konusunda tavizsiz davranacak. Futbol Federasyonu halen yürürlükte olan para cezalarının asgari 25 milyara kadar yükseltilmesi için Bakanlar Kurulu nezninde girişimde bulunacak. 
     
     İçişleri kararlı 
     İÇİŞLERİ Bakanı Rüştü Kazım Yücelen tarafından geçen hafta kamuoyuna açıklanan, spor karşılaşmalarında uygulanacak yeni düzenlemeler ise bu haftadan itibaren yürürlüğe konulacak. Özellikle stadlara giriş sırasında taraftarların "xray" cihazından geçmeleri konusunda söz konusu malzemelerin alımı ve yerleştirilmesi işlemi hızlandırılacak. Stat çevresinde ve tribüne giriş sırasında üzerinde tehlikeli ve yaralayıcı cisim bulunanlar hakkında derhal yasal işlem başlatılacak. 
     



 SPOR 


























</TEXT>
</DOC>
