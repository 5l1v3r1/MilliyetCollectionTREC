<DOC>
<DOCNO> 78857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun16.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Gazetesi "ERNK, DHKPC ve PKK terör listesine ekleniyor" 
</HEADLINE>
<TEXT>

     Belçika'nın yüksek tirajlı muhafazakar gazetesi ''La Libre Belgique'', terör örgütleri PKK, ERNK ve DHKPC ile İranlı Halkın Mücahitleri'nin, AB'nin terör listesine ekleneceğini bildirdi. 
     Gazete, güvenilir diplomatik kaynaklara dayandırdığı haberinde, DHKPC ile PKK ve siyasi kanadı olarak tanıtılan ERNK'nın, AB'nin mücadele edeceği terör örgütleri listesine alınmasının ''hassas bir konu'' olduğunu, ''zaman alabileceğini'' ve ''görüşmelerin devam ettiğini'' yazdı. 
     ''Belçika'da Flaman milliyetçilerin Kürt militanlara olan sempatisi'' üzerinde duran gazete, Dışişleri Bakanı Louis Michel'in, bu terör örgütlerinin listeye alınması konusunu Brüksel hükümetinin gündemine getirdiğini ve Bakanlar Konseyi'nden yeşil ışık istediğini bildirdi. 
     Gazete, Belçikalı bir diplomatın, ''Bu konuya açığız, ancak adli garantiler istiyoruz'' dediğini yazdı. 
     ''La Libre Belgique'', Türkiye ve İran'ın, söz konusu terör örgütlerinin listeye alınması için yoğun baskı yaptıklarını, AB bünyesinde bazı üyelerin terör örgütlerine karşı katı, bazılarının ise ılımlı bir yaklaşımdan yana olduklarını belirtti. 
     Almanya'nın 1993'ten beri terör örgütü PKK'yı yasakladığını, Belçika'nın ise bir Kürt televizyonu barındırdığını anlatan gazete, PKK'nın isim değiştirerek KADEK adını aldığını, ancak silahları bırakmayı reddettiğini yazdı. 
     Terör örgütü DHKPC'nin de Belçika'da ''iyi konuşlandığını'' belirten gazete, Amsterdam ve Londra'da da temsilcilikleri bulunan bu örgütün, AB çevrelerinde lobi faaliyetleri yaptığını da kaydetti. 
     ''La Libre Belgique'', Belçika istihbarat servisinin, DHKPC'nin Belçika'da insan kaçırma, çatışma ve ayaklanma gibi olaylara karıştığını açıkladığını da hatırlattı. 
     Brüksel'de önceki gün bir açıklama yapan Devlet Bakanı ve Başbakan Yardımcısı Mesut Yılmaz, aldığı sağlıklı işaretlere dayanarak, PKK ve DHKPC'nin AB terör listesine gireceğini açıklamış ve bu konunun, Cuma günü yapılacak AB Daimi Temsilciler Konseyi COREPER gündeminde olduğunu bildirmişti. 
     





</TEXT>
</DOC>
