<DOC>
<DOCNO> 89848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/soneko07.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "2001'de IMF'den toplam 11.5 milyar dolar kredi alındı" 
</HEADLINE>
<TEXT>

     Devlet Bakanı Kemal Derviş, 2001 yılında Stand-by kapsamında IMF'den temin edilen kredi tutarının 11 milyar 564 milyon ABD dolar olduğunu bildirdi. 
     Bakan Derviş, Erzincan Milletvekili Tevhit Karakaya'nın, ''2001 yılında IMF ve Dünya Bankası'ndan alınan kredilere'' ilişkin yazılı soru önergesini yanıtladı. 
     Bakan Derviş, söz konusu yılda, Dünya Bankası'ndan temin edilen kredi tutarının ise 2.2 milyar ABD doları olduğunu, bu tutarın 1 milyar 156 milyon dolarlık bölümünün kullanıldığını bildirdi. 
     Stand-By düzenlemeleri çerçevesinde sağlanan IMF kaynaklarının, çok istisnai durumlar dışında, ülkelerin ''ödemeler dengesinin güçlendirilmesi'' amacıyla resmi rezevlere eklendiğini belirten Bakan Derviş, yanıtında şu bilgileri verdi 
     ''Dolayısıyla IMF'den sağlanan kaynaklar, doğrudan belli sektörlere yönelik olmayıp, mevcut döviz rezervlerini desteklemek amaçlıdır. Stand-By düzenlemesi kapsamında IMF'den 2001 yılında temin edilen kaynaklar da, Merkez Bankası'nın mevcut döviz rezervlerinin desteklenmsi amaçlı kullanılmıştır.'' Dünya Bankası'ndan aynı yıl Program Amaçlı ve Mali Sektör Uyum Kredisi olarak sağlanan 700 milyon dolar ile Özel Sektör Uyum Kredisi olarak sağlanan 400 milyon dolarlık kredilerin tamamının da 2001 yılı içinde kullanıldığına işaret eden Bakan Derviş, ''aynı yıl içinde Tarım Reformu Uygulama Projesi için sağlanan 600 milyon dolarlık krediden 46.74 milyon doları, Sosyal Riskin Azaltılması Projesi için sağlanan 500 milyon dolarlık krediden ise 9 milyon dolarlık kullanım yapılmıştır'' dedi. 
     
     KREDİLERİN MALİYETİ 
     Bakan Derviş, alınan kredilerin maliyeti konusuna değinirken, Stand-by çerçevesinde temin edilen imkanların vadesinin ilk 2 yıl 3 ayı geri ödemesiz dönemden oluşmak üzere, toplam 4 yıl olduğunu belirtti. 
     Ancak söz konusu vadenin, ülke koşulları gözönüne alınarak 3 yıl 3 ayı göre ödemesiz dönemden oluşmak üzere 5 yıla uzatılabildiğini bildiren Bakan Derviş, ''geri ödemesiz dönemin bitiş tarihinden itibaren başlamak üzere temin edilen imkanlar, üçer aylık limitler halinde geri ödenmektedir'' dedi. 
     Bakan Derviş, SDR özel çekme hakkı oranının ise 29 Nisan 2002 tarihi itibarıyla yüzde 2.28, normal oranın da SDR oranının yüzde 17.6 oranında artırılması ile elde edilen yüzde 2.68 olduğunu da bildirdi. 
     Ek Rezerv Kolaylığı dahilinde temin edilen imkanların vadesinin ilk yıl ödemesiz, toplam 1 yıl 6 ay olduğunu bildiren Bakan derviş, sözkonusu vadenin de 2 yıl ödemesiz, 2 yıl 6 aya uzatılabildiğini açıkladı. 
     Bakan Derviş, geri ödemesiz dönemin bitiş tarihinden başlamak üzere temin edilen imkanın 2 eşit dilim halinde geri ödendiğini de belirtirken, ''IMF'den 2001 yılı içerisinde temin edilmiş olan kaynakların tamamı geri ödenmiştir'' dedi. 
     Bu arada, uygulanmakta olan ekonomik program çerçevesinde, ekonomik koşullar ve piyasa gerçekleşmeleri gözönünde tutularak, minimum maliyet ile optimum vade ve miktarlarda borçlanmanın hedeflendiğini bildiren Bakan Derviş, şunları kaydetti 
     ''Bu çerçevede, döviz cinsinden yapılan nakit ve nakit dışı iç borçlanmaların toplam iç borç stoku içindeki payı, 2000 yılında yüzde 8, 2001 yılında yüzde 16, 2002 Mart ayında ise yüzde 15 olarak 
     gerçekleşti. 
     Geri ödemeleri TL olarak yapılan dövize endeksli nakit ve nakit dışı iç borçlanmaların ise toplam iç borç stoku içindeki payı 2000 yılında yüzde 0, 2001 yılında yüzde 20, 2002 Mart ayında yüzde 14 olarak gerçekleşmiştir.'' 
     





</TEXT>
</DOC>
