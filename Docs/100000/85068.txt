<DOC>
<DOCNO> 85068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko15.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı "Dolardaki hareketlenme tamamen gerçekçi" 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, dolardaki hareketlenmenin tamamen gerçekçi olduğunu savunarak, ''geçtiğimiz günlerde parası olan kuralı koyuyordu. Ama artık spekülatörlerin de, kuru bastırma şansı kalmadı'' dedi. 
     Satıcı,dolarda Cuma günü gerçekleşen yükselişin olağan olduğunu, bu gelişmeyi Başbakan Bülent Ecevit'in hastalığına ya da siyasetteki birtakım şeylere bağlamanın çok lüzumsuz olduğunu söyledi. 
     Kurun spekülatörler tarafından bastırıldığını ileri süren Satıcı, şu görüşleri dile getirdi 
     ''Kurun düşük gitmesi, bazı spekülatörlerin avantajınaydı. Geçtiğimiz günlerde parası olan kuralı koyuyordu. Para piyasalarına hükmeden finansal yatırımcılar, özellikle bunların içeresinden bazı spekülatörler piyasaları bastırıyordu. Ama, mevcut şartlar artık ucuna dayandığı için onların da bunu bastırma şansı kalmadı. Dolardaki, dövizdeki hareketlenme tamamen gerçekçidir. Kesinlikle, sayın Başbakan'ın hastalığına bağlı değil. Ekonomi kendi düzeninde gidiyor.'' Kurdaki gelişmenin Türkiye'nin avantajına olduğunu kaydeden Oğuz Satıcı, üretime dönük girdilerde de rekabetçi fiyatlar sağlanabilirse ülkenin tekrar üretime, ürettiğini ihraç edebilir duruma geleceğini vurguladı. 
     İhracatçının, ne üst fiyatlarda ne de alt fiyatlarda hiçbir zaman gerçekçi olmayan bir döviz kurunu istemediğini ifade eden Satıcı, dolar 1 milyon 650 binler seviyesinden yüzde 20'ye varan oranlarda düşerken ihracatçının temel üretim girdilerinin ise gerilemediğine dikkati çekti. 
     Türkiye'nin temel sorununun rekabetçi olmayan koşullarda üretim yapması olduğunu kaydeden Satıcı, üretim girdilerindeki vergi yükünün düşürülmesini istedi. 
     Şimdi, döviz fiyatları ile üretimin girdi fiyatları arasında bir denge sağlanmak zorunda olunduğunu bildiren Satıcı, bu denge yakalandığında Türkiye'nin sorunlarının büyük bölümünü aşacağını söyledi. TİM Başkanı Satıcı, şöyle konuştu 
     ''Sadece ihracat için iyi olacak birşeyi talep etmiyoruz. Kurdaki bu gelişme eğer ki dengelerin oturtulması adına kullanılırsa, tüm Türkiye için iyi olur. Türkiye'yi tekrar üretime çekecek, tekrar rekabetçi hale çekecek ve daha çok ihracat yapan, daha çok kazanan ülke haline getirecektir.'' 
     





</TEXT>
</DOC>
