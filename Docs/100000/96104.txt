<DOC>
<DOCNO> 96104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur06.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, 256 milyarı nereden bulduğunu açıklayacak 
</HEADLINE>
<TEXT>

     AKP Genel Başkanı Recep Tayyip Erdoğan'ın, kamuoyunda "Nereden Buldun Yasası" olarak bilinen Mal Bildiriminde Bulunulması, Rüşvet ve Yolsuzluklarla Mücadele Yasasına aykırı biçimde 256 milyar haksız malvarlığı edindiği gerekçesiyle yarın hakim karşısına çıkacak. 
     Ankara 7. Asliye Ceza Mahkemesinin Erdoğan'ı suçlu bulması durumunda, 5 yıl 10 aya kadar hapis cezasının yanı sıra hem malvarlığına tedbir konacak, hem de yaşamı boyunca kamu haklarından yasaklanacağı için siyasi yaşamı da fiili olarak bitmiş olacak. 
     Ankara Cumhuriyet Başsavcı Vekili, Erdoğan'ın bir TV kanalına yaptığı açıklamada, "1 milyon dolarım olabilir" açıklaması üzerine hakarete geçerek yürüttüğü soruşturma sonucunda Erdoğan hakkındaki bu davayı haziran ayı başında açmıştı. İddianamede Erdoğan'ın Mal Bildiriminde Bulunulması, Rüşvet ve Yolsuzluklarla Mücadele Yasasının 5, 13, 14, 15 ve TCK'nın 81. maddeleri uyarınca cezalandırılması talep ediliyor. 
     
     5 YIL 10 AYA KADAR HAPİS 

     İddianamede, Erdoğan'ın haksız malvarlığı edindiği gerekçesiyle 5 yıla kadar hapis cezasına çarptırılmasının yanı sıra varsa, haksız edinilen malı kaçıran veya gizleyenin de aynı şekilde cezalandırılması isteniyor. 
     İddianamede ayrıca Erdoğan'ın, eski mahkumiyetinin üzerinden henüz 10 yıl geçmeden yeni bir suç işlediği gerekçesiyle verilecek hapis cezasının 10 ay artırılarak uygulanması da talep ediliyor. 
     
     TAMAMINI HAZİNE'YE ÖDEYECEK 

     Ankara Başsavcı Vekili Bekir Selçuk, Erdoğan'ın haksız edindiği 256 milyarın zoralımına karar verilmesini, bu malların elde edilememesi durumunda haksız edinilen değere eşit bedelin Hazine'ye ödenmesine karar verilmesini de istedi. 
     
     YAŞAMI BOYUNCA YASAKLI OLACAK 

     Bu davanın Erdoğan'ı en çok etkileyecek yönü ise söz konusu yasanın 15. Maddesinde düzenleniyor. Yasanın 15. 
     maddesi, "haksız mal edindiği gerekçesiyle cezalandırılanların yaşamları boyunca kamu hizmetlerinden yasaklanmasını" düzenliyor. 
     
     256 MİLYAR HAKSIZ EDİNİLDİ 

     İddianamede, Erdoğan'ın, İstanbul Büyükşehir Belediye Başkanlığı görevinden ayrıldığı 1998 yılının sonunda verdiği mal beyanı ile AKP Genel Başkanı seçildikten sonraki mal bildirimi arasında 256 milyar 138 milyon 421 bin lira artış olduğu, bu artışın, bir siyasi parti lideri ve ailesinin sosyal yaşamlarının gereği olan giderler dikkate alındığında, bu dönem içindeki gelirleriyle açıklanamayacağı belirtildi. Başsavcı Vekili Selçuk, 256 milyar 138 milyon 421 bin liranın haksız edinilmiş mal niteliğinde olduğunu ifade etti. 
     
     ERDOĞAN'IN MALVARLIĞININ SEYRİ 

     İddianamede Erdoğan'ın malvarlığının seyri de ayrıntılı olarak açıklanırken, Erdoğan'ın, oğlu Ahmet Burak Erdoğan'a düğünde takılan ziynet eşyaları ve paralardan oluşan 220 bin ABD Doları, 55 bin Alman Markını borç olarak aldığını belirtmesi dikkat çekti. Erdoğan'ın malvarlığının zaman içerisindeki değişimi ayrıntılarıyla şöyle 
     
     "Aralık 1998'deki mal bildirimi 

     İstanbul Bolluca'da 376 metrekare arsa 1.5 milyar , İstanbul Samandıra'da 1800 metrekare arsa 12 milyar , Rize'de 2 bin metrekare tarla 3 milyar , şirket ortaklığı yüzde 20 40 milyar , otomobil 9.5 milyar , eşine ait sekiz altın bilezik 300 milyon , beşibirlik 200 milyon . 
     
     AKP Genel Başkanı olduktan sonraki malvarlığı Ekim 2001 

     İstanbul Ballıca'da 376 metrekare arsa 40 milyar , Rize'de arazi 10 milyar , şirket ortaklığı yüzde 12 95 milyar , şirket ortaklığı yüzde 12 25 milyar, yeni şirket ortaklığı 1 milyar-yeni , 340 bin ABD Doları, 130 bin Alman Markı, 174 Cumhuriyet altını yeni , eşine ait muhtelif takılar 7 milyar 800 milyon-yeni Passat marka 2000 model otomobil 10 milyar-yeni . 
     
     Borçları 

     220 bin ABD Doları, 55 bin Alman Markı. 
     
     Alacaklısı 

     Ahmet Burak Erdoğan Oğlu . 
     
     Beyanlar arasındaki değişiklikler 

     Emniyet Gıda'daki pay oranı yüzde 20'den 12'ye düştü. Malvarlığına girenler 290 milyar 326 milyon, çıkanlar arsa ve araba satışından 34 milyar 188 milyon lira.". 
     Tayyip Erdoğan, Bekir Selçuk'a 24 Mayıs'ta yaklaşık bir saat boyunca ifade vermişti. Erdoğan adliyeden ayrılırken, malvarlığının bir milyon doları bulduğu ile ilgili soruları net bir şekilde açıklamaktan kaçınırken, "Bu buna göre olabilir. Ama şu an böyle nakit para olayı falan değil. Spekülasyonlara yol açmamak için bunun değerlendirmelerini kesinleştiği zaman açıklarım" diye konuşmuştu. 
     





</TEXT>
</DOC>
