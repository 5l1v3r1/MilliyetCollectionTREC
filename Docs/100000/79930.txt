<DOC>
<DOCNO> 79930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/yazar/guclu.html </URL>
<DATE> 2002/04/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bağış bayramına gelin siz de katılın 
</HEADLINE>
<TEXT>

     Türkiye Eğitim Gönüllüleri Vakfı bugün bir ilke daha imza atıyor. Yeni Başkan Cengiz Solakoğlu ve arkadaşları İbrahim Betil'den aldıkları bayrağı daha da yükseklerde dalgalandırmanın heyecanı içerisindeler. Önceki yıllarda sadece birkaç kanalda gerçekleşen canlı yayında bağış toplama kampanyasına bugün tam 11 kanal katılıyor. 
     Bu kadar çok televizyon kanalının ekranlarını gün boyu çocuklara ve eğitime açmaları müthiş bir gelişme. Sanki artık Türkiye'de bir şeylerin değiştiğinin sinyalleri veriliyor. Televizyon kanallarının bu duyarlılığına eminim bugün hayırseverler de yoğun bağışlarıyla katkıda bulunacaklardır. 
     Eğer çocuklarımızı seviyorsak, eğer onların ülkemizin geleceği olduklarına inanıyorsak işte fırsat, laf değil icraat günü. 
     Sokaklardaki tinerci, kapkaççı çocuklardan mı şikayetçisiniz, tamirhanede, tarlada, inşaatlarda çalışan çocukları gördükçe yüreğiniz cız mı ediyor, ya da pırıl pırıl cin gibi çocukların eğitimsizlik yüzünden heba olup gittiklerine mi kahroluyorsunuz. İşte size fırsat. 
     Gelin o halde eğitim gönüllülerinin başlattığı bu hizmet kervanına biz de katılalım. 
     Kanal D, atv, Shov TV, CNN Türk, TV 8, TGRT, Haber Türk, etv, estv, İzmir TV, ve Olay TV'nin toplumsal sorumluluk çerçevesinde bugün gerçekleştireceği yayına TEGV yönetim kurulu üyelerinin yanında pek çok ünlü isim de katılacak. 
     Başkan Cengiz Solakoğlu, Arzuhan Yalçındağ, Süha Sevük, Nuri Çolakoğlu ve diğer üyeleri kafalarındaki projelerle bugün daha yakından tanıyacağız. 
     
Okul dışı eğitim      Türkiye'de çocukların okula gitmedikleri gün sayısı okula gittiklerinden daha az. Yılın ve günün yarısından çoğu sokakta geçiyor. Ama okul dışı saatlerinde onlarla ilgilenen neredeyse hiç kimse yok. Ne spor yapabilecekleri spor tesisleri, ne oyun oynayacakları çocuk parkları ne de kendilerini farklı yönlerden geliştirecekleri yeterince kültür merkezi var... 
     TEGV'in kuruluş amaçlarından biri de bu. 7 - 16 yaş arası çocukların okul dışındaki saatlerini dolu dolu geçirmelerine olanak sağlamak. Spordan müziğe, bilgisayardan yabancı dile kadar onlarca farklı etkinlikle onlara farklı bir dünya sunmak. 
     Bütün bu işleri Türkiye'nin dört bir yanında açılan 7 eğitim parkı, 62'si 11 gezici öğrenim biriminde 2 bin gönüllüyle gerçekleştiriyorlar. 
     Şu an için 200 bini aşkın çocuğa hizmet veriliyor. Hedef ise 1 milyon. Çıta çok yüksek gibi gözükse de sizlerin sağlayacağı destekle çok kısa sürede aşılması pekala mümkün. 
     TEGV'ten 0 216 492 32 32 web site www.tegv.org, bağış için banka şubeleri Dışbank Merkez Şube - 304401010 
     Garanti Bankası Bağlarbaşı Şubesi - 6299848 
     İş Bankası Beylerbeyi Şubesi - 226852 
     Koçbank Altunizade Şubesi - 1000000 
     Yapı Kredi Bankası - Çatalçeşme Şubesi - 1821 
     
Öğrenci affı      MEB ilköğretimde sınıfta kalmayı adeta olanaksız hale getirdi. Sınıf geçme notu 20'lere kadar indi. Aslında dünyanın pek çok ülkesinde olduğu gibi zorunlu temel eğitim sürecinde sınıfta kalmanın kaldırılması en doğru olanı. 
     İlköğretimi bitirdikten sonra liseye devam etmeyecek olan öğrenciye kendisine hiçbir yararının olmayacağına inandığı bir sürü bilgiyi öğrenmeye mecbur etmek kimilerine işkence gibi geliyordu. Şimdi ondan vazgeçildi. 
     Hiç kimse eğitimin kalitesi düşecek diye paniğe kapılmasın. Böylesinin daha iyi olduğunu zaman içerisinde hep birlikte göreceğiz. Önemli olan okumamak için direnenlere değil, okuma aşkıyla yanıp tutuşanlara neler sunabildiğimizdir. 
     
     







Fransa ve sol 


Hangi CHP 


Yılmaz Öcalan asılmamalı 


23 Nisan Egemenliğin kaynağı gökte değil yerde... 


Altın vuruş 


Kavramlar sözlüğü 


Bağış bayramına gelin siz de katılın 


Fransa'dan seçim dersleri 


Sandıktan mesaj çıktı 


Tartışılacak rapor 


Deprem çocuklarının bayramı 


Fransa'dan Le Pen dersleri 


İlaç devleri, yeni ilaç keşfedemiyor 


Senedin iadesi lazım 


Yirmi milyon çocuğumuzu eğitmek zorundayız 


Gazioğlu Belediye şantaj yapıyor 


</TEXT>
</DOC>
