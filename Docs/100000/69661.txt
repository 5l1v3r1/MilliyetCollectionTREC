<DOC>
<DOCNO> 69661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur16.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İcrada "inek" satışı... 
</HEADLINE>
<TEXT>

     Bursa'da, icralık olan 8 yaşındaki ''Hatun'' adındaki inek, açık artırmada alıcı çıkmayınca satılamadı. 
     Alınan bilgiye göre, Nilüfer İlçesi'ne bağlı Çalı Beldesi'nde hayvan ticaretiyle uğraşan Hasan Aytekin, Durak Canbaz'dan 8 ay önce 1.5 milyar liraya aldığı hayvana karşılık senet verdi. 
     Senedin ödenmemesi üzerine Canbaz tarafından başlatılan icra takibi sonrası, Aytekin'in 8 yaşındaki ''Hatun'' adlı holstein cinsi ineği, icra memurları tarafından haczedildi. 
     Yediemin olarak Atıcılar Semti'ndeki Ahmet Sefer'a ait evin ahırına konulan ''Hatun'' için, Bursa 1. İcra Dairesi Müdürlüğü'nde bugün açık artırma yapıldı. 
     1. İcra Dairesi Müdürlüğü'nce 1.5 milyar liradan satışa sunulan 
     ''Hatun'' için müşteri çıkmazken, alacaklı Durak Canbaz ineğin büyük ihtimalle satıştan kendisine kalacağını belirtti. Canbaz, 1,5 milyar liralık alacağına karşılık ineği 600 milyon liraya kabul edebileceğini söyledi. 
     İcra Dairesi yetkilileri, ''Hatun'' için yarın, fiyat düşülmek suretiyle yeniden açık artırma usulü satış yapılacağını söylediler. 
     






</TEXT>
</DOC>
