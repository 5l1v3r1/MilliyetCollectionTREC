<DOC>
<DOCNO> 76822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/soneko10.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı işadamlarının Türkiye ilgisi... 
</HEADLINE>
<TEXT>

     Avrupa İşadamları Derneği EBA 
     Başkanı Günter Stracke, Türkiye'ye depreme dayanıklı bina teknolojisini getirmek istediklerini, deprem bölgesinde 50 milyon dolarlık yatırım yapmayı, aynı anda bölgede bir silikon vadisi kurmayı planladıklarını ve bu yönde girişimlerinin sürdüğünü açıkladı. 
     Stracke, bugün Ankara'da düzenlediği basın toplantısında, Düzce'de yaklaşık 800 konutluk bir proje gerçekleştirmeyi planladıklarını, bunun için minimum katkı sağlayacak bir Türk ortağı aradıklarını söyledi. 
     Dünyaca ünlü FOS şirketinin patentli teknolojisini Türkiye'ye transfer etmek ve bu alanda yerli girişimcilerle işbirliği yapmak istediklerini kaydeden Stracke, ancak tek şartlarının projenin kendi kontrollerinde olması ve yüzde 100 kaliteli malzeme kullanılması olduğunu anlattı. 
     EBA olarak Türkiye'nin AB'ye entegrasyon sürecini kısaltmayı amaçladıklarını, bunun yolunun da ekonomik kalkınma, istihdamın artması ve teknoloji transferinden geçtiğini ifade eden Günter Stracke, bunun ilk adımının da bu proje olacağını bildirdi. 
     Stracke, Türkiye'nin güvenilir bir NATO ortağı olması, ortalama yaşın 10 yaş genç olması nedeniyle üretim potansiyelinin yüksekliği gibi nedenlerden dolayı birleşmiş bir Avrupa'ya Türkiye'nin dahil edilmesi gerektiğini vurguladı. 
     EBA Başkanı Stracke, entegrasyon sürecinde Türkiye'nin teknolojik olarak da Avrupa'ya bağlanması ve Avrupa'dan teknolojinin Türkiye'ye taşınması gerektiğini savundu. 
     Stracke, bu çerçevede deprem bölgesinde bir silikon vadisi kurulmasını planladıklarını ve bu yöndeki girişimlerinin de sürdüğünü sözlerine ekledi. 
     EBA Türkiye Başkanı Özgür Çakır, EBA'nın Türkiye'nin AB'ye tam üyeliği için ciddi lobi faaliyetleri yürüttüğünü, bu projelerle de Türkiye'nin güvenilir ve gelişmeye açık ve yatırım yapılabilir bir ülke imajı kazandırmayı amaçladıklarını söyledi. 
     






</TEXT>
</DOC>
