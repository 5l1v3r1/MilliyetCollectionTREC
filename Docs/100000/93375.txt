<DOC>
<DOCNO> 93375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/guncel/agun.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aranan paraların adresi bulundu 
</HEADLINE>
<TEXT>
İşte Tayyip’in gizli para havuzu 
Trilyonlarca liralık Akbil gelirinin yasal hesaplar dışında, başka bankalardaki havuz hesaplar’da tutulduğu saptandı 
     NEDİM ŞENER 

     AKP Genel Başkanı Recep Tayyip Erdoğan’ın İstanbul Büyükşehir Belediye Başkanlığı döneminde uygulamasına başlanan ve Ali Müfit Gürtuna’nın döneminde devam eden Akıllı Bilet AKBİL uygulanmasındaki yolsuzluklarla ilgili iddianamede, Belbim’in gizlenen kazançlarının yasal hesaplar dışında başka bankalardaki "havuz hesapları"nda tutulduğu belirtildi. 
     Ocak 1997 ve Mart 1999 dönemine Belbim’in kayıtlarından 2.5 trilyon liralık Akbil kontör hasılatının silinmesi yoluyla yapılan yolsuzlukta bugüne kadar aydınlanamayan konuların başında paraların nerede olduğu geliyordu. 
     İncelemelerde trilyonlarca liralık Akbil gelirinin kimlerin cebine gittiği belirlenemezken, Üsküdar Savcısı Abdurrahman Gündoğan’ın hazırladığı iddianamede ilk kez bir adrese işaret edildi. 
     İddianamede 1.6.1999 tarihli bir ihbar mektubuna yer verildi. Mektupta paraların BİT’lere ait yasal hesaplar dışında başka banka ve özel finans kurumlarında bulunan hesaplarda toplandığı anlatıldı. 
     Mektupta, Büyükşehir Belediyesi’nin tüm gelirlerinin havuz hesaplarında toplandığı, sistemin mimarının Mustafa Açıkalın ile Necmi Kadıoğlu para tahsilatçısının ise Harun Karaca olduğu belirtildi. Belediyenin yasal gelirlerinin 20047.. nolu Vakıfbank ... şubesindeki hesapta, İSKİ’nin yasal gelirlerinin de 20059.. nolu hesapta toplandığı belirtilen iddianamede, AKBİL gelirlerinin de bu hesaba eklendiği ve AKBİL kullanımına başlanmasından sonra da toplu taşıma araçlarını kullanan İstanbulluların sayısının yarıya düştüğü anlatıldı. Bu azalmanın gerçek olmadığı Akbil gelirlerinin gizlenmesi için Akbil kullanım bilgilerinin silindiği belirtildi. 
     
İddianame Gelirler kayıtdışında      İddianamede, AKBİL gelirlerinin kayıtdışı bırakıldığı ifade edildi. Mektuba göre, fazla veren bütçe, havuz hesaplarına virman aktarma yolu ile aklandı. Ayrıca Akbil havuzu ile su hesapları 20047..-20057.. Belbim arasında kaydi para transferi yapıldı. Sanki Belbim’e ve İETT’ye para gönderilmiş gibi belge düzenlenirken, kayıtdışı kalan paraları da yandaş şirketlere ya da partiye aktarıldı. Bu yöntemlerle gizlenen para beş banka ve bir özel finans kurumunda açılan özel hesaplara aktarılarak, AKBİL’in kazançlarının üstü örtüldü. 
     İddianamede, AKBİL ve Belbim A.Ş.’ye ait hesaplarla banka kayıtları ve bu hesapların başka kişi ve kuruluşlara aktarılıp aktarılmadığı ve kimlerin faydalandığı yolundaki araştırmaların halen devam ettiği belirtildi. 
     
     12 yıl hapis isteniyor 
     Erdoğan ve Gürtuna’nın da aralarında bulunduğu 37 sanık hakkında açılan davada, Türk Ceza Kanunu 202 2’inci maddesi gereği zimmet suçu karşılığında 12 yıldan aşağı olmamak kaydıyla ağır hapis cezası isteniyor. 1997 ve 1999 yıllarını kapsayan AKBİL yolsuzluğu iddianamesinde Belbim A.Ş.’nin de aralarında bulunduğu BİT’lerin hesaplarından FP milletvekillerinin de sahibi olduğu şirketlere ödemeler yapıldığı kaydedildi. 
     
     



 GÜNCEL 















</TEXT>
</DOC>
