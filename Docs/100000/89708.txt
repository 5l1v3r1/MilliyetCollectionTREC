<DOC>
<DOCNO> 89708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur22.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş "Şaşal temiz, Pınar Şaşal ruhsatsız" 
</HEADLINE>
<TEXT>

     Sağlık Bakanı Osman Durmuş, İzmir il özel idaresinin özel bir holdinge işletmesini verdiği Pınar Şaşal'ın ruhsatsız olduğu için toplatılacağını kaydetti. 
     Bakan Durmuş, Yalova Termal Tesisleri'nde sağlık muhabirlerine verilen ilk yardım kursunda gazetecilerin sorularını yanıtladı. Durmuş, bir gazetecinin son günlerde Sağlık Bakanlığının su firmalarının üzerine gittiğini belirtmesi üzerine "Bizim firmayla alakamız yok. Biz vatandaşın içtiği suyla ilgileniyoruz. Ben hep haklı çıkmak istemiyorum, arasıra da keşke ben haksız olsam. Damacanayla halkın içtiği suların Silivri Deresi'nden dolmadığından emin olmak istiyorum" diye konuştu. Türkiye'nin deprem kuşağında olduğu, bu nedenle su kaynaklarının yer değiştirebileceğini belirten Durmuş, bunun için Bakanlığın kontrollerini sık ve sağlıklı yaptığını kaydetti. İnci Su'yu floru yüksek olması, Niksar Ayvaz Su'yu ise Dünya Sağlık Örgütü'nün belirlediği miktarın üzerinde arsenik bulunması nedeniyle kapattıklarını belirten Durmuş, suların Bakanlığın laboratuvarlarının dışında, hakem laboratuvarları tarafından da incelendiğini belirtti. Durmuş, Pınar Şaşal suyunun toplatılmasına ilişkin soruya ise iki ayrı kaynağa ait olan Şaşal sularının ruhsatlanmasının şart olduğunu söyledi. İzmir il özel idaresince kiralanan Şaşal suyunun kontrolünün sağlanması için ruhsatlandırılması gerektiğini belirten Durmuş, "Sayın Vali ile görüştük, ruhsata müracaat edin dedik. Ruhsata başvuru yapılmadı biz de kapattık" diye konuştu. Suların en az ayda bir kontrol edilmesi gerektiğini, kontrolün yapılabilmesi için de ruhsatlandırılmasının gerekli olduğunu kaydeden Durmuş, "Amacımız bağcı dövmek değil, üzüm yemek de değil. Yanlışımız varsa düzeltiriz" dedi. Durmuş, Yaşar Holding tarafından işletilen Şaşal suyunun ruhsatlı olduğunu, İzmir il özel idaresinin kiraladığı Pınar Şaşal'ın ise ruhsatsız olduğunu vurgularken, suyun halka sağlıklı ulaşması için ruhsatın şart olduğunu belirtti. Durmuş, "Şaşal'ın ruhsatı var ancak Pınar Şaşal'ın ruhsatı yok" dedi. 
     





</TEXT>
</DOC>
