<DOC>
<DOCNO> 93607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/spor/spo01.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Pancu’yu isterim" 
</HEADLINE>
<TEXT>

Beşiktaş’ın teknik patronu Lucescu, Rumen golcünün transferi konusunda baskısını artırdı. Tecrübeli hoca, "Nouma’yı unutturur" diye konuştu 
     ORHAN YILDIRIM 

     TRANSFERDE hız kesen Siyah - Beyazlı yönetim, Lucescu’nun ısrarları üzerine Pancu’yu renklere bağlamak için harekete geçti. Futbol Şube Sorumlusu Yıldırım Demirören ile bir araya gelen Rumen hocanın, daha önce el sıkıştığı vatandaşı Pancu’nun transferinin bitirilmesini istediği öğrenildi. Lucescu, "Nouma’yı unutturur" raporunu verdi. 
     ROMANYA Milli Takımı’nda da forma giyen Pancu’nun kendisini çabuk sevdiren bir yapıya sahip olduğunu belirten Lucescu’nun, "Yaşı da çok genç. Ayrıca kritik gollerin adamı. Ona ihtiyacım var" dediği öğrenildi. Yıldırım Demirören, genç yıldızın kulübü Rapid Bükreş ile temasların sürdüğünü ve bonservisini indirmeye çalıştıklarını söyledi. 
     BEŞİKTAŞ, Pancu’nun yanı sıra, Nouma’nın transferi konusunda da son hamleyi yapmaya hazırlanıyor. Yeniden Cannes yolunu tutacak olan yöneticiler, Fransız yıldızı maç başına 30 bin dolara ikna etmeye çalışacak. Ayrıca rahatsızlığı yüzünden üç ay futbol oynayamazsa, mukavelesinin tek taraflı feshedilmesi konusunda garanti alınacak. 
     
Kartal yorulmadı      BEŞİKTAŞ, Almanya kampının ilk hazırlık maçında Çek ekibi Dukla Prag’ı ikinci yarıda bulduğu gollerle 2 - 1 geçerek moral kazandı. Yağmurlu bir havada oynanan karşılaşmada Dukla, 11. dakikada Pergl’in sayısıyla öne geçti. İkinci yarıda daha atak görünen Siyah - Beyazlılar, 55. dakikada Ahmet Dursun ve 61. dakikada yeni transfer Kaan Dobra’nın golleriyle sahadan galibiyetle ayrıldı. Beşiktaş’ta sakatlığı geçen Yasin, 6 ay aradan sonra forma giydi. Kartal 10 Temmuz’da Sauchaux, 13 Temmuz’da da Luzern ile karşılaşacak. 
     
Hakan iddiası      DÜNYA Kupası’nda eleştiri toplayan ancak son maçta attığı golle tarihe geçen milli futbolcunun Beşiktaş yönetimiyle görüştüğü iddia edildi. Başkan Bilgili ve ekibinin Güney Kore karşısında İlhan Mansız ile uyumlu bir ikili oluşturması nedeniyle transfer kararını aldığı ve Hakan Şükür ile masaya oturarak el sıkıştığı ileri sürüldü. 
     



 SPOR 



























</TEXT>
</DOC>
