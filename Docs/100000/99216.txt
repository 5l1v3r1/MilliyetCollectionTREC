<DOC>
<DOCNO> 99216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur30.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaz tabancasıyla soygun yapmaya kalkışınca yakalandı 
</HEADLINE>
<TEXT>

     İzmir'in Bornova İlçesi'nde, Türk Ticaret Bankası'nda soygun girişiminde bulunan kişiden biri, banka güvenlik görevlisi tarafından yakalanırken, diğeri kaçtı. 
     Alınan bilgiye göre, Türk Ticaret Bankası Bornova Şubesi'ne giren iki genç, silah çekerek soygun için geldiklerini ve kimsenin hareket etmemesini söyledi. Soygunculardan Velat Çelik, elindeki tabancayı banka güvenlik görevlisi Savaş Sağlanmak'ın başına dayayıp, silahını almak istedi. Bu sırada, başına dayanan silahın gaz tabancası olduğunu farkeden Sağlanmak, soyguncuyu bileğinden yakalayarak boğuşmaya başladı. Bu sırada diğer soyguncu kaçarken, güvenlik görevlisi ise Velat Çelik'i etkisiz hale getirerek, ellerini kelepçeledi. 
     Olayın bildirilmesi üzerine, İlçe Emniyet Müdürlüğü ve Asayiş Şube Müdürlüğü'ne bağlı ekipler kısa sürede bankaya giderek, yakalanan soyguncuyu gözaltına aldı. Ekipler, Turgay adındaki diğer soyguncunun yakalanması için, eşkali üzerinde araştırma başlattı. 
     Olayda kullandığı gaz tabancasıyla Asayiş Şube Müdürlüğü'ne götürülen Velat Çelik, ilk ifadesinde, işsiz olmaları ve paralarının bulunmaması nedeniyle soygun yapmayı planladıklarını, bu amaçla Uşak'tan dün İzmir'e geldiklerini, geceyi parkta geçirerek, bir süre takip ettikleri bankaya soymaya karar verdiklerini anlattı. 
     Soyguncuyu etkisiz hale getiren banka güvenlik görevlisi Savaş Sağlanmak ise, soyguncuların panik içinde olduklarını ve silahın gaz tabancası olduğunu farketmesi üzerine tereddüt etmeden kolundan tutarak mücadele etmeye başladığını söyledi. Sağlanmak, bu sırada diğer soyguncunun, ''bırak kaçalım'' diyerek bankadan kaçtığını, Velat Çelik'in ise direnmeyerek ''teslim oluyorum'' dediğini anlattı. 
     Çelik'in sorgusu Asayiş Şube Müdürlüğü Gasp Büro Amirliği'nde sürüyor. 
     





</TEXT>
</DOC>
