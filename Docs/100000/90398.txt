<DOC>
<DOCNO> 90398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur23.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP, SP ile idam pazarlığında... 
</HEADLINE>
<TEXT>

     DSP Grup Başkanvekili Emrehan Halıcı, Genel Başkan Yardımcıları Zeki Sezer, Tayfun İçli ve Genel Sekreter Yardımcısı Süleyman Yağız'dan oluşan DSP heyeti, ölüm cezasının kaldırılması arayışları çerçevesinde bugün de SP yöneticileri ile görüşerek, Meclis'te grubu bulunan partilerle yaptıkları temasları tamamladılar. 
     SP TBMM Grubu'nda gerçekleşen ve yaklaşık 50 dakika süren görüşmeye SP'den Grup Başkanvekili Veysel Candan, Ömer Vehbi Hatipoğlu, Genel Başkan Yardımcıları Lütfü Esengün, Mehmet Bekaroğlu ile Bingöl Milletvekili Hüsamettin Korkutata katıldı. 
     Toplantıdan sonra gazetecilere bir açıklama yapan DSP Grup Başkanvekili Emrehan Halıcı, SP'li yöneticilerin Türkiye'nin AB'ye girmesini gönülden desteklediklerini ve idam cezasının kaldırılması ile ilgili kamuoyuna verdikleri sözlerin arkasında olduklarını ifade ettiklerini aktardı. 
     Siyasi partilere yaptıkları ziyaretlerde idam cezasının kaldırılarak yerine ağırlaştırılmış müebbet hapis cezası getirilmesi konusundaki düşüncelerini dile getirdiklerini anımsatan Halıcı, şöyle konuştu 
     ''Görüşmemizde, SP'liler AB ile ilgili atılması gereken adımların bütün olarak ele alınmasının yararlı olacağını ifade ettiler. Ancak biz öncelikle idam konusunun ele alınmasının daha yararlı ve netice alacağımız bir tablo ortaya çıkartacağını söyledik. 
     SP'liler de bir taslak teklif hazırlamamız durumunda, bunu hızla inceleyeceklerini, baştan karşı çıkmayacaklarını, içeriği gördükten sonra görüşlerini bizle paylaşacaklarını bildirdiler. Biz böyle bir teklif taslağını, 1-2 günlük süre içinde hem SP'ye hem de diğer partilere sunacağız. Onlar da önerilerini bize iletecekler ve mutabakat sağlayarak bunun Meclis'e gelmesini sağlayacağız.'' Ömer Vehbi Hatipoğlu da SP olarak AB süreciyle ilgili kamuoyuna deklere ettikleri bütün düşüncelerin arkasında olduklarını belirtti. 
     Bu konudaki düşünce ve tavırlarında değişiklik meydana gelmediğini bildiren Hatipoğlu, ''AB sürecinde atılması gereken adımları pazarlık konusu yapmıyoruz ve pazarlık konusu yapılmasından yana da değiliz'' dedi. 
     DSP Grubuna iki öneri getirdiklerini ifade eden Hatipoğlu, şöyle konuştu 
     ''Bunlardan birincisi AB sürecinde atılması gereken adımları belirlemek üzere her siyasi partinin temsil edileceği bir komisyon oluşturulması... İkincisi de bu komisyonun çalışmalarını bir takvime bağlanmasıdır. Bunları bilerek Meclis'i çalıştıralım diye düşündük. 
     İdam konusunda DSP'lilerin hazırlayacağı teklif bir iki gün içinde bize gelecektir. İçeriğini bir görelim. Ümit ederim ki orada da bir mutabakat sağlanır ve TBMM tatile girmeden bunu çözme iradesi gösterir. Siyaset kurumunun bunu başaracağını da ümit ediyorum.'' Gazetecilerin sorusu üzerine Halıcı, hazırlanacak teklifte diğer partilerin görüşlerine de yer vereceklerini ve son şekli verilen teklifin diğer partilere sunulacağını bildirdi. 
     ''Bu teklifin yasalaşması konusunda bir umudunuz var mı '' sorusu üzerine Halıcı, ''Umudumuz olmasa zaten bu turlara başlamayız. Bu umudumuzu son dakikaya kadar muhafaza edeceğiz ve umudumuz da beklentimiz de TBMM tatile girmeden bu teklifin yasalaşmasıdır'' dedi. 
     





</TEXT>
</DOC>
