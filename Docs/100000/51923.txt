<DOC>
<DOCNO> 51923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur03.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubay bazı bankalardan kredi talebine olumsuz yanıt almış 
</HEADLINE>
<TEXT>

     Manavgat Kaymakamı Mehmet Çapraz, bu gece yarısı ilçedeki bazı banka şubeleri ve işyerlerine otomatik silahla ateş açan Astsubay Üstçavuş Murat Zencirli'nin, ''bazı bankalardan kredi talebinde bulunduğunun, ancak bunlara olumsuz yanıt aldığının'' öğrenildiğini bildirdi. 
     Çapraz, Oymapınar Jandarma Karakolu'nda görevli Astsubay Üstçavuş Murat Zencirli'nin emrindeki 6 er ile birlikte, Antalya Caddesi üzerindeki 11 banka şubesi ve 8 işyerini otomatik silahlarla kurşunladıktan sonra, İlçe Jandarma Karakolu'na gelerek, teslim olduğunu bildirdi. 
     Astsubay Üstçavuş Zencirli'nin, İlçe Devlet Hastenesi'ne götürüldüğünü ve tıbbi kontrolden geçirildiğini belirten Çapraz, sinir krizi geçirdiği ve psikolojik bunalım içinde olduğu saptanan astsubayla ilgili ayrıntılı tıbbi raporun daha sonra alınacağını söyledi. 
     Manavgat Cumhuriyet Başsavcılığı'nca, Zencirli ve 6 er hakkında soruşturma başlatıldığını da kaydeden Çapraz, ''Yapılan ilk incelemede, Astsubay Üstçavuş Zencirli'nin bazı bankalardan kredi talebinde bulunduğu, ancak bunlara olumsuz yanıt aldığı öğrenildi. 
     Olayda bunun etkisinin olup olmadığı soruşturmada ortaya çıkacak'' dedi. 
     
     Hastanedeki tıbbi kontrol 
     Bu arada, Astsubay Üstçavuş Zencirli'nin, Manavgat Devlet Hastanesi'ndeki tıbbi kontrol sırasında, ''üst sınırda alkollü'' çıktığı bildirildi. 
     Manavgat Devlet Hastanesi'nde bu akşam nöbetçi olan Dr. Naci Özmenoğlu, Zencirli'nin hastanedeki kontrolde ''116 promil alkollü çıktığını ve bunun üst sınır olduğunu'' söyledi. 
     Dr. Özmenoğlu, hastanenin psikiyatristi tarafından da kontrolden geçirilen Zencirli'nin, ''eşinden ayrı yaşadığını, bir çocuğu bulunduğunu ve borçları olduğunu'' anlattığını kaydetti. 
     Öte yandan, olayın meydana geldiği Antalya Caddesi'nde jandarma ve polis tarafından 400'e yakın mermi kovanı toplandığı belirtildi. 
     






</TEXT>
</DOC>
