<DOC>
<DOCNO> 52310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur12.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş meydanlara iniyor 
</HEADLINE>
<TEXT>

     Türk-İş Genel Başkanı Bayram Meral, hükümetin, işçi ikramiyelerinin ertelenmesi, ücretlerin düşürülmesi, resen emeklilik konularında yeni çalışmalar içinde bulunmasına sert tepki gösterdi. Meral, ''İşçilerin, çalışanların geleceğiyle oynayanlara, bu meydanları dar ederiz. Bizi Kızılay Meydanı'nda çadır kurmaya zorlamasınlar'' dedi. 
     Türk-İş Genel Başkanı Bayram Meral, ''Türk-İş Şube Yöneticileri Semineri''ne katılmak üzere geldiği Tarım-İş Sendikası Tesisleri önünde, kendisini ziyaret eden Köy Hizmetleri, Devlet Su İşleri ile Karayolları Bölge Müdürlüğü'nden gelen işçilere hitap etti. 
     Bayram Meral, Atatürk'ün kurduğu Türkiye'de, sanayileşmenin öncüsü olan Sümer Holding tesisleri ile diğer kamu kurum ve kuruluşların talan edildiğini ve bu talanın da devam ettirildiğini öne sürdü. IMF ve Dünya Bankası'nın talimatıyla, Köy Hizmetleri Genel Müdürlüğü'nün tasfiyesiyle birlikte tüm kamu kurum ve kuruluşlarının tasfiyesinin hızlandırılmasına çalışıldığını iddia eden Meral, şöyle konuştu 
     ''IMF'nin talepleri, yeni bir talanın başlangıcı olacak. Ülkenin tüm müesseseleri, kurumları yok ediliyor ya da bir avuç yumruk haline getiriliyor. Bu kurumları, devlete vergisini vermeyen, işçisinin SSK primini ödemeyen, bir kaç taşeron mafyacıya verecekler. Kamu kurumlarının küçültülmesi, işçi ücretlerinin düşürülmesi, ikramiyelerin ertelenmesi ve resen emeklilik, IMF ve Dünya Bankası'nın talepleri doğrultusunda yapılıyor. Bu ülkenin çalışanlarının ataları, vatanı 1919'larda ülkeyi işgal eden emparyalist güçlerden kurtardı. 
     Ancak, şimdi bu ülkeyi, IMF ve Dünya Bankası'yla ele geçirmeye çalışıyorlar. Bu ülke halkının 1995'lerde yaptığı fedakarlığın karşılığı, vurguncuya, talancıya, hortumcuya ve banka batıranlara gitti.'' IMF'nin, para ve kredi verdiğini, ancak ''Yatırım yapmayın, ekmeyin, biçmeyin, hayvancılık yapmayın, Avrupa'dan alın, hormonlu et yedirin'' dediğini iddia eden Bayram Meral, ''Ama ülkede bir güç de diyor ki Ben askerime, halkıma hormonlu et yedirmem, kendi ülkemdeki hayvanların etini yediririm diyor. Yeni bütçeden vurguncuya, talancıya, banka batıranlara yüzde 45 pay, yatırımlara ise yüzde 5 pay ayrılıyor'' diye konuştu. 
     






</TEXT>
</DOC>
