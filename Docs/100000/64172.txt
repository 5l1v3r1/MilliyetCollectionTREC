<DOC>
<DOCNO> 64172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo06.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Vedat, Trabzonspor yolunda... 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, Vedat'ı transfer etmek isteyen Trabzonspor Kulübü'ne kolaylık sağlayacaklarını söyledi. 
     Trabzonspor Kulübü Başkanı Özkan Sümer'in, kendisini arayarak, Vedat'ı istediğini bildiren Albayrak, ''Trabzonspor ile iyi bir dostluğumuz var. Kendilerine yardımcı olmayı istiyoruz'' dedi. 
     Albayrak, bu transferde önemli olan noktanın Vedat'ın Trabzonspor ile anlaşması olduğunu vurguladı. 
     
     "Transfer bitiyor" 
     Rumen futbolcusu Radu Niculescu'yu kadrolarına kattıklarını, Vitor'un da transferini gerçekleştirebileceklerini anlatan Albayrak, ''Böylece transferi bitireceğiz'' diye konuştu. 
     Galatasaray Futbol Şubesi Üyesi Albayrak, Niculescu'nun transferini yoğun maç programında sakat veya cezalı oyuncuların çokluğunda, bir alternatif olarak gerçekleştirdiklerini belirterek, bu futbolcunun alınmasının forvette rekabeti artıracağını söyledi. 
     
     Sergen'in sakatlığı 
     Sakatlığı bulunan Sergen'den, bu nedenle yeterli derecede faydalanamadıklarını anlatan Abdurrahim Albayrak, milli futbolcunun yurtdışında sağlık kontrolünden geçebileceğini ifade etti. 
     Kulüp doktoru Serhan Kurtulmuş ise Sergen'in durumunu, MR çektirerek yeniden belirleyeceklerini ve gerekli görülmesi halinde bu futbolcuyu, geçen yıl ameliyatını yapan Almanya'daki doktora yeniden muayene ettireceklerini söyledi. 
     






</TEXT>
</DOC>
