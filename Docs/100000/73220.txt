<DOC>
<DOCNO> 73220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun03.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "ABD, Türkiye'yi alkışlıyor.." 
</HEADLINE>
<TEXT>

     ABD'nin Ankara Büyükelçisi Robert Pearson, Türkiye'nin geniş kapsamlı ekonomik reformlar, anayasa değişiklikleri ve siyasi reforma yönelik bir dizi kanunu çıkarmasının ABD tarafından alkışlandığını bildirdi. 
     Pearson, Washington'da düzenlenen Amerikan-Türk Konseyi'nin ATC 
     21'inci konferansı dolayısıyla ATC'ye bir mesaj gönderdi. 
     Büyükelçi Pearson, mesajında, ''Amerika, Türkiye'nin geniş kapsamlı ekonomik reformlar, 34 anayasa değişikliği ve anlamlı politik reformların uygulanmasına yönelik bir dizi kanunun çıkarılmasını alkışlıyor. 11 Eylül trajedisi sonrasında Türk hükümetinin verdiği destek ve Türk halkının sergilediği dokunaklı sempatiyi takdir ediyoruz. Gururla, terörizmle savaşta ve Afganistan'ın yeniden inşasında Türkiye ile yan yana duruyoruz'' dedi. 
     Pearson, son bir yılın Türkiye ve ABD için zorlu ve acılı olduğunu belirterek, Türkiye'deki ekonomik kriz ve ABD'deki terörist saldırıların, ne iki ülkenin kararlılığına ne de dostluğuna zarar verdiğini ifade etti. Robert Pearson, bunun yerine Türkiye ve ABD'nin, problemlerini teşhis ettiğini ve terörizmle savaşta liderlik rolünü aldığını belirterek, ''karşılaştığımı şoklar yenilgi değildi. 
     Birbirimizin işbirliğiyle yendiğimiz güçlüklerdi'' dedi. 
     Başbakan Bülent Ecevit'in, Ocak ayında ABD'ye düzenlediği ziyareti ''tarihi'' olarak nitelen Pearson, bu ziyaret ve Amerikan yönetimi yetkililerinin Türkiye'yi ziyaretleri ile yeni kurulan Ekonomik Ortaklık Komisyonu'nun, iki ülke arasındaki ilişkilerin çok yüzlü doğasını ortaya koyduğunu kaydetti. 
     Pearson, iki ülke arasındaki askeri işbirliğinin geniş, derin, etkili, karşılıklı yararları olan ve test edilmiş bir ilişki olduğunu belirtti. Büyükelçi Pearson, YÖK ve New York State Üniversitesi arasında gelişen bağlantı ve Fulbright programı ile Türk ve Amerikan akademisyenleri arasındaki işbirliğinin heyecan verici olduğunu ifade etti. 
     Robert Pearson, ''ticaret ve ekonomi alanlarında yeni güçlükler ve fırsatlar var. ABD ve Türkiye, ekonomik ilişkilerini geliştirmekte kararlıdır. İş çevreleri bu çabalarda kritiktir. Ticareti ve yatırımı yapan onlardır. Hükümetlerimizin de bunda rolü var, ancak hükümetlerimizin işi, ticaret ve yatırımların önündeki engelleri kaldırmak, mümkün olan en olumlu yatırım ve iş ortamını yaratmak, iş çevrelerinin diyalog ve temasına yardımcı olmaktır'' dedi. 
     Pearson, bu çerçevede iki ülkenin de çabalarını yoğunlaştırdığını ve Türk Amerikan Ekonomik Ortaklık Konseyi'nin ilk toplantısını Şubat ayında Ankara'da yaptığını hatırlattı. Pearson, ''bu açılış ve enerjik işbirliğiyle daha parlak bir geleceğe bakabiliriz'' dedi. 
     






</TEXT>
</DOC>
