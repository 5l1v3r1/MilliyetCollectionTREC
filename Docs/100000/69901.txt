<DOC>
<DOCNO> 69901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/ekonomi/eko05.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 35 resti 
</HEADLINE>
<TEXT>

Hükümetin, işçi ücretlerinde artışın yüzde 35’lik hedef enflasyon sınırında kalması isteğini işçi temsilcileri reddetti 
     EKONOMİ SERVİSİ 

     Hak-İş Başkanı Salim Uslu, "Kendi hedeflerine uymayan devletin, işçilerden yüzde 35 gibi hayali bir enflasyon hedefine inanmalarını istemeye hakkı yoktur’ dedi 
     Devlet Bakanı Kemal Derviş, dün işçi ve işveren temsilcileri ile bir toplantı yaptı. İşveren kesimi vergi yükünü gündeme getirirken, asıl tartışma işçi ücretlerindeki artış konusunda yaşandı. Hükümet, eylülde tekstil ve metal iş kolunda yapılacak ücret artışları ve diğer toplu sözleşmelerde yüzde 35 enflasyon hedefine bağlı kalınmasını istedi. 
     
     300 trilyonluk yük 
     Bürokratlar, ayrıca ürün fiyatlarında da enflasyon hedefine bağlılığın şart olduğunu dile getirirken işadamları, sigorta primlerinin nisanda yüzde 54 yükseleceğini, yüzde 35 enflasyon hedefine uymanın zor olacağını kaydetti. İşadamları, prim artışının ertelenmesini isterken ertelemenin bütçeye 300 trilyon liralık yük getireceği ifade edildi. Hedeflere uyulmasının, enflasyondaki düşüşün, üretim artışı getireceğini bildiren Derviş, prim artışının bir yıl ertelenmesinin değerlendirmeye alınacağını söyledi. 
     Hak-İş Başkanı Salim Uslu, "Devlet müteahhit ödemelerinde, elektrik, doğalgazda, gerçekleşen enflasyonu dikkate alıyor. Ücretlerde sanal enflasyon hedefine bağlı kalmalarını istiyor. Bunu kabul edemeyeceğiz" dedi. 
     



 EKONOMİ 
















</TEXT>
</DOC>
