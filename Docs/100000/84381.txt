<DOC>
<DOCNO> 84381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo07.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi uzmanı ''Zengin ülkeler 'gol yollarında' daha etkili..'' 
</HEADLINE>
<TEXT>

     En ucuz, en eşitlikçi, en kitlesel ve en demokratik spor olduğu düşünülen futbolun, sanıldığı kadar eşitlikçi ve demokratik olmadığı ortaya çıktı. 
     Dünyanın en büyük yatırım bankalarından Goldman Sachs'ın baş ekonomi uzmanı Tim O'Neill'in yaptığı araştırma, başka bir çok şeyde olduğu gibi, futbolda da ''parası olanın borusunun öttüğünü'' ortaya koydu. 
     O'Neill'e göre, futbolda sonucu belirlemekte takım sevgisi, tutku, iman gücü gibi kriterlerden çok, ''milli gelir, enflasyon oranı, sınai gelişme'' gibi ekonomik faktörler etkili oluyor. 
     Mali konulardaki tartışılmaz uzmanlığının yanı sıra ateşli bir futbol meraklısı olan O'Neill'e göre, Dünya Kupası tarihine şöyle bir bakmak, futbolda ekonominin ne kadar belirleyici bir etken olduğunu gösteriyor. 
     Son 17 kupanın 8'i, dünyanın en zengin 7 ülkesinin oluşturduğu G-7 grubunun üyesi olan İngiltere, Almanya, İtalya ve Fransa tarafından kazanılmış. 
     Başta Çin olmak üzere, Asya takımlarının dünya futbol sahnesinde kazandığı başarılar da, bu ülkelerin ekonomik büyümeleriyle aynı zamanda gerçekleşmiş. 
     Goldman Sachs uzmanına göre, Rusya ve Brezilya milli futbol takımlarının gücü de, bu ülkelerin ekonomik potansiyellerinin yeşil sahalardaki doğrudan yansıması. 
     O'Neill bu durumu, ''Dünya ekonomisini göz önüne aldığımız sürece, dünya ekonomisiyle futbolun aynı yönde hareket ettiğine ilişkin kanıtlar oldukça güçlü'' sözleriyle açıklıyor. 
     Yani ''ekonomisi güçlü olan ülkelerin, milli takımları da güçlü'' oluyor. 
     
     İSTİSNALARI VAR 

     O'Neill, ekonomiyle futbol arasında kurduğu bu ilişkide, daha zengin İsviçre'nin daha yoksul Brezilya'ya göre daha geride olması, dünyanın en güçlü ekonomisi olan ABD ve Japonya'nın, futbol sıralamasında gerilerde kalması gibi istsnaların bulunduğunu kabul ediyor, ancak bunun kuralı bozmayacağını iddia ediyor. 
     Goldman Sachs uzmanının kuramını zorlayan tek örnek ise haberde Türkiye'nin adı geçmiyor Arjantin. 
     ''Güçlü ekonomi, neredeyse eşittir güçlü futbol'' formülünün kaşifi O'Neill bile, ekonomisi çökmüş durumda olan Arjantin'in milli takımının bu yılki kupanın en büyük favorisi olduğu gerçeğini teslim ediyor. 
     Ülkenin yaşadığı ağır krize rağmen, yeşil sahalarda korkutucu gücünü koruyan Arjantin milli takımı, futbolun hayatta kaybedenlerin kaderlerini değiştirebilecekleri ''demokratik bir er meydanı'' olduğu düşüne inanmayı sürdürmek isteyenler için umut oluyor. 
     Öte yandan geçen dünya kupasında yarı finaline kalan dört takımdan üçünü doğru tahmin etmiş olan O'Neill, bu yılın şampiyonunun ise Arjantin, Fransa, İtalya ve İspanya arasından çıkacağı tahmininde bulunuyor. 
     





</TEXT>
</DOC>
