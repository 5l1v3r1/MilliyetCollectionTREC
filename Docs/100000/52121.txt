<DOC>
<DOCNO> 52121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur07.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bindiğiniz uçak kaçırılırsa ne yapmak gerekir İşte öneriler... 
</HEADLINE>
<TEXT>

     Uçak yolculuğu sırasında uçağın kaçırılması durumunda pilot ve yolcuların yapacakları ''en akıllıca hareketin'' olayın sona ermesini beklemek olduğu bildirildi. 
     İnternetteki ''www.airportreporter.com'' adresli sitede, kaçırılan uçağın içerisinde bulunan pilot ve yolcuların yapması gerekenler açıklanıyor. 
     Sitede yer alan bilgilere göre hava korsanlarının söylediklerinin dışına çıkılmaması gerektiğini belirten uzmanlar, korsanları engellemek için yapılacak herhangi bir hareketin başarısızlıkla sonuçlanmasının, uçağın sabote edilmesi veya rehinelerin ölümüyle son bulabileceği uyarısında bulunuyorlar. 
     Yolculara, korsanlar kendileriyle konuşmak isterlerse konuşmalarını, işbirliği isterlerse işbirliği yapmalarını tavsiye eden uzmanlar, korsanları engellemek için yapılacak herhangi bir hareketin başarısızlıkla sonuçlanmasının, uçağın sabote edilmesi veya rehinelerin ölümüyle son bulabileceğini belirtiyorlar. 
     Uçak kaçırıldığı andan itibaren yapılması gerekenler şöyle sıralanıyor 
     -Uçağın kaçırıldığını anladığınız anda, ilk şart olarak korsanların söylediklerine uyun. 
     -Bindiğiniz uçağın milliyetini, kalktığınız ve varacağınız havalimanının coğrafi ve etnik konumunu, kendi milliyetinizi göz önünde bulundurarak teröristlerin amacı hakkında fikir sahibi olmaya çalışın. 
     -Terörist eylemin politik yapısı olduğunu anladığınızda mantıklı davranın. Bu gibi durumlarda teröristlerin pasaport ve kimlik kontrolü yapabileceklerini unutmayın. Milliyetiniz, terörist eylemin niteliğine ters düşüyorsa elinizden geldiğince eyleme aykırı ülkeye ait olan kimliğinizi saklayın. 
     -Gereksiz kahramanlıklara kalkışmayın. 
     -Korsanların gözünün içine bakmamaya dikkat edin. Koltukta olabildiğince dik oturun. Dikkat çekmemeye özen gösterin. 
     -Yanınızda eşiniz veya çocuğunuz varsa onların psikolojisine hakim olmaya çalışarak soğukkanlılığınızı koruyun. 
     -Yanınızda oturan bir yabancı varsa onunla aklınızdan geçenleri paylaşmayın. İyi organize olmuş uçak kaçırma olaylarında korsanlardan birinin yolcu gibi davranarak kabin içindeki gelişmeleri izleyebileceği ihtimalini unutmayın. 
     -Acil bir ihtiyacınız olduğunda, korsanla son derece kibar bir biçimde konuşarak izin isteyin. 
     -Cep telefonu kullanmak, başvuracağınız en son hareketlerden birisi olsun. Telefon görüşmesinin korsan tarafından fark edilmeyeceğine emin olduğunuzda görüşmeyi gerçekleştirin. Bu durumda tek amacınız, yetkililere uçak içindeki durumu anlatmak olmalı. 
     Gereksiz detaylara girmeyin ve asla bir televizyon kanalıyla görüşmeyin. 
     -Uçağa bir antiterörist baskın, eylemin gerçekleşmesinden uzun bir süre sonra yapılacaktır. Buna hazırlıklı olun ve baskın anında asla ayağa kalkmayın. Mümkünse bulunduğunuz koltuğun arasına girin. İlk fırsatta uçağı terk edin. 
     






</TEXT>
</DOC>
