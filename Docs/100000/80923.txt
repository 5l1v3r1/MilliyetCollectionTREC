<DOC>
<DOCNO> 80923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur18.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebzeler hormonlu diyen Erman Toroğlu protesto edildi 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Türk sebze ürünlerinde ilaç ve hormon kalıntısı bulunduğu iddialarının asılsız olduğunu belirterek, ''Bunu ortaya atanlar, ithal şebekeleridir'' dedi. 
     Kumluca Belediyesi tarafından düzenlenen ''3. Kumluca Tarım ve Seracılık Şenlikleri''nin ikinci gününde yapılan yağlı güreşleri izleyen Bakan Gökalp, burada yaptığı konuşmada, Türk sebze ürünlerinde ilaç ve hormon kalıntısı olmadığını bildirdi. 
     Göreve geldikleri 3 yılda, aldıkları önlemlerin etkisinin görüldüğünü söyleyen bakan Gökalp, şöyle konuştu 
     ''Göreve geldiğimizde sınır ticareti adı altında 52 çeşit tarım ürünü Türkiye'ye giriyordu. Sınır ticareti diye ithal edilen tarım ürünleri, tüm ülkede satılıyordu. Her ülke kendi ürünlerini korumaya, kaliteli üretim yapmaya özen gösteriyor. Biz de kendi ürünlerimizi, kendi tarımımızı korumaya çalışıyoruz.'' Tarım ürünleri ithalatında getirilen sınırlamalardan bazı çıkar çevrelerinin rahatsız olduğunu vurgulayan Gökalp, şöyle devam etti 
     ''Gümrüklerden giremeyince Sebzede ilaç ve hormon kalıntısı var 
     diyorlar. Bunun arkasında bazı ithal şebekeleri vardır. Antalya'da ve Türkiye'de üretilen sebzede ilaç ve hormon kalıntısı yok. İşte raporları burada. Sebzelerimizde arsenik gibi ağır metal içeren kimyasallar da yok. Sebzede hormon kalıntısı olduğu iddialarını, ithal şebekeleri çıkarıyor. Birileri çıkıyor, Sebzede, domateste, hıyarda, kabakta hormon var diyor. Sen nereden biliyorsun bunları, sen bu konunun uzmanı mısın, hıyar uzmanı mısın, kabak uzmanı mısın, domates uzmanı mısın Bilen de bilmeyen de konuşuyor. '' Üreticilere de seslenen bakan Gökalp, ''Size hangi ilacın kullanılacağını, ilacın nasıl atılacağını, parasız öğreteceğiz. Tarım İl Müdürlükleri ve İlçe Müdürlükleri, üreticilerimizin emrindedir. Gidin, buralardaki görevlilerimizle, yetkililerimizle görüşün. Bir vatandaş yanlış ilaç kullandıysa onu 100'le, binle, 10 binle çarpmak olmaz'' dedi. Antalya ve Alanya'da sebzelerdeki zirai ilaç kalıntılarının analizinin yapılabilmesi için rezidü laboratuvarı ile mikrobiyoloji laboratuvarlarının hizmet verdiğini anlatan Gökalp, şunları kaydetti ''Özellikle 27 Mart'tan sonra Romanya sebzede sağlık belgesi istiyor. Üreticilerimiz çok dikkatli olsun. Kaliteli ürün üretsinler. Sebzelerin analizlerini sürekli yaptırsınlar. Dünyada ve Türkiye'de sizin ürettiğiniz ürünün garantisi benim. İnadına üretim yapacağız'' Bakan Gökalp konuşmasının son bölümünde bazı çıkar gruplarının Türkiye'de ve yurtdışında turistleri etkileyerek, Türk sebze ürünlerinde zirai ilaç kalıntısı olduğu iddialarını yaygınlaştırdıklarını ve bundan vazgeçmelerini istedi. 
     
     ERMAN TOROĞLU'NA TEPKİ 
     Yağlı güreşlerin yapıldığı alanda güreşleri izleyen bazı üreticiler, asıl mesleği sebze-meyve komisyonculuğu olan, eski hakem, spor yorumcusu Erman Toroğlu'na tepki gösterdiler. 
     Üreticiler, üzerinde ''Toroğlu'na kırmızı kart'', ''Hormonlu Toroğlu'' gibi yazılar bulunan pankartlarla Erman Toroğlu'nu protesto ettiler. 
     Erman Toroğlu, geçtiğimiz günlerde, bir televizyon kanalında, Türk sebzesinin hormonlu olduğunu, Türk üreticisinin aşırı şekilde hormon kullandığını söylemişti. 
     





</TEXT>
</DOC>
