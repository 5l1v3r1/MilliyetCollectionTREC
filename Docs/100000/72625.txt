<DOC>
<DOCNO> 72625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur15.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis memurunun sevgilisi AİDS'ten öldü... 
</HEADLINE>
<TEXT>

     Çorum'da bir polis memurunun birlikte yaşadığı ve çevresine eşi olarak tanıttığı Gürcistan uyruklu bir kadın AIDS'ten öldü. 
     Edinilen bilgiye göre, evli olmasına rağmen ailesinden ayrı yaşayan polis memuru Habip Yontar, 9 Kasım 2000 tarihinde Giresun'dan Çorum'un Uğurludağ İlçesi'ne atandı. Yontar, beraberinde getirdiği ve çevresine adının Emine Yontar olduğunu söylediği Gürcistan uyruklu Tatiana Geokhojitashveli ile birlikte yaşamaya başladı. 
     Son zamanlarda aşırı kilo kaybettiği gözlenen Tatiana Geokhojitashveli 42 , 7 Mart'ta rahatsızlanarak Ankara İbni Sina Hastanesi'ne kaldırıldı. Burada yapılan müdaheleye rağmen hayatını kaybeden Tatiana Geokhojitashveli'nin AIDS olduğu belirlendi. 
     Polis memuru Habip Yontar, kadının ölümü üzerine, cesedi hastanede bırakıp Çorum'a döndü. Durumunun ortaya çıkması sonucu, polis memuru Yontar, Uğurludağ Kaymakamlığı'nca açığa alınarak Çorum'a getirildi. 
     Çorum Emniyet Müdürlüğü'nde gözetim altında tutulan Yontar'a eliza testi uygulandığı ve ilk sonuçlarda virüse rastlanmadığı, ancak testlerin süreceği öğrenildi. 
     Çorum Valisi Atıl Üzelgün de yaptığı açıklamada, polis memuru Habip Yontar ile ilgili bakanlıktan müfettiş istediğini belirterek, hazırlanacak rapor doğrultusunda gerekli yasal işlemlerin yapılacağını kaydetti. 
     Vali Üzelgün, ilçede polis memurunun yakın çevresinin eliza testi için başvuruda bulunduğunu belirterek şunları söyledi 
     ''Biz ailesinin de aynı testlerden geçmesini istedik. Çocukları dedelerinin yanında Elazığ'da kalıyor. Eşi ise bir başka ilde bulunuyor. Habip Yontar, ileri tetkikler için Ankara İbni Sina Hastanesi'ne gönderilecek.'' 
     






</TEXT>
</DOC>
