<DOC>
<DOCNO> 53976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/guncel/gun02.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DİKKAT Ayşe Başçavuş geliyor 
</HEADLINE>
<TEXT>

2003’te göreve başlayacak ilk kadın astsubayların büyük bölümü uzmanlık gerektiren "yardımcı sınıf" hizmetlerde görevlendirilecek 
     UTKU ÇAKIRÖZER Ankara 

     Türk Silahlı Kuvvetleri’nde tarihi bir ilke daha imza atılarak ordu kademelerine "kadın astsubay" alınacak. TSK kademelerinde 2003’te göreve başlayacak ilk kadın başçavuşların büyük bölümü uzmanlık gerektiren "yardımcı sınıf" hizmetlerde görevlendirilecek. Kadın Jandarma çavuşlar ise cezaevleri ve asayiş kontrollerinde aktif görev alacak. 
     TBMM’de kabul edilen sözleşmeli subay - astsubay yasasıyla ilgili yönerge çalışmaları tamamlandı. Yönergenin Başbakanlık tarafından onaylanmasından sonra, kuvvetlerin personel planlaması doğrultusunda 2003’ten itibaren sözleşmeli subay - astsubay alınacak. Türk ordusuna katılacak sözleşmeli askeri personel arasında çok sayıda kadın astsubayın da yer alacağı belirtildi. 
     
     Jandarmada aktif görev 
     TSK’nın tüm birimlerinde görev alacak kadın astsubaylar arasında Jandarma Genel Komutanlığı’nda görevlendirilenlere aktif görev verilecek. Cezaevlerinde ve asayiş kontrollerinde erkek jandarmaların kadınların üstünü gerekli titizlikte arayamaması nedeniyle ortaya çıkan güvenlik boşluğu, kadın çavuş istihdamıyla giderilecek. Cezaevlerine yasak malzeme sokulması ve bombalı intihar saldırısı girişimlerinde kadınların önemli rol oynadığına dikkat çeken yetkililer, kadın Jandarma astsubay istihdamıyla bu girişimlerin büyük ölçüde engelleneceğini belirtti. Kadın astsubaylar Kara, Deniz ve Hava Kuvvetleri komutanlıklarında ise tıp, eğitim, gıda, muhasebe gibi uzmanlık gerektiren alanlarda "yardımcı sınıf personel" olarak görevlendirilecek. 
     
Kadınlar geri görevde      TSK’da 1955 - 60 yılları arasında başlatılan kadın subay uygulamasına 1961’de son verildi. 1992’den itibaren harp okullarına yeniden kadın öğrenci alınmasına karar verildi. 1996’ten itibaren topçu, tankçı, piyade, istihbaratçı gibi "muharip savaşan " sınıf olarak TSK’ya katılan teğmenler, 1999’dan sonra emirle "yardımcı sınıflar"a geçirildi. 
     TSK’daki kadın subayların tamamına yakını "levazım, maliye, personel, ordu donatım" görevinde çalışıyor. TSK’da şu anda sadece Hava Kuvvetleri’nde yaklaşık 50 kadın subayın muharip sınıf olan savaş pilotluğu yapmasına izin veriliyor. Yeni alınacak kadın astsubayların büyük bölümü de yardımcı sınıf olarak görevlendirilecek. 
     



 GÜNCEL 



















</TEXT>
</DOC>
