<DOC>
<DOCNO> 90497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/yazar/zbirand.html </URL>
<DATE> 2002/06/18/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ağzı olan konuşuyor... 
</HEADLINE>
<TEXT>

     Avrupa Birliği konusunda tam bir sağırlar diyaloğu yaşanıyor. 
     Bazı kodaman politikacılar, iş adamları, kimi büyük sıfatlı sözde bilim adamları, bazı emekli askerler ve her şeyi en iyi bilen bazı köşe yazarları zaman zaman öyle görüşler açıklıyorlar ki, insan kulaklarına inanamıyor. 
     40 yıldır birlikte yaşadığımız Avrupa hakkında hiçbir şey bilmedikleri ortaya çıkıyor. Cehaletleri paçalarından dökülüyor. Hele bazıları öylesine gerekçeler üretiyorlar ki, komik dahi sayılamayacak derece ilkel oluyorlar. 
     Bunlara gülüp geçmekten başka çare yok. 
     Ne yazık ki, bunların abuk sabuk görüşleri, özellikle bir kesit üniversiteliler, yarı cahil kesimler tarafından "doğruymuş" gibi algılanıyorlar. Ciddi biçimde inanılıyor. 
     Bu konuda yapılabilecek pek bir şey yok. 
     Bu grubun dışında ciddi yaklaşımla çekincelerini ve varsayımlara dayanıp görüşlerini açıklayanlar var. Aralarında önemli stratejistlerin, askerlerin, bilim adamlarının ve bazı köşe yazarlarının bulunduğu bu kesim, bazı ortak konularını ısrarla tekrarlıyorlar. 
     Ben bu görüşlere katılmıyorum. 
     Okurlarıma bu çekincelere karşıt görüşlerimi toplu halde özetlemek istiyorum. 
     
1. AB sürekli yeni ödünler istiyor      Sık sık rastlanan bir söyleme göre "Avrupa Birliği Türkiye'den sürekli ödün istiyor ve istekler listesine sürekli yeni ödünler ekliyor." 
     Çok yanlış. 
     AB, Türkiye'den sadece Kopenhag Kriterleri'ne uyum sağlamasını istiyor. Bunlar "ödün" olarak nitelendirilemez. Bizim katılma talebinde bulunduğumuz bir topluluğun kurallarıdır. Aday olan her ülkenin kabul etmek zorunda olduğu koşullardır. 
     AB bu çerçevenin dışına çıktığı ve ek isteklerde bulunduğu taktirde, Türkiye'nin itiraz etme hakkı vardır. Avrupa Parlamentosu veya Komisyonu'nun dışındaki başka çevrelerden çıkan seslere önem verilmemelidir. Bu sesler hep çıkacaktır ve direnmek, itiraz etmek Türkiye'nin elindedir. 
     
2. Müzakere edelim, teslimiyetçi olmayalım      En çok duyulan görüşlerden biri "AB ile dişe diş müzakere edelim. Her şeyi kabul eden, teşlimiyetçi yaklaşımı reddedelim. Gireceksek onurumuzla girelim" dir. 
     Çok haksız ve yanlış bir yaklaşım. 
     Kopenhag Kriterleri idam, anadilde yayın, öğrenim hakkı, dernekleşme ve fikir özgürlüğü vs. müzakere edilemez. Bu kriterlere aynen uyulması gerekmektedir. Nasıl, her Türk vatandaşı olmak isteyen kişi, Türk Anayasası'nı müzakere edemez ve aynen kabul etmek zorundaysa, Kopenhag Kriterleri'ne de uyum şarttır. 
     Sadece, bu kriterlere hangi sürede uyum gösterebileceğimizi müzakere edebiliriz, o kadar. Eğer buna rağmen "Hayır, bizim özel durumumuz var. Biz sizin demokrasi kurallarınızı uygulayamayız. Bu kuralları bize göre değiştirin" dersek alacağımız yanıt "Bu kriterler bizim ortak değerlerimizdir. Eğer beceremeyecekseniz, o zaman aramıza gelmeye kalkışmayın" olacaktır. 
     Asıl böyle bir durumda onurumuz kırılmalıdır. 
     Türkiye için asıl müzakere, katılma görüşmeleri ile birlikte başlayacaktır. Orada da onurumuzun kırılmasını istemiyorsak, şimdiden dosyalarımızı iyi hazırlayalım. İyi müzakereciler bulalım. Aksi halde, sadece onurumuzu değil, paramızı da kaybederiz. 
     
3. Zaten almayacaklar neden uyalım...      En sık rastlanan diğer bir görüşte şudur 
     "Avrupa Birliği'nin Türkiye'yi alma niyeti yoktur. Ekonomik, sosyal, politik ve stratejik nedenlerle alması da imkansızdır. O zaman kendimizi neden sıkıyoruz " 
     Bu görüş, uluslarararası gerçeklerle uyuşmamaktadır. 

</TEXT>
</DOC>
