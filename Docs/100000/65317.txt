<DOC>
<DOCNO> 65317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/spor/aspo.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen büyük riskte 
</HEADLINE>
<TEXT>

Galatasaraylı yıldız oyuncunun, ayak bileğindeki sakatlığının futbol yaşamını tehdit ettiği ortaya çıktı. Sergen, tedavi programlarını uygulamazsa sahalardan kopacak 
     Özel Haber Halil Özer 

     Kıkırdak inceldi 
     TÜRK futbolunun en önemli yeteneklerinden biri olan Sergen’in sağ ayak bileğinde oluşan sakatlığının büyük tehlike oluşturduğu bildirildi. Son iki yıl içinde iki kez ameliyat olan Galatasaraylı futbolcunun kıkırdaklarında incelme meydana geldiği açıklandı. Prof. Dr. Burhan Uslu, kıkırdak dokusunun farklı bir yapıda olduğunu hatırlatırlarken, "Fazla kilosu olduğu için kıkırdağa baskı artıyor ve iç kanama oluşuyor. Bu yüzden ağrıları artıyor, oynarken rahatsızlık çekiyor" ifadesini kullandı. 
     
     Kilo vermesi şart 
     MİLLİ Takım doktorları tarafından da bilinen sakatlıkla ilgili olarak Sergen’in mutlaka ortopedik ayakkabı kullanması gerektiği de vurgulandı. Uslu, yıldız oyuncunun tedavi programını harfiyen uygulaması zorunluluğunun da altını çizdi, "Eğer bunları yapmayıp, ayağını da kuvvetlendirmezse, futbol hayatı tehlikeye girer. Ayrıca aşil tandonuna da zarar verir. En az 10 kilo vermeden, bir kez daha ameliyat masasına yatması büyük risk" diye konuştu. 
     
     Yaşı handikap 
     SERGEN’E, son ameliyatından sonra ya yanlış tedavi uygulandığı ya da kendisinin söylenenleri yapmadığı iddiası da ortaya atıldı. Ayrıca doktorlar, Sergen’in yaşının handikap olduğunu belirttiler ve "Genç olsaydı, bu tedavi daha kolaylaşırdı. Şimdi iyileşse bile, sakatlığın tam olarak geçmesi garanti değil" yorumunu yaptılar. Bu arada Sergen’i, doktor tavsiyelerine uyması konusunda yakın takibe alan Galatasaray’ın, sakatlık yüzünden imzayı mart ayına bıraktığı ileri sürüldü. 
     
Benzer sakatlık      HOLLANDA futbolunun yetiştirdiği en önemli oyunculardan biri olan Van Basten, aynı kıkırdak sorunuyla karşılaşmış ve aniden futboldan kopmuştu. Ayrıca Amokachi’nin de dizinde yaşadığı benzer sakatlığın ardından futbol yaşamının zora girdiği belirtildi. 
     



 SPOR 




























</TEXT>
</DOC>
