<DOC>
<DOCNO> 71839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo19.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, yüzünü Avrupa Şampiyonlar Ligi'ne döndü 
</HEADLINE>
<TEXT>

     Ligde Beşiktaş'ı 1-0 yenerek liderliği devralan Galatasaray'da gözler, AS Roma ile hafta içinde yapılacak Avrupa Şampiyonlar Ligi maçına çevrildi. 
     Sarı-kırmızılılar, AS Roma maçının hazırlıklarına, ara vermeden bu akşam yaptığı antrenmanla başladı. 
     Teknik direktör Mircea Lucescu yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda, as futbolcuların bir kısmı dinlenirken, yedekler çift kale maç yaptı. 
     Dünkü maçta as futbolcular arasında yer alan Fleurquin, Batista, Ayhan, Ergün, Hasan ve Mondragon idmana çıkarken, Bülent Korkmaz, Emre, Ümit, Perez ve Arif çalışmaya katılmadı. 
     Lucescu, yedeklerin adeta pestilini çıkarırken, hatalı goller yiyen kaleci Kerem'i de sert bir biçimde uyararak, ''Dikkatli ol seni değiştiririm'' dedi. 
     Futbolcuların antrenmanda, Beşiktaş galibiyeti nedeniyle bir hayli moralli oldukları gözlenirken, kaleci Mondragon 2 köpeğiyle tesislerde oynadı. 
     Galatasaray'da, statü gereği Avrupa Şampiyonlar Ligi'nde oynayamayacak olan Batista ve sakatlıkları süren Sergen, Murat ve Bülent Akın dışındaki futbolcuların Roma'ya götürüleceği bildirildi. 
     Bu arada Galatasaray'da, Ümit Karan, Bülent Korkmaz ve Emre'nin hafif sakatlıklarının bulunduğu, ancak bu futbolcuların AS Roma maçında oynamalarında herhangi bir sakınca bulunmadığı öğrenildi. 
     Sarı-kırmızılılar, yarın yapacağı antrenmandan sonra öğleden sonra AS Roma maçı için İtalya'ya gidecek. 
     






</TEXT>
</DOC>
