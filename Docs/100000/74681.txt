<DOC>
<DOCNO> 74681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun32.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem AB'ye sert çıktı ''Sömürge valisi tavrından sıyrılın'' 
</HEADLINE>
<TEXT>

     Dışişleri Bakanı İsmail Cem, Kıbrıs'ta Türklere haksızlık yapılmasına Türkiye'nin izin vermeyeceğini, bu mesajı net bir şekilde AB'li muhataplarına yansıttığını söyledi. 
     Türkiye-Avrupa Vakfı'nın bir konferansına katılmak ve AB bünyesinde çeşitli temaslar yapmak üzere Brüksel'de bulunan Cem, düzenlediği basın toplantısında, AB Komisyonu üyesi Günter Verheugen ve AB Yüksek Temsilcisi Javier Solana ile yaptığı görüşmeler hakkında bilgi verdi. 
     Dışişleri Bakanı İsmail Cem, AB'de bazı çevrelerin ''sömürge valisi'' tavırlarından rahatsız ve şikayetçi olduğunu söyledi. Cem, Brüksel'den ayrılmadan önce yaptığı basın toplantısında, dün yaptığı bir konuşmada, bazı AB'lilerin tavırlarının yanlışlığına değindiğini teyit ederek, şöyle konuştu ''Bazı AB çevrelerinin, kendilerini sanki sömürge valisi imiş gibi görüp öyle davranmalarından yakınmıştım. Bunu ilk söyleyişim değil. Örneklerini zaman zaman görüyoruz. Ben bundan şikayetçiyim. Bazıları, kendi seçmen gruplarına hoş görünmek için bunu yapabiliyorlar. En olmadık konularda olumsuz yaklaşımlar oluyor. Avrupa Parlamentosu'nun sözde soykırıma ilişkin kararı da buna bir örnektir. Bazılarında böyle bir tutum oluşabiliyor. Karşı çıkıyorum, sert vurguluyorum. Bu sayede, en azından benim muhataplarım arasında bu eğilimlerin biraz azaldığını görüyorum. Umarım, o çevreler bu tavırdan tamamen sıyrılır.'' AB tartışmalarının son zamanlarda ''fazla duygusal'' bir hale geldiğini, bazı yanlış anlaşılmaların da olduğunu kaydeden Cem, AB Komisyonu'nun genişlemeden sorumlu üyesi Günter Verheugen ile görüşmesinde, bu durumu ''bir düzene koymak'' yönünde irade belirlediklerini anlattı. Nisan'da Türkiye-AB Ortaklık Konseyi'nin yapılacağını, ardından Sevilla zirvesinde, ''Türkiye'nin bugüne kadar yaptıklarının net bir şekilde ifadesinin'' beklendiğini anlatan Cem, Verheugen ile görüşmesini değerlendirirken, ''Türkiye'nin AB'ye karşı olduğu veya AB'nin Türkiye ile isteksiz bir diyalog kurduğu havasını, bu yöndeki endişeleri ortadan kaldırıcı bir görüşme oldu'' dedi. 
     
     Kaygılar var, çözüm gerekiyor 

     Cem, şunları söyledi 
     ''Türkiye'nin AB yolunda adımlarını atmasından yanayım. Bu adımların atılması, bizi daha güçlü kılacaktır. Türkiye'nin bunları yapabileceği inancındayım. Kaygılar hepimizin kaygısıdır, ben de paylaşıyorum. Getirilecek özgürlüklerin kötüye kullanılabileceğine ilişkin haklı kaygıları dikkate almak ve bunları karşılayacak önlemleri almak önemlidir. Özgürlüklerden korkmak değil, özgürlüklerin kötüye kullanılmasını önleyecek önlemleri almak gereklidir. Kötüye kullanımı engelleyecek objektif hukuk kurallarını koymak gereklidir. 
     Ben önlemleri almam, dolayısı ile özgürlükleri sınırlarım yaklaşımı artık çağın gerisinde kalmıştır.'' Verheugen ile görüşmesinde, Türkiye'nin 2002 içinde AB ile ilişkilerinin gelişme aşamalarını ve sürecini konuştuklarını, neler yapılabileceğini tartıştıklarını bildiren Cem, ''Önümüzde Sevilla, Brüksel ve Kopenhag zirveleri var. Bizim hedefimiz, Türkiye'nin tam üyelik müzakerelerinin başlaması veya tarihinin belirlenmiş olmasıdır'' dedi. 
     
     Tıkanma yok 

     ''Türkiye'nin siyasi kriterleri karşılaması ile müzakerelerin başlatılacağı ifade ediliyor. Zaten böyle olması lazım. Bir tıkanma söz konusu değil'' diyen Cem, ekonomik ilişkilerin ve ticari konuların da görüşüldüğünü ifade ederek, ''Türkiye-AB ilişkilerinde, 2002 dönemindeki beklentileri bir mutabakat içinde saptadık. Türkiye'nin AB'ye tam üye olmak, AB'nin Türkiye'yi tam üye almak yönündeki iradelerini teyid ettik'' diye konuştu. 
     AB Yüksek Temsilcisi Javier Solana ile görüşmesinde, Ortadoğu konusunu çok ayrıntılı konuştuklarını, 11 Eylül sonrasında dünyada değişen stratejik dengelerin tahlilini yaptıklarını ifade eden Cem, Afganistan'daki muhtemel gelişmeler ve Türkiye'nin rolü, Orta Asya gibi konuları da gündeme aldıklarını, Solana'nın, AB-İslam Konferansı Örgütü İstanbul toplantısının değerlendirmesini yaptığını, ''İstanbul Konferansı sonrasında dünyada anlayış ve barışa hizmet eden bir ortam oluştuğunu gördüğünü'' söylediğini bildirdi. 
     
     AB'deki PKK dosyası 

     Dışişleri Bakanı Cem, temaslarında, ''terör örgütlerinin AB'de doğru şekilde tanımlanması, doğru şekilde muamele görmesi gerektiğini'' söylediğini belirterek, ''AB ülkeleri ile ikili gündemimizde de, AB ile ilişkilerimizde de bu konu gündemimizdedir'' dedi. 
     Cem, AB Komisyonu'nun, bazı Amerikan sigara üreticisi firmalara karşı açtığı kaçakçılık ve yolsuzluk davasına ilişkin dosyada, bu kaçakçılık çerçevesinde büyük paralar kazanan PKK'nın bir terör şebekesi olarak tanımlanmasına ilişkin bir soruyu yanıtlarken, ''Önemli olan, AB'nin bir belgesinde bize göre doğru olan böyle bir tanımın yapılmış olmasıdır. Bize düşen, AB'nin böyle bir dosyasında bu tanım yapılmışsa, bunun, karşı mücadele edilecek terör örgütleri listesine de yansıtılması için çaba harcamaktır'' dedi. 
     Türkiye'nin AB nezdindeki Daimi Temsilcisi Büyükelçi Nihat Akyol da, AB Komisyonu'nun ABD'de ortaya koyduğu adli dosyada, sigara kaçakçılığı ile terör örgütü PKK'nın bağlantısına yer verildiğini teyit ederek, söz konusu dosyanın ayrıntılarının araştırıldığını bildirdi. 
     Dışişleri Bakanı İsmail Cem, daha sonra Türkiye'ye dönmek üzere Belçika'dan ayrıldı. 
     






</TEXT>
</DOC>
