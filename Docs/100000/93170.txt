<DOC>
<DOCNO> 93170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur02.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSYM'den tercih sınırlamasına esneklik... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM , Öğrenci Seçme Sınavı'nda ÖSS 120 ve üstünde puan alan adayların, üniversitelerin ön lisans ve lisans programlarının bulunduğu tabloların birinden en fazla 18 tercih yapabileceklerine ilişkin sınırlamayı kaldırdı. 
     ÖSYM, meslek liselerinden meslek yüksekokullarına sınavsız geçiş uygulamasının bu yıldan itibaren uygulamaya konulması dolayısıyla, meslek lisesi mezunu adaylar ile diğer lise mezunu adayların tercih işlemlerini hangi kurallar çerçevesinde yapacaklarını belirledi. 
     Bu çerçevede, adayların ön lisans veya lisans programlarından tercih yapma haklarına da esneklik getirildi. 
     Önceki sistemde, ÖSS'den 120 ve üstünde puan alan adaylar ön lisans ve lisans programlarının bulunduğu tablolardan toplam 24 program tercihi yapabiliyorlardı ancak bir tablodan en fazla 18 tercihte bulunma hakları vardı. Örneğin, toplam 24 tercih yapmak isteyen bir aday, lisans programlarının bulunduğu tablodan en çok 18 tercih yapmak zorundaydı. Adayın, tercih ettiği programların sayısını 24'e tamamlamak için diğer tercihlerini ön lisans programları arasından seçmesi gerekiyordu. 
     Yeni kurala göre, ÖSS'den 120 ve üstünde puan alan adaylar isterlerse 24 tercihinin hepsini lisans veya ön lisans programları arasından seçebilecekler. Adayların tercih listesinin tamamını doldurmaları gerekmiyor. İsteyen aday 1 tercih de yapabiliyor. 
     
     TERCİHLER NASIL YAPILACAK 
     ÖSYM, 2002-ÖSS sonucunda, yükseköğretim programları arasından tercih yapma hakkı kazanacak adayları şu üç gruba ayırdı 
     -2002-ÖSS'ye girip 105 veya daha fazla puan alanlardan sınavsız geçiş hakkı bulunmayanlar, -2002-ÖSS'ye giren ve aynı zamanda sınavsız geçiş hakkına sahip olanlar, -Sadece 2002-Meslek yüksekokullarına sınavsız geçiş için başvuranlar. 
     Adaylar, bu grupların hangisinde olursa olsunlar, ÖSYM'nin kendilerine gönderdiği tercih formunu dolduracaklar ve tercihlerini yaparken sadece kendilerinin tercihte bulunma hakları olan yükseköğretim programlarını tercih formuna yazıp kodlayacaklar. 
     
     TERCİHLERLE İLGİLİ KOŞULLAR 
     ÖSYM, gerek sadece meslek yüksekokullarına sınavsız geçiş için başvuran, gerekse 2002-ÖSS'ye başvuran adayları, 2002-Yükseköğretim Programları ve Kontenjanları Kılavuzu'nda yer alan tabloların hangilerinden tercih yapabileceklerine göre, ''Lise grubu'' ve ''Meslek liseleri grubu'' olmak üzere ikiye ayırdı. 
     Lise grubu, şu liseleri kapsıyor 
     ''Lise, yabancı dil ağırlıklı lise, özel lise, anadolu lisesi, yabancı dille öğretim yapan özel lise, fen lisesi, özel fen lisesi, askeri lise, polis koleji, akşam lisesi, açıköğretim lisesi lise programı , çok programlı lise lise programı , anadolu güzel sanatlar lisesi, anadolu öğretmen lisesi, öğretmen lisesi, öğretmen okulu, köy enstitüsü.'' Meslek liseleri grubu da şu liseleri kapsıyor 
     ''Ticaret meslek liseleri, teknik liseler, endüstri meslek liseleri, kız meslek liseleri, sağlık meslek liseleri, otelcilik ve turizm meslek liseleri, sekreterlik meslek liseleri, astsubay hazırlama okulları ve imam hatip liseleri, açıköğretim lisesi Endüstri meslek lisesi, imam hatip lisesi, kız meslek lisesi, ticaret meslek lisesi , çok programlı liseler endüstri meslek lisesi, kız meslek lisesi, ticaret meslek lisesi, anadolu imam hatip lisesi, imam hatip lisesi ve diğer meslek liseleri.'' 
     
     LİSE GRUBUNUN TERCİH YAPABİLECEĞİ TABLOLAR 
     Bu çerçevede, lise grubundan 2002-ÖSS'ye giren ve 120 ve daha fazla ÖSS puanı alan adaylar, 2002-Yükseköğretim Programları ve Kontenjanları Kılavuzu'ndaki Tablo-3B ve Tablo-4'ten tercih yapabilecekler. ÖSS'den 105-119.9 arasında puan alan adaylar da Tablo-3B ile Tablo-4'teki sadece Açıköğretim Fakültesi programlarını İngilizce Öğretmenliği hariç tercih edebilecekler. 
     
     MESLEK LİSELERİ GRUBUNUN TERCİH YAPABİLECEĞİ TABLOLAR 
     Meslek liseleri grubunda yer alan adaylardan 2002-ÖSS'ye başvurup sınava girenler, eğer 120 ve üstünde puan almışlarsa Tablo-3A'dan sadece kendi alanlarıyla ilgili bir programı seçebilecekler , Tablo-3B'den ve Tablo-4'ten, 105-119.9 puan arasında yer alan adaylar da Tablo-3A sadece kendi alanlarıyla ilgili bir programı seçebilecekler , Tablo-3B ve Tablo-4'ten tercih yapabilecekler. Yine bu gruptaki adaylardan ÖSS'de 105'in altında puan alan adaylar da sadece Tablo-3A'dan kendi alanlarıyla ilgili programları tercih edebilecekler. 
     Meslek liseleri grubunda yer alıp ÖSS'ye başvurduğu halde sınava girmeyenler ile ÖSS'ye başvurmayıp sadece meslek yüksekokullarına sınavsız geçiş için başvuranlar da Tablo-3A'daki kendi alanlarıyla ilgili programları tercih listelerine yazabilecekler. 
     
     TABLOLAR 
     Tablo-3A, sadece sınavsız geçiş hakkına sahip meslek lisesi öğrencilerinin tercih edebilecekleri programları kapsıyor. Adayların Tablo-3B'den tercih yapabilmeleri için ise 2002-ÖSS'de ilgili puan türünde en az 105 veya daha yüksek, Tablo-4'ten tercih yapabilmeleri için Açıköğretim programları hariç, Açıköğretim İngilizce Öğretmenliği dahil de ilgili puan türünde 120 veya daha yüksek puan almaları koşulu bulunuyor. 
     Kendi alanlarıyla ilgili programlara girmek isteyenler ile bir mesleğe yönelik program uygulayan lise veya dengi okul çıkışlı adayların Tablo-6'yı dikkatli incelemeleri gerekiyor. 
     Lisede okuduğu alanla ilgili bir programı tercih etmeyen adayların ağırlıklı ortaöğretim başarı puanları düşük katsayıyla çarpıldığı için, yerleştirme puanları da düşük çıkıyor. 
     





</TEXT>
</DOC>
