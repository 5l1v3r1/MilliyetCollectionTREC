<DOC>
<DOCNO> 98016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur18.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar sınav sonuçları açıklandı... 
</HEADLINE>
<TEXT>

     Özel Okullar Sınavı'nda, Adana Yaltır Kardeşler İlköğretim Okulu'ndan Burak Ulaş ile Ankara Harzemşahlar İlköğretim Okulu'ndan Mehmet Doğan, birinciliği paylaştılar. 
     Kadıköy Ataşehir'deki Özel Okullar Derneği Merkezi'nde basın toplantısı düzenleyen İstanbul İl Sınav Yürütme Kurulu Başkan Yardımcısı Yusuf Tavukçuoğlu, sınav sonuçlarını açıkladı. 
     Bu yıl 13 bin 801 öğrencinin girdiği sınavı 2 bin 742 öğrencinin kazandığını belirten Tavukçuoğlu, başarı oranının yüzde 19.86 olduğunu bildirdi. 
     Sınav sonuçlarına göre ilk 10'a 19 öğrencinin girdiğini anlatan Tavukçuoğlu, 2 birinci, 4 ikinci, 1 üçüncü, 2 dördüncü, 1 beşinci, 3 altıncı, 1 yedinci, 2 sekizinci, 1 dokuzuncu ve 2 de onuncu olduğunu kaydetti. 
     Sınavda 801.904 puan alarak birinciliği paylaşan Adana Yaltır Kardeşler İlköğretim Okulu'ndan Burak Ulaş Mersin Merkez Tarsus Amerikan Lisesi'ne, Ankara Harzemşahlar İlköğretim Okulu'ndan Mehmet Doğan da Ankara Merkez TED Ankara Koleji'ne girmeye hak kazandı. 
     Sınavda 800.920 puanla ikinci olan Kırklareli Ahmet Mithat İlköğretim Okulu'ndan Nefize Turan İstanbul Amerikan Robert Lisesi'ni, Ankara'dan Elif Namlı TED Ankara Koleji'ni, Denizli Sevil Kaynak İlköğretim Okulu'ndan Dilban Meriç Akkan İstanbul Amerikan Robert Lisesi'ni ve Kayseri TED Kayseri Koleji Özel İlköğretim Okulu'ndan Samet Oymak da İstanbul Amerikan Robert Lisesi'ni, üçüncü olan Adana Özel Bilimkent İlköğretim Okulu'ndan Utkucan Saygılı ise TED Ankara Koleji'ni kazandı. 
     





</TEXT>
</DOC>
