<DOC>
<DOCNO> 64335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sontur14.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ömrüm elverirse Tunceli için elimden geleni yapacağım" 
</HEADLINE>
<TEXT>

     Başbakan Bülent Ecevit, TRT'nin davetlisi olarak Ankara'ya gelen bir gurup Tuncelili çocuğu kabul etti. 
     Başbakanlık Müsteşar Yardımcısı Selçuk Polat, bir öğretmen ile Tuncelili 5 çocuğa Başbakanlık Merkez Binası'nı gezdirdi. Polat ve beraberindeki öğrenciler daha sonra Başbakan Ecevit, tarafından makamında kabul edildi. 
     Müsteşar Yardımcısı Polat, kabulde yaptığı konuşmada, bu sabah TRT'de bir çocuk programına katıldığını belirtti. TRT'de kendisine Tunceli'den gelen bu çocuklara Ankara'da ''Kültür turu'' yaptırıldığının söylendiğini ifade eden Polat, ''Ben de devletin icra organının nasıl çalıştığını göstermek için onları buraya davet ettim'' dedi. 
     Selçuk Polat, çocukların okullarının bir çok sorunları olduğunu ifade ederek, Kültür Bakanlığı ve ''kardeş okul'' vasıtasıyla bu eksiklerin gidereceklerini ve onlara destek olacaklarını kaydetti. 
     Başbakan Bülent Ecevit de Tunceli halkının çok zeki, okumaya, bilime meraklı bir halk olduğunu ifade ederek, ''Ona rağmen Tunceli ihmal edilmiş durumda. Benim ömrüm elverirse Tunceli'nin kalkınması için elimden geleni yapacağım'' diye konuştu. 
     Ecevit, ''Elele Büyüttük Sevgiyi'' adlı şiir kitabını öğretmene armağan ederken, eşi Rahşan Ecevit'in ''Pülümür'de Aşk''' adlı kitabı ile birer fotoğraf makinesini de öğretmen ve çocuklara hediye etti. 
     Kabulün ardından, Müsteşar Yardımcısı Selçuk Polat, çocuklara Bakanlar Kurulu toplantısı salonunun da aralarında bulunduğu Başbakanlık Merkez Binası'nın bazı birimlerini de gezdirdi. 
     






</TEXT>
</DOC>
