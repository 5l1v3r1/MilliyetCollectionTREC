<DOC>
<DOCNO> 93914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko12.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's, Turkcell'in notunu yükseltti 
</HEADLINE>
<TEXT>

     Kredi derecelendirme kuruluşlarından Moody's, Turkcell tahvillerinin notunu iki kademe birden yükseltti. 
     Turkcell'den yapılan açıklamaya göre, Türkiye'nin içinde bulunduğu belirsiz ortama rağmen Turkcell'in yüzde 12.75 faiz oranlı 400 milyon dolarlık tahvil notu Caa1'den B2'ye, yüzde 15 faiz oranlı 300 milyon dolarlık tahvil notu da Caa2'den B3'e çıkarıldı. Moody's Turkcell'in notunu ise negatiften durağana yükseltti. 
     Moody's tarafından Turkcell'in ''Türkiye GSM pazarındeki lider konumuna, operasyonel ve finansal gücüne, hızlı abone artışına'' dikkat çekildiği belirtilen Turkcell açıklamasında, Turkcell'in maliyet bazlı operasyonlarının da borç geri ödemesinde önemli bir etken olduğunun kaydedildiği vurgulandı. 
     Açıklamada, Turkcell'in 2002 yılının başından bugüne kadar faiz ve anaparadan oluşan toplam 420 milyon ABD Doları borç geri ödemesi gerçekleştirdiği ifade edilerek, 2002 sonu itibariyla Turkcell'in toplam finansal borcunun 1.28 milyar ABD Dolarına inmesinin beklendiği belirtildi. 
     Turkcell Genel Müdürü Muzaffer Akpınar, ülkede yaşanan ekonomik zorluklara rağmen Turkcell'in pazardaki lider ve güçlü konumunu devam ettirdiğini vurgularken, ''iş ortakları ve ikili anlaşmalarla yaratılacak sinerji ve günlük operasyonların daha verimli, hızlı ve maliyet bilinciyle yapılması, Turkcell'in değişen rekabet şartlarında da başarısını sürdürmesini sağlamaktadır'' dedi. 
     





</TEXT>
</DOC>
