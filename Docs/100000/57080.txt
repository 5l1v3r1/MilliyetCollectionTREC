<DOC>
<DOCNO> 57080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/dunya/dun01.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Arafat’ı sildi 
</HEADLINE>
<TEXT>

İsrail Başbakanı Şaron, kurtulmayı’ planladığı Filistin lideri Arafat ile tüm ilişkileri kesti. İsrail ayrıca Arafat’ın Ramallah’tan çıkışını da yasakladı 
     DIŞ HABERLER SERVİSİ 

     Batı Şeria’daki önceki gün bir otobüse düzenlenen saldırıda 10 kişinin ölmesi üzerine Ortadoğu, barış yolunda bir darbe daha aldı. İsrail Güvenlik Kabinesi, Filistin lideri Yaser Arafat ile tüm ilişkileri kesme kararı aldı. 
     
     Saldırılardan sorumlu’ 
     Kabine ayrıca Arafat’ın Ramallah’tan çıkışını yasaklarken İsrail ordusu Gazze, Ramallah ve Nablus’ta yıldırım operasyonları yaptı. Avrupa Birliği ve ABD ise İsrail’in artık tanımadığı Arafat’ı Filistinliler’in temsilcisi gördüklerini açıkladı. 
     Önceki gece toplanan İsrail Güvenlik Kabinesi, Arafat’ı saldırı dalgasının doğrudan sorumlusu olmakla suçladı. Resmi bildiride, "İsrail hükümeti, Arafat’ı saldırıların sorumlusu olarak görmektedir. Bu yüzden Arafat ile artık ilişkisini kesmiştir" denildi. Açıklamanın ardından İsrail tanklarının Ramallah kentinde Arafat’ın bürosunun 200 metre uzağında mevzilenmesi dikkat çekti. 
     Öte yandan Batı dünyası gözlerini barış umutların iyice suya gömüldüğü bölgeye dikti. ABD ve Avrupa Birliği yetkilileri Arafat’ı Filistin toplumunun lideri olarak tanımaya devam edeceklerini açıklarken Fransa da İsrail’i uyardı. 
     
     Batı’dan Arafat’a destek 
     Avrupa Birliği Ortak Savunma ve Dış Politika Yüksek Temsilcisi Javier Solana, Afarat ile AB’nin ilişkilerini sürdüreceğini bildirdi. ABD Dışişleri Bakan Yardımcısı William Burns ise, Arafat’ı hala Filistin yönetiminin lideri olarak gördüklerini söyledi. 
     
YILDIRIM operasyonu      İsrail, Batı Şeria’daki saldırılara yanıt vermekte gecikmedi. İsrail uçakları, Gazze, Nablus ve Ramallah’taki Filistin yönetimine ait hedefleri dün gün boyu bombaladı. 
     Filistinli yetkililerin açıklamasına göre, İsrail F - 16’ları bombardımanda Gazze’deki 3 hedefi vurdu. Yetkili, hedeflerden birinin kent merkezinde Filistin lideri Yaser Arafat’ın bürosunun yakınlarındaki Filistin polisine ait bir bina olduğunu söyledi. Saldırıda hedef alınan kent merkezindeki ikinci binanın da polis merkezi olduğu belirtildi. İsrail buldozerleri de Filistin Televizyonu’nun binasını yerle bir ederek Arafat’ın en önemli iktidar dayanaklarından birini yok etti. Nablus’daki bombardımanda da Filistin karakolu hedef alındı. Görgü tanıkları, İsrail F16’larının bombardımanında kentteki bir cezaevinin de hedef alındığını söylediler. 
     



 DÜNYA 













</TEXT>
</DOC>
