<DOC>
<DOCNO> 72408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur12.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten İsrail ile Filistin'e şiddete son verin mesajı 
</HEADLINE>
<TEXT>

     Başbakan Bülent Ecevit, İsrail Başbakanı Ariel Şaron ve Filistin lideri Yaser Arafat'a birer mesaj göndererek, şiddete son verme ve görüşme masasına dönme çağrısında bulundu. 
     Dışişleri Bakanlığı Sözcüsü Hüseyin Diriöz, haftalık basın toplantısında bir soruya verdiği yanıtta, Müsteşar Yardımcısı Büyükelçi Ali Tuygan'ın Türk hükümetinin özel temsilcisi sıfatıyla mesajları iletmek üzere dün bölgeye gittiğini bildirdi. 
     Büyükelçi Tuygan'ın bugün İsrail'de Şaron ve Dışişleri Bakanı Şimon Peres'le, yarın da Filistin tarafından Arafat'la görüşeceğini söyleyen Diriöz, iki tarafa gönderilen mesajlarda, Türkiye'nin son dönemde Ortadoğu'daki gelişmelere ilişkin değerlendirmelerinin aktarılacağını kaydetti. 
     Diriöz, mesajlarda olayların taşındığı boyutun ciddiyeti ve vahametine dikkat çekileceğini ve görüşme masasına dönülmesi çağrısında bulunulduğunu kaydetti. 
     Mesajlarda ayrıca, ABD'nin Ortadoğu özel temsilcisi Anthony Zinni'nin bölgeyi ziyaretinin, iki tarafın da değerlendirmesi gereken önemli bir fırsat olduğuna işaret edilerek, Şaron'un ''bir hafta sıfır şiddet'' yaklaşımından vazgeçmesinden duyulan memnuniyet dile getiriliyor ve yeni adımlar atılması isteniyor. 
     






</TEXT>
</DOC>
