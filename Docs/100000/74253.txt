<DOC>
<DOCNO> 74253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/ekonomi/eko04.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Her 100 işçiden 12’si işini kaybetti 
</HEADLINE>
<TEXT>

DİE verilerine göre, kriz nedeniyle geçen yıl imalat sanayiinde çalışan işçi sayısı yüzde 12.2 oranında azaldı 
     ANKARA ANKA 

     İmalat sanayiinde çalışan her 100 işçiden yaklaşık 12’si geçen yıl işini kaybetti. Sektörün üretim yaptığı süre yüzde 12.8 kısalırken, işçi başına verimlilik de yüzde 1.5 oranında düştü. 
     DİE, geçen yılın son çeyreğinde imalat sanayiinde üretimde çalışanlar ve üretimde çalışan kişi başına verimlilik endekslerindeki gelişmeleri açıkladı. Buna göre geçen yıl devlete ait imalat sanayi işyerlerinde çalışan sayısı yüzde 7.2, özel sektördeki çalışan sayısı ise yüzde 12.2 azaldı. Ortalama azalış ise yüzde 12.2 düzeyinde gerçekleşti. 
     Kamuda üretimde çalışılan süre yüzde 9.3, özel sektörde ise yüzde 13.5 oranında azalırken, işçi başına kısmi verimlilik kamuda yüzde 0.3, özel sektörde ise yüzde 2.2 olarak gerçekleşti. Toplamdaki verimlilik azalışı yüzde 1.5 olarak hesaplandı. 
     İmalat sanayinde işçi ücretleri de geçen yıl, bir önceki yıla göre reel olarak beşte bir oranında azaldı. DİE verilerine göre, çalışılan saat başına kazanç nominal olarak yüzde 33.1 arttı. Aynı dönemdeki enflasyon dikkate alındığında saat başına reel ücrette, yüzde 20.6 oranında bir daralma yaşandı. 
     



 EKONOMİ 
















</TEXT>
</DOC>
