<DOC>
<DOCNO> 96638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur23.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'in gezisine katılan Tartan "Tepkiler doğal" 
</HEADLINE>
<TEXT>

     Yeni Oluşum hareketi üyelerinden İzmir Bağımsız Milletvekili Hakan Tartan, İsmail Cem'e Kayseri gezisinde esnaf ve işçiler tarafından yöneltilen protestoların doğal karşılanması gerektiğini söyledi. 
     Gazetecilerin protestolar konusundaki sorularını yanıtlayan Tartan, "Bunlar bir-iki vatandaşımız, doğaldır. 
     Hiçbir zaman yüzde 100'lük bir başarı oranına ulaşmak mümkün değildir. Onlar tepkilerini, yeni oluşumla ilgili şikayetlerini dile getirdiler" dedi. Olayların doğal şekilde geliştiğini de söyleyen Tartan, tepkilerin büyük olmadığını da söyledi. Hakan Tartan, "Seyahatimiz olumlu geçiyor" dedi. 
     Bu arada İsmail Cem'in Teksif sendikasında konuşma yapacağını öğrenerek sendikaya gelen Harb-iş Kayseri Şube Başkanı Mustafa Öztürk, konuşma bittikten sonra Cem'in korumaları tarafından tartaklandığını ileri sürerek karakola şikayette bulundu. Öztürk, sadece Cem'e soru sormak istediğini fakat korumaların buna izin vermediğini söyledi. 
     





</TEXT>
</DOC>
