<DOC>
<DOCNO> 83603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur14.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlara karşı tedbirler... 
</HEADLINE>
<TEXT>

     Osmaniye Emniyet Müdürlüğü'nce, hırsızlara karşı alınabilecek tedbirler konusunda kitapçık bastırıldı. 
     Emniyet Müdürü Nurullah Bülbül, güvenliğin herkesi ilgilendirecek bir ''takım oyunu'' olduğunu ve halkın desteği alınmadan tam olarak sağlanamadığını bildirdi. 
     ''155 Polis İmdat'' telefonunun günün her saatinde halka açık olduğunu hatırlatan Bülbül, şüpheli görülen her olayın yetkililere bildirilmesi gerektiğini ifade etti. 
     Emniyet Müdürlüğü'nce 5 bin adet bastırılarak, kent merkezi, okullar ve alışveriş yerlerinde dağıtılan kitapçıkta, şu uyarılara yer veriliyor 
     ''Özellikle kalabalık yerlerde yankesicilere karşı dikkatli olun. 
     Cebinizi sürekli kontrol edin. Cüzdanınızda fazla para bulundurmayın. 
     Bunun yerine kart kullanın. Para ve cüzdanın çekilmesi için en uygun yerin pantolonun arka ve yan cepleri olduğunu unutmayın. Yolda kavga ederek sizin yanınıza yaklaşan ve sizden yardım isteyenlerden uzak durun. 
     Dolandırıcıların sermayesi dilleridir. Kimsenin para ve çantanızı almasına izin vermeyin. Bankamatiklerde işlem yaparken şifrenizi kimseye söylemeyin. Elden satılan eşyaların çalıntı olma ihtimali yüksek. Bu malları alırken kaynağını araştırın. Şüpheli olduğunda da bizleri uyarın. Sadece ihtiyacınız olduğunda pasaportunuzu yanınızda taşıyın. Hırsızlar çalıntı pasaport satarak kazanç elde ederler. 
     Çocukları, bilezik, küpe gibi süslü eşyalarla dışarı çıkarmayın. 
     Yankesici ve kapkaççıların özellikle bayanları tercih ettiğini unutmayın. Para ile ilgili işlerinizi de başkasına yaptırmayın.'' 
     





</TEXT>
</DOC>
