<DOC>
<DOCNO> 94693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sonspo12.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Robson Nese'yi deneyecek... 
</HEADLINE>
<TEXT>

     Gaziantepspor'un Portekiz'in Porto takımından transfer etmek istediği orta saha oyuncusu Robson Nese yarın kampa katılacak. 
     Teknik direktör Gigi Multescu, orta sahanın önünde top dağıtan, gol atabilen ve pozisyon yaratabilecek bir oyuncuya ihtiyaç bulunduğunu, bu nedenle arayışa geçtiklerini söyledi. Menajerler aracılığı ile yaptıkları görüşmelerde Brezilya, Şili ve Arjantin'den çeşitli oyuncu ismi aldıklarını, ancak istedikleri kalitede oyuncunun Porto'da oynayan Brezilyalı Robson Nese olduğuna karar verdiklerini belirten Multescu, şöyle dedi 
     ''Öncelikle oyun kurucu, forvetin arkasında yer alabilecek, mücadeleci çok koşan bir orta saha oyuncusuna ihtiyacımız vardı. Bu oyuncunun Robson Nese olduğuna karar verdik. Kendisi denenmek üzere Gaziantep'teki kampa katılacak. 27 yaşında ve 1.77 cm boyunda. Beraberinde kiralık olarak oynadığı Vitoria Setuball takımındaki maç kasetlerini de getirecek. Beğenirsek Avusturya kampına davet edeceğiz. Beğenmezsek yeniden oyuncu arayışlarına yöneleceğiz. '' Multescu, Avusturya kampı öncesinde oyuncu sayısını 26'ya indireceğini ve bazı oyuncuları Büyükşehir Belediyespor'a göndereceğini ifade ederek, ''Hazırlık maçları yapacağız ve kadroyu şekillendireceğiz. İyi bir kadro var. Yabancı oyuncularım çok iyi. Yalnız Tunuslu Bouazizi gereken atağı yapamadı. Ona bir süre daha şans vereceğim'' diye konuştu. 
     Bu arada Brezilya'nın National takımından transfer edilmek istenen orta saha oyuncu Robert'in transferinden pahalı olması nedeniyle vazgeçildiği öğrenildi. 
     





</TEXT>
</DOC>
