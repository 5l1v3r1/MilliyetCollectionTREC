<DOC>
<DOCNO> 83650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/spor/spo05.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ULUSOY’UN PLANI 
</HEADLINE>
<TEXT>

Federasyon başkanlığındaki geleceğini Milli Takım’a endeksleyen Haluk Ulusoy, Dünya Kupası’nda alınacak sonuçlara göre yolunu belirleyecek 
     CEMAL ERSEN 

     Görevi bırakacak 
     DÜNYA Kupası finallerinde A Milli Takım’ın ikinci tura çıkamaması halinde Futbol Federasyonu Başkanı Haluk Ulusoy’un görevi bırakacağı iddia edildi. Ulusoy’un yakın çevresine, 48 yıllık aradan sonra finallerde mücadele etme hakkını kazanan Ay - Yıldızlı ekibin Brezilya, Çin ve Kosta Rika’nın bulunduğu grupta ilk iki sırayı alamaması durumunda istifa edeceğini söylediği öğrenildi. 
     
     Köklü değişiklik 
     MİLLİ Takım’ın başarısının federasyon ile doğrudan bağlantılı olduğu görüşünü taşıyan Haluk Ulusoy’un ikinci tura geçilmesi halinde, Dünya Kupası dönüşü Bakan Fikret Ünlü’nün çağrısı ile yapılacak olağanüstü genel kurulda federasyon ve kurullarında önemli revizyonlar yapmayı planladığı belirtildi. Kongreye güçlü girmeyi hedefleyen Ulusoy’un köklü değişikliklere de gideceği bildirildi. 
     
     MHK silbaştan 
     HALUK Ulusoy’un ilk planda Merkez Hakem Kurulu ile Tahkim Kurulu’nu yeniden belirleyeceği, böylece muhalif cepheden gelen eleştirileri de ortadan kaldıracağı kaydedildi. Bu arada özellikle MHK üzerindeki tepkilerin odağı haline gelen başkan Bülent Yavuz’un görevde kalması durumunda, kurul içinde revizyona gidileceği, MHK’nin daha aktif isimlerden oluşturulacağı vurgulandı. 
     



 SPOR 



























</TEXT>
</DOC>
