<DOC>
<DOCNO> 98798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/spor/spo03.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom’da dolar isyanı 
</HEADLINE>
<TEXT>

Galatasaray Yönetimi’nin yerli oyunculara düşük kurdan ödeme yapması takımı karıştırdı 
     CÜNEYT KARAKAYA 

     SARI - Kırmızılı futbolculara ödemeler yapılırken Digitürk kurunun uygulanması futbolcuların neşesini kaçırdı. Yabancı oyuncuların paraları normal döviz olarak ödenirken, yerli oyuncular bekledikleri paranın yarısını alınca olay ortaya çıktı. Bekledikleri rakamı alamayan oyuncular nedenini sorduklarında ise "Naklen yayınlarda olduğu gibi bir doları 750 bin liradan saydık" cevabını aldılar. 
     BANKADAKİ parayı gördükten sonra şok olan futbolcular yöneticilere başvurarak sorunun düzeltilmesini istediler. Takım içinde ayrım yapıldığını savunan Sarı - Kırmızılı futbolcular, "Bize verilen sözler yerine getirilmiyor" ifadesini kullandılar. Galatasaray’ın aynı uygulamaya yeni sezonda da devam edeceği ve dolar kurunu Digitürk’ün belirlediği 875 bin lirada tutacağı öğrenildi. 
     
İşte Aslan’ın yeni formaları      Galatasaray Futbol Takımı’nın yeni sezonda giyeceği formalar bugün Reina’da tanıtılacak. Ünlü mankenlerin yapacakları defileyle renklendirecekleri kokteyl saat 19.00’da başlayacak. Tanıtımda Galatasaray ve Olympiakoslu yöneticiler, teknik heyet ve futbolcularla birlikte camianın önde gelen isimleri hazır bulunacak. Umbro’nun dizayn ettiği yeni formaların çok beğenildiği belirtildi. 
     
Horvath’a ağır fatura      JARDEL’İN satışı sırasında Galatasaray’a alınan Çek futbolcu Horvath başa bela oldu. Bu oyuncu bir süre önce Galatasaray’dan parasını alamadığı gerekçesi ile UEFA’ya başvurmuştu. UEFA ise yaptığı araştırmalarda faizi ile birlikte Galatasaray’ın bu oyuncuya toplam 700 bin dolar ödemesini istedi. 
     YÖNETİM bu karara karşı çıktı ve UEFA’ya itiraz etti. Galatasaray yönetimi UEFA’dan bu kararı geri almasını istedi. Yönetim en kötü ihtimalle Horvath’a verilecek olan parayı kabul edecek, ancak faizin UEFA tarafından silinmesini talep edecek. Horvath sıkıntısı önümüzdeki günlerde sonuçlanacak. 
     
Nuno Gomes ve Chiesa iddiası      FORVET arayışlarına hızla devam eden Galatasaray Yönetimi’nin, Fatih Terim’in eski takımı Fiorentina’nın forvetleri Nuno Gomes ve Chiesa için İtalyan Kulübü’ne toplam 10 milyon dolar teklif ettiği iddia edildi. Ancak bu parayı az bulan Mor Menekşeler’in fiyat artırımı istediği belirtildi. Bu arada Sarı - Kırmızılılar’ın Olympiakos ile yarın Olimpiyat Stadı’nda oynayacağı dostluk maçına ilginin büyük olduğu ve şu ana kadar 20 bin bilet satıldığı bildirildi. 
     



 SPOR 
























</TEXT>
</DOC>
