<DOC>
<DOCNO> 64807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko29.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcıyı beklemek yerine ayağına gidilmeli 
</HEADLINE>
<TEXT>

     Yabancı Sermaye Derneği YASED Başkanı Faruk Yöneyman, Türkiye'nin yabancı yatırımcı beklemek yerine ayağına gitmesi gerektiğini söyledi. 
     Yöneyman, YASED Barometre Aralık-2001 anketinin sonuçlarının açıklandığı toplantıda yaptığı konuşmada, sonuçlara göre üyelerin dörtte üçünün geleceği iyimser baktığına dikkat çekerek, ''Bu çalışma, ekonomi hakkında son 2 yılın en iyimser sonuçlarını ortaya koymuştur'' dedi. 
     Krizin Türk ekonomisine birçok şey öğrettiğini, bunlardan birinin de yabancı yatırımlarla ilgili görüşlerde önemli değişiklikler olduğunu dile getiren Yöneyman, ''Bu görüşün henüz tam olgunlaşmamakla birlikte koalisyonun bütün ortaklarında iyiye doğru gittiğini görüyoruz'' diye konuştu. 
     Yöneyman, YASED üyelerinin daha iyimser görüşlere sahip olmasının nedenini açıklarken, Endüstri Bölgeleri Yasası'nın çıkarılmasının ve Bakanlar Kurulu'nda olan yabancı sermaye ile ilgili yatırım ortamını geliştirme tasarısının önemine dikkat çekti. 
     Türkiye açısından 1990'lı yılları yabancı sermaye çekmede kayıp yıllar olarak yorumlayan Yöneyman, on yılda dünyadaki yabancı sermaye yatırımı 230 milyar dolardan 1.3 trilyon dolara çıkarken, Türkiye'de aynı seviyede kaldığını söyledi. 
     ''2001'de yapılan çalışmalar yeterli olmamakla birlikte yabancı yatırıma bakış noktasındaki değişikliği ortaya koyuyor'' diyen Yöneyman, bundan sonra Türkiye'de yerli-yabancı yatırımcının sorunlarını çözecek ''Kalkınma Ajansı'' kurulması, enflasyon muhabesinin kabul edilmesi ve hükümetin yatırım sahasında önceliklerini belirlemesi gerektiğini anlattı. 
     Yöneyman, Türkiye'nin yabancı yatırımcı beklemek yerine, ayağına gitmesi gerektiğine de işaret ederek, şöyle konuştu 
     ''Dünyada büyük kuruluşların özellikle Türkiye'nin olduğu coğrafyaya yapmayı planladığı yatırımları Türkiye'ye kaydırma noktasında mutlaka devletin ön plana çıkması gerekiyor. Artık dünyadaki ülkeler gelin bizde yatırım yapın mesajıyla kuruluşların ayağına gidiyor.'' Endüstri Bölgesi Yasası'na ilişkin görüşlerini açıklarken, yasanın belki beklentilerin altında bir çizgi gösterdiğini, ama bir başlangıç olarak kabul edildiğinde ileride yatırımları geliştirme konusunda iyi bir adım olacağını kaydeden Yöneyman, '' Acaba yeni bir bürokrasi noktası mı kuruluyor diye endişelerimiz oldu. Ama, uygulamayı görmek önemli'' dedi. 
     Reel sektöre ilişkin bir soru üzerine Yöneyman, şu anda yapılacak en kötü şeyin aşırı bir iyimserlik içine girmek olduğunu söyledi. 
     Yöneyman, '' Dolar durdu, tekrar harcama trendine girelim, kısa sürede reel sektör kalkınacak gibi aşırı bir iyimserlik çok yanlış olur. Bir kere havaya bir toz kalktı. Bu tozların hepsinin yere inmesi gerekir önce. Reel sektörün de en büyük sorunu, gerekli finansal desteğe sahip olmamasıdır'' şeklinde konuştu. 
     Türkiye'de 2001 yılında krize rağmen, Aria dışında 1.5 milyar dolarlık dış yatırım olduğuna ve bunun bugüne kadarki en yüksek değer olduğuna dikkat çeken Yöneyman, 2001'e ilişkin yatırım kararlarının bir önceki yıldan verildiği için bu noktaya ulaşıldığını söyledi. 
     Bu yıl ise yurtdışından gelen müracatların yeni yatırımdan ziyade tevsii veya sermaye artırımı şeklinde olduğuna işaret eden Yöneyman, ''2001'de planlanan az bir yatırımın olacağını söyleyebiliriz. Ama, 2002'de yapılan çalışmalar sonucu özellikle ikinci yarıda bize önemli 
     dış yatırım imkanı sağlayabilir'' dedi. 
     Yöneyman, başka bir soru üzerine, kendisinin sıçrama yapmasını sağlayacak yabancı sermayeyi seçme lüksü olduğunu ifade ederek, Türkiye'nin 65 milyonu aşan nüfusu, krizler dışında yüzde 6-7 büyüme hızını yakalamış bir ülke olarak elinde kartları olduğunu söyledi. 
     Yöneyman, ''Ne olursa olsun gel havasında olmamalıyız'' dedi. 
     11 Eylül sonrasında yabancı yatırımcının tercihlerini düzenleyerek 
     yatırımlarına devam edeceğini vurgulayan Yöneyman, Türkiye'nin yatırımlar açısından çok avantajlı durumda olduğunu kaydetti. Yöneyman, ''Çünkü, laik çizgisi oturmuş, her yönüyle bir İslam ülkesi ve çok iyi bir model. Yani, Batı'nın karşısındaki en iyi modeldir. Türkiye yakaladığı bu rüzgarı kendisi açısından iyi kullanmalıdır'' diye konuştu. YASED Başkan Vekili Tevfik Altınok da konuşmasında, içinde bulunulan ekonomik durumunun gerçekten ümit verici, beklentilerin müspet yönde olduğunu ve bunu sadece yabancı sermaye açısından değil tüm özel ve kamu kesiminin hatta dünyadaki diğer girişimcilerin ifadelerinden duymanın mümkün olduğunu söyledi. Altınok, ''O nedenle yakaladığımız bu müspet rüzgarı iyi kullanabilirsek, daha iyi sonuçları 2002 yılında elde etme şansına sahip olabiliriz'' dedi. Reel sektöre ilişkin görüşlerinin sorulması üzerine Altınok, bir motor çalışırken onu yağlamasını yapmak gerektiğini dile getirerek, serbest piyasa ekonomisinin yağlanmasını yapacak kesimin de bankalar olduğuna dikkat çekti. Altınok, şöyle dedi ''En alt noktaya vardıktan sonra yukarı doğru çıkışı beklemek doğal. Ama, çok iyimser olmak elbetteki mümkün değil. Bazı tozlar hala havada uçuşuyor. onların da aşağıya inmesi lazım. Tüketicinin ileriye adım atması için bazı mekanizmaların gerçek anlamda çalışması lazım. Herbir üretim ünitesinin ayrı ayrı değerlendirilmesi lazım. Bu da talebin hızlanması ile mümkün. Zaman içinde 2002'yi bu yönü ile değerlendirip, bu beklentiyi daha müspete götürecek bir ekonomi politikası uygulanırsa Türkiye açısından 2001'e nazaran 2002'nin daha iyi sonuçlar vereceğini beklemek yanlış olmaz.'' 
     






</TEXT>
</DOC>
