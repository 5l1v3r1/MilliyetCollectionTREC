<DOC>
<DOCNO> 51903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo03.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya basını panikte "İstanbul'da bizi cadı kazanı bekliyor" 
</HEADLINE>
<TEXT>

     Avusturya basını, Avusturya Milli Takımı'nı İstanbul'da adeta "cadı kazanının" beklediğini, 1978'de İzmir'deki 1-0'lık mucizenin yinelenmesi durumunda işin uzatma veya penaltılara kalacağını yazdı. 
     Kronen Gazetesi, "Şimdi bizi İstanbul'da cadı kazanı bekliyor" başlığıyla verdiği bir haber yorumda, "Bugüne dek deplasmanda oynayan yabancı takımların korkulu rüyası olan İstanbul'daki statta kazanabilmek için millilerimizin, cadı kazanından yanmadan kurtulma provasını başarmaları gerekir" ifadesini kullandı. 
     Gazete, "teknik direktör Otto Bariç'in Viyana'daki maçta umduğu 1-0'lık galibiyeti gerçekleştiremeyen millilerin İstanbul'da 1978'deki İzmir veya son İsrail maçındaki gibi bir mucize yaratmaları gerekiyor. Bu mucize gerçekleşirse o zaman iş uzatma veya penaltılara kalacak" diye yazdı. 
     Otto Bariç, Dünya Kupası biletini henüz yitirmediklerini söyledi. Bariç, "İlk maçı yitirdik ancak futbolcularımı suçlamıyorum. Birlik içinde mücadele ettiler ancak golleri de maalesef ben atamam" diye konuştu. 
     






</TEXT>
</DOC>
