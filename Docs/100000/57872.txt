<DOC>
<DOCNO> 57872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/spor/spo01.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Sergen, Tümer 
</HEADLINE>
<TEXT>

Beşiktaş Menajeri Sinan Engin, yıldız futbolcuya övgüler yağdırdı, işini mükemmel yaptığını söyledi 
     BİLAL MEŞE 

     MENAJER Sinan Engin "Beşiktaş’ın yeni Sergen’i, Tümer’dir" dedi. Engin, Sergen’in kapasitesine diyeceği bir şeyi olmadığını belirtti, "Ancak ben icraata bakarım. Tümer çıkıyor, aslanlar gibi oynuyor, oyun kuruyor, asist yapıyor, atıyor, attırıyor. İşini mükemmel yapıyor" diye konuştu. Şampiyonluk inancını hiç yitirmediğini belirten Engin, "Bıyık altından gülenler vardı. Ancak, bunları laf olsun diye söylemediğim ortaya çıktı" ifadesini kullandı. 
     SİNAN Engin, kaliteli ve yıldızlar topluluğu olduklarını da ekledi, şöyle devam etti "Kadro olarak büyük bir eksiğimiz yok. Tamer’in de takıma katılması gücümüzü bir kat daha artırdı. Sürpriz sakatlıklar olmadığı takdirde zirvenin en büyük patronu kesinlikle Beşiktaş’tır. Türkiye’nin en iyi futbolunu biz oynuyoruz. Aldığımız sonuçlar bunun en büyük kanıtıdır. Şampiyonluk yarışında ikinci yarıda çekişme çok daha fazla olacak." 
     
Myhre gitti      GÖZTEPE maçında Mustafa Özkan’ın ayak darbesi ile sağ omuzundan sakatlanan Thomas Myhre dün ülkesine gitti. Tecrübeli file bekçisi, Norveç’te milli takım doktoruna da muayene olacak. Myhre, 2 Ocak’taki hazırlıklar öncesi İstanbul’a dönecek ve tedavisine burada devam edilecek. Öte yandan belinden siyatik olan Yasin Sülün ve İsviçre’de sağ aşil tandonundan ameliyat olan Stavrum ikinci yarı hazırlıklarına katılacak. 
     
Fevzi’ye son uyarı      BEŞİKTAŞ Teknik Direktörü Christoph Daum, Myhre’nin sakatlanmasından sonra yeniden Fevzi’ye sarıldı. Alman hoca, genç kaleciye "Kaliten tartışılmaz. Ancak şanssız bir dönem geçirdin. Hepimizin sana güveni tam. Bir şans daha geldi. Bunu iyi değerlendir" diye konuştu. 
     FEVZİ ise Daum’u dikkatle dinledikten sonra bu şansı iyi değerlendireceğini söyledi. Genç kaleci, "O şanssız dönemi unuttum. Beşiktaş’ta kaleci sorunu olmadığını göstermek istiyorum. Daha çok çalışacağım. Hocamın bana güvenini duyduktan sonra, cesaretim arttı" dedi. 
     
Savunmaya iki aday      GÖZTEPE maçında gördüğü sarı kartla cezalı duruma düşen Beşiktaş’ın savunma oyuncularından Ahmet Yıldırım’ın yerine Gaziantep karşısında kimin görev yapacağı açıklık kazanmadı. Daum, Ümit veya Erman’dan birisini tercih edecek. Her iki futbolcu, "Biz göreve hazırız. Ahmet Yıldırım’ı aratmayız" diye konuştular. Sakatlığı geçen Tamer’in de ilk on birde forma giymesi bekleniyor. Siyah - Beyazlı takım çalışmalarını dün karda da sürdürdü. 
     
Nihat’ta mutlu son      ALMAN hastanesinde başarılı bir ameliyat geçiren Beşiktaşlı Nihat’ın hafta sonunda düz koşulara başlayacağı belirtildi. İki hafta sonra sahaya ineceği belirtilen genç futbolcu, "Dizimde sorun kalmadı. Tek eksiğim kondisyon. Bunu da saha ve salonda yapacağım özel çalışmalarla kapatacağım" ifadesini kullandı. 
     



 SPOR 
























</TEXT>
</DOC>
