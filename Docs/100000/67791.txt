<DOC>
<DOCNO> 67791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun03.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide yeni saldırı hazırlığında mı 
</HEADLINE>
<TEXT>

     El Kaide örgütünün, ABD'ye yönelik yeni saldırı hazırlığı içinde olduğu öne sürüldü. 
     Haber, New York Times gazetesi tarafından duyurulurken, FOX News kanalı da örgütün yeni lideri Zeynelabidin Ebu Zübeyde'nin, El Kaide hücrelerini saldırı amacıyla yeniden örgütlediğini haber verdi. 
     Ebu Zübeyde'nin New York ve Washington'a yapılan 11 eylül saldırılarıyla doğrudan ilişkili olduğu, ayrıca Paris ve Saraybosna'daki Amerikan elçiliklerine bombalı eylemler planladığı bildiriliyor. Ebu Zübeyde'nin, 1998 yılında Kenya ve Tanzanya'daki Amerikan elçiliklerinin bombalanmasının yanı sıra ''SS Cole'' muhribine yönelik saldırının da planlayıcıları arasında olduğu öne sürülüyor. 
     Bu yoldaki istihbarat bilgilerini değerlendiren Amerikan yönetimi ve ABD Başkanı George Bush'un, özellikle nükleer tesislerde yeni güvenlik önlemleri alınması talebinde bulunduğu bildirildi. 
     
     Lübnan'da operasyon planlanıyor 

     Öte yandan Amerikan askeri birliklerinin, Ebu Zübeyde'yi yakalamak ya da öldürmek için Lübnan'da operasyon planladıkları iddia edildi. 
     İnternette yayın yapan ''Debka Net Weekly'' adlı sitede yer alan habere göre, Usame bin Ladin'in en yakın yardımcılarından biri olan Ebu Zübeyde, halen Lübnan'da gizleniyor. Bu konudaki bilgilerin İsrail askeri istihbarat kaynakları tarafından sağlandığı ve haberin Bush'a, bizzat İsrail Başbakanı Ariel Şaron tarafından iletildiği ifade edildi. 
     Haberde, istihbaratın alınmasından sonra Amerikan ordusuna mensup özel kuvvetlerin ''Türkiye, İsrail ve Ürdün'e gönderildiği'' de ileri sürüldü. 
     Ebu Zübeyde'nin, Lübnan'a yaklaşık 2 hafta kadar önce geldiği tahmin ediliyor. Ebu Zübeyde'nin yakın korumasının, her an ölüme hazır 30-35 kadar El Kaide militanı tarafından üstlenildiği, ayrıca, 50 Hizbullah gerillasının korumada görev aldığı belirtiliyor. Bunun yanı sıra Filistinli istihbarat ve güvenlik görevlilerinin de Ebu Zübeyde için dış koruma görevi yaptıkları öne sürüldü. 
     
     Fotoğraf çektirmiyor 

     New York Times gazetesi, uzun yıllar Usame bin Ladin'in yakın çevresinde yer alan Ebu Zübeyde'nin çok sayıda değişik pasaport ve isim kullandığını ve fotoğrafının çekilmesine izin vermediğini yazdı. 
     Ebu Zübeyde'nin bilinen tek fotoğrafının eski bir resim olduğu, ancak Amerikan istihbarat örgütlerinin elinde daha yeni bir fotoğrafının bulunduğu da ileri sürüldü. 
     Sürekli yer değiştiren Ebu Zübeyde'nin, 1998'de Afrika'daki elçiliklere yapılan bombalama eylemine katıldığı halde ele geçmemesi ilginç karşılanıyor. Ebu Zübeyde'nin isim ve fotoğrafının, FBI'ın ''en çok aranan kişiler'' listesinde de bulunmadığı kaydedildi. 
     Suudi Arabistan'ın Riyad kentinde, sürgünde yaşayan Filistinli bir ailenin çocuğu olarak dünyaya gelen Ebu Zübeyde'nin, 20 yaşında Usame bin Ladin ile tanışana kadar hiçbir terör olayına karışmadığı da ifade edildi. 
     






</TEXT>
</DOC>
