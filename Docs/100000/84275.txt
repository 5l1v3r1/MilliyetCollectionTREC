<DOC>
<DOCNO> 84275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/spor/spo15.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Çin’e dikkat 
     DÜNYA Kupası yaklaşırken otoriteler, katılımcı takımlarla ilgili görüşlerini basın aracılığıyla futbolseverlere duyurmaya devam ediyor. İtalya Milli Takım Teknik Direktörü Trapattoni, Avrupa, G.Amerika ve Afrika’ya göre futbolda daha ileri olduğu düşünülen Asya ülkelerinin aradaki farkı kapadığını ve Japonya ile Çin’den sürpriz beklediğini açıkladı. Çin’in sürpriz yapacağını düşünenlerden biri de Milutinoviç öncesi bir dönem bu takımı çalıştıran ve şimdi İngiltere’de Eriksson’un yardımcılığını yapan Ted Buxton. Çin’in bir üst tura çıkması halinde kimsenin şaşırmaması gerektiğini söyleyen Buxton, Türkiye’yle ilgili "Ülkelerinin dışında başarılı sonuçlar alamaz" dedi. 
     
     Ronaldo satılık Emre takasta 
     INTER’İN Serie A’da 13 yıl aradan sonra çok yaklaştığı şampiyonluğu son hafta Lazio’ya yenilerek Juventus’a kaptırması yıllardır kulübe büyük yatırımlar yapan Başkan Massimo Moratti’yi çileden çıkardı. Buna bir de Ronaldo’nun menajerinin Vieri ve Recoba’nın aldığı ücreti, Brezilyalı golcü için talep etmesi eklenince, Moratti suskunluğunu bozdu. Ronaldo da dahil olmak üzere tüm takımın futbolcularının satılık olduğunu söyleyen Başkan, "Talipliler gelsin, görüşelim" dedi. Bu arada Arsenal’in 21 yaşındaki defans oyuncusu Ashley Cole’ı transfer etmek isteyen Inter, Emre Belözoğlu’nu takas olarak önerdi. 
     
     İtalya’da 9’ kavgası 
     DÜNYA Kupası için kadrolar birer birer açıklanıyor, ama finallerde hangi futbolcunun hangi formayı giyeceği henüz netlik kazanmadı. FIFA geçtiğimiz günlerde, efsane Maradona’nın 10 numarasını Arjantin’de kimsenin giymemesi yönünde karar almış ve Ariel Ortega’nın da bundan böyle 24 numarayla sahaya çıkacağı belirtilmişti. Şimdi gözler İtalya’da. 10 numarayı Baggio’nun yokluğunda Totti’nin giymesine kesin gözüyle bakılırken, Roma’da 9 numarasını Batistuta’ya bile vermeyen Montella, 20 numarayla sahaya çıkacak. Çizme’nin golcüsünü simgeleyen 9 numara için Vieri ve Inzaghi arasında karar verilecek. 
     
     Transfer borsası 

</TEXT>
</DOC>
