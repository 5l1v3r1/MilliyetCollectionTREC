<DOC>
<DOCNO> 83105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur09.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna ifadesini tamamladı ve savcılıktan ayrıldı... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Büyükşehir Belediyesi'ndeki usulsüzlük iddialarına ilişkin yürütülen soruşturma kapsamında ifade verdi. 
     İstanbul Adalet Sarayı'na, saat 08.50 sıralarında avukatı Fatih Volkan ve bir koruma görevlisiyle gelen Gürtuna'nın ifadesi, soruşturmayı yürüten Cumhuriyet Savcıları Erol Canözkan, Rasim Işıkaltın ve Hüseyin Yıldız tarafından alındı. 
     Gürtuna, yaklaşık 1 saat 40 dakika süren ifade verme işleminin ardından, basın mensuplarının sorularını da yanıtladıktan sonra adliyeden ayrıldı. 
     İstanbul Büyükşehir Belediye Başkanı Ali Müfit Gürtuna, hakkındaki iddialarla ilgili olarak, ''Bunların hiçbirini kabul etmiyoruz. Hepsi somut delile, belgeye, bilgiye dayanmayan iddialardır. Adalet gerekeni yapacaktır'' dedi. 
     İstanbul Adliyesi'nden ayrılırken gazetecilerin sorularını yanıtlayan Gürtuna, ''İçeride çok uzun süre kaldınız. Hangi sorulara cevap verdiniz '' sorusu üzerine, ''Çok uzun sayılmaz. Kaldı ki, genelde dosyayla ilgili şeyler değildi'' diye konuştu. 
     ''Yargıtay'dan gelen dosyaya ilişkin fikrinin sorulduğunu'' söyleyen Gürtuna, ''Kısaca beyanda bulunduk'' dedi. 
     Gürtuna, ''Hakkınızdaki iddialara ne diyorsunuz '' sorusuna da şu karşılığı verdi 
     ''Bunları dosyada anlattık. İfademi, yazılı olarak beyanımızı ortaya koyduk. Bunların hiçbirini kabul etmiyoruz. Hepsi somut delile, belgeye, bilgiye dayanmayan iddialardır. Adalet gerekeni yapacaktır.'' Büyükşehir Belediye Başkanı Gürtuna, gazetecilerin, ''soruşturmanın siyasi olup olmadığına'' ilişkin sorularına ise yanıt vermedi. 
     





</TEXT>
</DOC>
