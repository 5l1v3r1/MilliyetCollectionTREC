<DOC>
<DOCNO> 53753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/soneko20.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbank şubeleri, HSBC'ye dönüşüyor... 
</HEADLINE>
<TEXT>

     HSBC Grubu'nun Türkiye'de sahibi olduğu iki bankayı HSBC markası altında birleştirme çalışmaları kapsamında, Türkiye genelindeki Demirbank şubelerinin HSBC şubelerine dönüşüm sürecinin başladığı bildirildi. 
     HSBC Bank A.Ş.'den yapılan açıklamada, 15 Aralık 2001 tarihine kadar tamamlanması planlanan bu dönüşüm süreciyle birlikte Demirbank müşterilerinin her türlü bankacılık işlemlerini HSBC markası ve güvencesiyle kesintisiz almaya devam edecekleri ifade edildi. 
     Türkiye'nin 38 ilinde bulunan yaklaşık 200 Demirbank şubesinin HSBC markası ile yeniden düzenleme çalışmalarına yurt çapındaki ATM makinalarının da dahil edildiği belirtilen açıklamada, Demirbank kredi kartı ve Demir kart sahiplerinin HSBC markası ile yenilenen HSBC makinelerinden tüm bankacılık işlemlerini sorunsuzca yapabilecekleri kaydedildi. 
     Açıklamada, ayrıca, 31 Aralık 2001 tarihine kadar tamamlanması beklenen hukuki birleşme süreci ile birlikte HSBC Bank A.Ş.'nin Genel Müdürlüğü'nün, Büyükdere Caddesi'ndeki yeni yerine taşınacağı belirtildi. 
     






</TEXT>
</DOC>
