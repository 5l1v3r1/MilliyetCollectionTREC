<DOC>
<DOCNO> 51364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/guncel/agun.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç makinesi çıktı 
</HEADLINE>
<TEXT>

Bostancı’da, polisten kaçarken otomobil ile pazara dalıp Fevziye Şener’in ölümüne neden olan kapkaççılardan Musa Var tam 12 suçtan sabıkalı çıktı 
     GÜNTAN MAVİGÖZLÜ, ELVAN EZBER İstanbul 

     Bostancı’da, polisten kaçarken girdikleri semt pazarını savaş alanına çevirerek, bir kişinin ölümüne 12 kişinin de yaralanmasına neden olan kapkaççılardan Musa Var’ın suç makinesi olduğu ortaya çıktı. Poliste 12 suçtan kaydı bulunan sabıkalının, gasp suçundan üç yıl önce cezaevine girdiği, ancak Şartla Salıverilme Yasası’ndan yararlandığı ve 28 gün önce tahliye olduğu öğrenildi. Kapkaççıların kurbanı olan Fevziye Şener 65 ise çevresinde tam bir hayırsever olarak tanınıyordu. 
     Yaşlı kadının ölümüne, 12 kişinin de yaralanmasına neden Musa Var 22 ile Sedat Koyuncu’nun 20 , İzmit’ten çaldıkları 41 ET 528 plakalı otomobile, 06 AT 032 plakası taktıkları belirlendi. 
     
     Sabıka dosyası kabarık 
     Pazarcıların ve vatandaşların linç girişiminden polis tarafından kurtarılan zanlılardan Koyuncu’nun tedavisi Haydarpaşa Numune Hastanesi’nde sürerken, Var ise Asayiş Şube Müdürlüğü’ne getirildi. 
     Sorguları için savcılıktan iki gün ek süre alınan kapkaççılardan Var’ın, hırsızlık, kapkaç, gasp ve bıçakla yaralama suçlarından 12 kaydı bulunduğu bildirildi. 
     Gebze’de gerçekleştirdiği silahlı bir gasptan dolayı 1998 yılında hüküm giyen Var, Kastamonu Araç Cezaevi’ne kondu. Cezası Şartla Salıverilme Yasası Kapsamı’na giren Var, 10 Ekim’de tahliye edildi. 
     
     6 ay önce de saldırıya uğradı 
     Fevziye Şener’in bir yıl önce yaşamını birleştirdiği Alper Güneş Şener ise olanlara inanamıyor. Emekli deniz subayı Şener, Darülaceze’de gönüllü olarak çalışan yeğeni Ferda Erman’ın aracılığıyla iki yıl önce tanıştığı Fevziye Şener’le geçen yıl dünyaevine girdi. İlk kez evlenen Fevziye Şener ile ikinci evliliğini yapan Alper Şener, geçen ay Fethiye’de tatil yaptılar. 
     
Yasalar düzenlensin      Alper Güneş Şener, diş doktoruna gitmek için ayrıldığı eşinin ölüm haberiyle yıkılmış. 6 ay önce de bir yakınlarına ziyarete gittikleri sırada Dolapdere’de bir kapkaççının döner bıçaklı saldırısına uğradıklarını söyleyen Şener, "Eşimin çantasını çalmışlardı. Kapkaç olayları artık her gün yaşanıyor. Her gün insanlar acı çekiyor. Kapkaç, kamuoyu oluşturmakla değil, hükümetin yeni yasalar çıkarmasıyla çözülür" diye konuştu. 
     Şener’in "manevi oğlum" dediği Akgün Ciddi ise Fevziye Şener’in pazar yerindeki sokakta yer alan diş doktoruna gittiğini ve olayı polisten öğrendiklerini söyledi. Birçok hayır kurumuna bağışta bulunan ve gönüllü olarak faaliyetlerine destek veren Fevziye Şener, evinde 20’ye yakın kedi besliyordu. 
     
     Cenaze töreni bugün 
     Fevziye Şener’in cenazesi bugün Kocamustafapaşa Sümbül Efendi Camii’nde kılınacak cenaze namazının ardından Feriköy Mezarlığı’nda toprağa verilecek. 
     
Çekmece’de kapkaç terörü      SABRİ SEVER 

     Küçükçekmece, İkitelli Turgut Özal Caddesi’nde bankadan çıkan Ufuk Akkaya’yı takip eden kapkaççılar, içinde dört milyar lira bulunan çantayı alarak otomobille uzaklaştı. Yerde sürüklenen Akkaya, hastaneye kaldırıldı. 
     



 GÜNCEL 


















</TEXT>
</DOC>
