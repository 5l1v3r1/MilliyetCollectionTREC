<DOC>
<DOCNO> 99743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/guncel/gun06.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk mirastan çok daha önemli’ 
</HEADLINE>
<TEXT>

Ren Nehri kenarındaki küçük bir köyde yaşayan Ay ailesi, miras haberini Milliyet’ten öğrendiklerini söyleyerek, Pleines’lerin dostluğu daha önemli’ dedi 
     ŞENOL ÇALABAKAN Milliyet 

     Almanya’daki 20 yıllık kapı komşuları Alman Maria ve Hans Pleines çiftinin, tüm servetini bağışladığı Düzceli Ay ailesini yaşadıkları Bingen kasabasının Sponsheim köyünde bulduk. 
     Pleines çiftinin servetlerini kendilerine bıraktığını Milliyet’ten öğrenen Ay ailesi şaşkınlığını gizleyemedi. Önce şaka zannettikleri miras kararının Pleines çifti ile telefonla konuştuktan sonra gerçek olduğunu anladıklarını açıklayan Ay ailesi, bunun 35’inci evlilik yıldönümlerini kutlayan Pleines çiftinin kendilerine bir hediyesi olduğunu söyledi. 
     
     İhtiyacımız yok 
     Ay ailesi, anne - baba olarak gördükleri Pleines çiftinden kendilerine kalacak mirastan fazla bahsetmek istemiyor. Kendilerinin mali durumlarının oldukça iyi olduğunu ifade eden 44 yaşındaki baba Keramettin Ay, "Benim kendime ait bir evim ve Türkiye’de gayrimenkullerim var. Vermeseler de olur. Benim için önemli olan onların dostluğu" diye konuştu. Pleines çiftinin, miraslarını bırakmaya niyetli olduklarını daha önce kendilerine söylediğini bildiren Keramettin Ay, "Ben de kendilerine daha gençsiniz. İleride fikriniz değişir. Buna karar vermek için henüz erken olduğunu söyledim" dedi. 
     
     detlerimiz etkiledi 
     Ay ailesi, Pleines çifti ile buradaki akrabaları vasıtasıyla tanışmış. Aralarında kısa sürede güçlü bir sevgi bağı oluşmuş. Evin hanımı Elmas Ay, "Bize geldiklerinde ya da onlara gittiğimizde çok memnun oluyorlar. Örf ve detlerimizden çok etkilendiler. Onları kendi anne ve babamızın yerine koyarak Türk geleneklerinde büyüklerimize gösterdiğimiz saygı ve sevgiyi gösteriyoruz. Aynı kandan olmasak da onların her zaman başımızın üstünde yeri var" dedi. 
     Ay ailesinin 17 ve 21 yaşlarındaki kızları Aslıhan ve Neslihan, Pleines çiftinin cüzdanlarında kendi resimlerini taşıdıklarını, her tanıştıkları insana "İşte bakın bunlar bizim kızlarımız" diye gösterdiklerini söyledi. 
     



 GÜNCEL 


















</TEXT>
</DOC>
