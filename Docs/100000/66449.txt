<DOC>
<DOCNO> 66449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo19.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Yeni bir kulüp aramıyorum" 
</HEADLINE>
<TEXT>

     Beşiktaş Teknik Direktörü Christoph Daum, FC Köln takımını sevdiğini, ancak şu sıralar yeni bir kulüp arayışı içersinde olmadığını bildirdi. 
     Daum, Süddeutsche Zeitung gazetesine yaptığı açıklamada, ''FC Köln takımı, Köln'deki katedral ya da karnaval kadar önemlidir. Takım beni ciddi bir şekilde isterse Köln'deki avukatıma müracaat edebilir. Ama şimdilik Beşiktaş'la bir sözleşmem var ve yeni bir kulüp aramıyorum'' dedi. 
     Beşiktaş'tan bir süredir ücret alamadığını da doğrulayan Daum, şöyle devam etti 
     ''Bu bazen moral bozucu olabiliyor. Daha önce Türkiye'de çalıştığımda da paramı birbuçuk yıl sonra alabilmiştim. Ama her şeye rağmen, Türkiye'yi ve taraftarların coşkusunu seviyorum.'' Alman basınında yer alan bazı haberlerde, FC Köln takımının, Christoph Daum'u antrenör olarak istediği, diğer bazı haberlerde de Almanya Futbol Federasyonu'nun DFB , hakkındaki uyuşturucu davasından dolayı Daum'un lisansını elinden alabileceği belirtilmişti. 
     






</TEXT>
</DOC>
