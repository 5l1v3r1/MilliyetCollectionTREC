<DOC>
<DOCNO> 89831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun24.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa pazar günü bir kez daha sandık başına gidiyor 
</HEADLINE>
<TEXT>

     Fransa'da genel seçimlerin ikinci turu Pazar günü yapılacak. 
     İkinci tur öncesi seçim kampanyaları, bu gece yarısı sona eriyor. Son anketlere göre sağ partiler ikinci turda oyların yüzde 'nü, sol partiler ise yüzde 47'sini alacak. 
     Tahminlere göre, ''Cumhurbaşkanlığı Çoğunluğu İçin Oluşturulan Sağcı Birlik'' UMP , mecliste 384-414 arasında sandalyeye sahip olacak. Seçimlerde, bu ittifakla dayanışma yapmayı kabul etmeyen Fransa Demokrasi Birliği'nin UDF ise 24 ile 30 arasında milletvekili çıkartması bekleniyor. 
     Sosyalist, Yeşil ve Komünist partilerinin oluşturduğu sol ittifakın ise mecliste 130 ile 172 arasında değişen sandalyeye sahip olması bekleniyor. 
     Fransa'da ilk tur sonucunda 58 aday, yüzde 50'lik barajı geçerek doğrudan milletvekili olmaya hak kazanmıştı. 
     İlk tur seçimlerden sonra, 577 sandalyeli meclis için özellikle 198 bölgede yapılacak ikinci tur seçimlerin çok çekişmeli geçmesi bekleniyor. Yüzde 24'ünü kadınların oluşturduğu 1045 aday, 519 sandalye için yarışacak. 
     
     HÜKÜMETTE REVİZYON 
     Öte yandan Başbakan Jean Pierre Raffarin'in, seçim sonuçlarından sonra hükümet içindaki bakan sayısını artırmak için hazırlık yaptığı bildirildi. 
     Cumhurbaşkanlığı seçimlerinden sonra başbakanlık görevine getirilen Raffarin, genel seçim sonuçlarına kadar bakanlar kurulu sayısının normalin altına tutulmasına karar vermişti. 
     Kayıtlı seçmen sayısının 41 milyonun üzerinde olduğu Fransa'da geçen hafta yapılan ilk tur seçimlerde, sandığa gitmeyen seçmenlerin sayısı yüzde 35'i geçmişti. 
     Seçimler öncesi kampanyalarda yenilgiyi baştan kabul eden sol partiler, sağ partilerin ezici üstünlükle meclise gelmelerini önlemek için ''sandığa küskün'' sol seçmenlerin seferber olması çağrısında bulunuyor. 
     Fransa'da genel seçimleri sağın kazanmasıyla, sağcı cumhurbaşkanı ve sağcı başbakan ile sağcıların çoğunlukta olduğu Meclis ve Senato, beş yıl süreyle ülke siyasetine yön verecek. 
     





</TEXT>
</DOC>
