<DOC>
<DOCNO> 50893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun25.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk'ün Londra'daki davasına devam edildi 
</HEADLINE>
<TEXT>

     Eski Şişli Belediye Başkanı Gülay Aslıtürk'ün Londra'da devam eden iade davasında Türkiye adına iade talebini savunan Kraliyet Başsavcılığı temsilcisi, Aslıtürk'ün politik mülahazalarla yargı karşısına çıkartılmak istendiği yolundaki iddialarını reddetti. 
     Davaya, bu sabah önce Gülay Aslıtürk'ün geçtiğimiz Temmuz ayında verdiği mahkeme ifadelerinin yeniden gözden geçirilmesiyle başlandı. 
     Tercüman aracılığıyla verilen ifadelerde söylenmek istenenin doğru biçimde kayda geçirildiğinden emin olmak isteyen Yargıç, Aslıtürk'ün bu metinlerde itiraz ettiği bölümleri tümüyle sildirdi ya da istenen düzeltmeleri gerçekleştirdi. 
     Verilen yanlış bir yangın alarmı nedeniyle bir ara küçük bir de heyecan yaşanan davada, daha sonra Türkiye adına iade talebini savunan Kraliyet Başsavcılığı temsilcisi James Lewis söz aldı. 
     Lewis, Aslıtürk'ün ''beni politik kimliğim nedeniyle dava konusu yapıyorlar. Hakkımdaki suçlamaların ardında politik mülahazalar bulunuyor'' şeklindeki iddialarının doğru olmadığını belirtirken, ''bu yönde yapılan savunmaların davayla bir ilgisi yok. Bunlar İngiliz hukuk sistemi içinde iade davalarında daha önce de belli ülkelere karşı yapılmış suçlamalar, ancak bunlar dikkate alınmamış'' dedi. 
     1870'li yıllara kadar dönerek pek çok içtihada dikkati çeken ve 
     önemli davalarda alınmış mahkeme ve yüksek mahkeme kararlarını hatırlatan Lewis, ''zaten bu tür davalarda davalıyla iade talebini yapan ülke arasında bir anlaşmazlığın mevcut olduğu bilinir. 
     Davalıların ilgili ülkeyle ilgili politik yorum ve suçlamaları da aradaki bu anlaşmazlıktan kaynaklanır'' diye konuştu. 
     Yargıç David Wicks'e ''bu davada Bayan Aslıtürk'ün gerçekten politik konum ya da görüşlerinden dolayı dava konusu edilip edilmediğini, hapse atılmaya çalışılıp çalışılmadığına karar vermek durumundasınız'' hatırlatmasında da bulunan Lewis, ayrıca Aslıtürk ve avukatı Yağız dağlı tarafından ''ardında politik motifler bulunduğu için Türkiye'de yapılacak yargılamanın adil olması da beklenemez'' şeklindeki savunmalarının da doğru olmadığını bildirdi. 
     Lewis, ''bütün bu iddiaları kanıtlayacak bir delil yok'' derken, Hakim'den bu konuda daha önce alınmış Lordlar Kamarası Yüksek Hakimleri'nin kararlarını da incelemesini istedi. 
     






</TEXT>
</DOC>
