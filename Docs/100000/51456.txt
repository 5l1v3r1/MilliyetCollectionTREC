<DOC>
<DOCNO> 51456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/soneko09.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV indirimi otomobil pazarını hareketlendirmedi 
</HEADLINE>
<TEXT>

     Otomotivde motor hacmi 1600 cc ve altındaki otomobillerde Katma Değer Vergisi'nin KDV yüzde 26'dan yüzde 18'e indirilmesiyle sektörde oluşan iyimserlik henüz satışlara yansımadı. 
     Otomotiv Yetkili Satıcıları Derneği OYDER Yönetim Kurulu Başkanı İsmet Tepret, kararın satışlara yansımasını görmek için erken olduğunu belirtti. 
     Tepret, ''Henüz çok fazla bir hareket yok, vergi indiriminin yansımasını görmek için yaklaşık 10 gün geçmesi lazım'' dedi. 
     KDV indirimini bekleyen ve kaparosu alınmış satışların gerçekleşmeye başladığını dile getiren İsmet Tepret, bu kararın olumlu etkilerinin sektöre yansıması için müşterilerin yaratılan avantajın farkına varmaları gerektiğini vurguladı. 
     Tofaş-Fiat, Otoyol-Iveco ve Alfa Romeo araçlarını pazarlayan Koç Holding'e bağlı Birleşik Motor Sanayi ve Ticaret A.Ş'nin BİRMOT 
     Genel Müdürü Ersin İkier de beklenen satışların henüz ortada olmadığını söyledi. 
     İkier, ''Devlet, sanayici ve bayi büyük fedakarlıklar yaptı. Son vergi indiriminden sonra da bu fedakarlığın karşılığı henüz yok. 11 şehir ve 30 noktada faaliyet gösteriyorum, Bu geniş sistem içinde önceki gün fatura edebildiğim otomobil sayısı 35 adetti. Beklediğimiz satışlar henüz ortada yok'' dedi. 
     KDV indirimi haberleriyle satışların yaklaşık 10 gün durduğunu, bu yüzden yapılan satışların da piyasanın durmasından önceki dönem kadar olduğunu anlatan İkier, şunları söyledi 
     ''Satışların artması biraz gecikecek ve yavaş bir trendle artacak gibi gözüküyor. Ancak müşterilerin şunu anlamaları gerekiyor, hala kelepir diyebileceğim fiyatlarla otomobil satılıyor. Bir daha bu fiyatlarla otomobile sahip olmaları mümkün değil. Müşteriler otomobil alma konsantrasyonunu kaybetti. Bu avantajı onlara iyi anlatabilmemiz gerekiyor.'' 
     
     Bu fiyatlar böyle gitmez 
     Yılbaşında Ek Taşıt Alım Vergisi, KDV ve diğer vergilerin artacağını kaydeden ve markaların şu anda uyguladıkları olağanüstü kampanyalar ve sübvansiyonların da yeni yılda bu denli yoğun yapılamayacağını düşündüğünü belirten İkier, şöyle dedi 
     ''Bu arada, gerek ithalatçılar gerek üreticiler bu vasıtalara olması gereken zamları da yapamadılar. Bu fiyatlar da böyle gidemez, bir iki ay sonra felaket bir noktaya gelebilir. Ayrıca, bayilerin elinde hala eski fiyattan satılmayı bekleyen araçlar var. Fiyatlarda o açıdan da gerilik söz konusu. Sonuçta, şimdi 10 milyar liraya alınabilecek bir otomobilin Ocak'ta 15 milyarın altında alınması mümkün değil.'' 
     






</TEXT>
</DOC>
