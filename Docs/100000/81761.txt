<DOC>
<DOCNO> 81761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/guncel/agun.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk erin başını hatıra diye almış 
</HEADLINE>
<TEXT>

1. Dünya Savaşı’nda Gelibolu’da savaşan Avustralyalı asker, şehit düşen bir Türk’ün başını kesip hatıra diye eve götürmüş 
     DIŞ HABERLER SERVİSİ 

     Birinci Dünya Savaşı’na katılan Avustralyalı bir askerin evinde, bir Türk askerinin mumyalanmış başı bulundu. Üzerinde h l biraz saç, favoriler ve birkaç diş bulunan sol gözün üstü ve arka tarafında ise kurşun delikleri olan kafatası, Victoria eyaletindeki Avustralyalı gazilerin teşkilatı "Geri Dönen Askerler Birliği"nin Türk Bölümü Başkanı Ramazan Altıntaş’a teslim edildi. Türk askere ait başı, 1. Dünya Savaşı sırasında Gelibolu’da savaşan ve şu an hayatta olmayan Avustralyalı askerin torunu buldu. 
     
     Hemen polise gitti 
     Dedesinin evinde kadife kaplı bir çam kutuyu açıp mumyalanmış bir kafa görünce dehşete kapılan torun, hemen kutuyu alıp polise gitti. Polis ise kendilerine getirilen başı, Altıntaş’ın başkanı olduğu teşkilata teslim etti. Mumyalanmış başın kime ait olduğunu belirlemek için adli inceleme yapılacağını kaydeden Altıntaş, Türk ve Avustralyalı yetkililerin kafayı ne yapacaklarına karar vermek için bir araya geleceğini söyledi. Seçeneklerden biri, başın Gelibolu’daki şehitler mezarlığına gömülmesi diğeri ise Avustralya’daki bir müzeye bağışlanması. 
     
Avustralyalı askerler Britanya ordusundaydı      1. DÜNYA SAVAŞI sırasında Rusya ile bağlantı kurmak isteyen İtilaf Devletleri, dev bir orduyla Çanakkale Boğazı’na girmişti. 25 Nisan 1915’te de çok sayıda Avustralyalı ve Yeni Zelandalı Anzak askerinin de yer aldığı 200 bin kişilik Britanya ordusu Gelibolu’ya çıktı. 1 milyona yakın askerin ölümüne savaştığı 9 ay süren muharebeler, 1. Dünya Savaşı’nın en kanlı çarpışmalarından biri olarak tarihe geçti. Savaşlarda 55 bin müttefik askeri öldü, 10 bin kadarı ise kayıp olarak kaydedildi. 21 bin müttefik askeri de başta dizanteri olmak üzere, çeşitli hastalıklar yüzünden hayatını kaybetti. 
     



 GÜNCEL 

















</TEXT>
</DOC>
