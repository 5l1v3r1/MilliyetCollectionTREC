<DOC>
<DOCNO> 92649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko09.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Standard Poors uzmanı ''Seçim tarihi önemli değil'' 
</HEADLINE>
<TEXT>

     Kredi derecelendirme reyting kuruluşlarından Standard and Poor's'un S and P Türkiye analisti Ala El Yusuf, seçimlerin erken ya da zamanında yapılacağı açıklamalarından çok, ''Hükümetin seçimlere kadar, güçlü şekilde görevini sürdürüp sürdürmeyeceği, IMF destekli ekonomik programın devam ettirilip ettirilmeyeceği'' hususlarının önem taşıdığını bildirdi. 
     S and P analisti El Yusuf, seçim tartışmalarının Türkiye ekonomisine etkisine ilişkin yaptığı değerlendirmede, siyasi belirsizliğin devam etmesinin, faiz oranlarının yükselmesi ve dolayısıyla kamunun borçlanma maliyetinin artmasına neden olacağını söyledi. 
     El Yusuf, sağlık durumuna bağlı gerektiğinde Başbakan Ecevit'in yerini kimin alacağının belli olmaması veya bu kişinin otomatik olarak Başbakanlığı alıp almayacağı gibi unsurlar ve belirsizlik dolayısıyla, piyasalarda kaygı oluştuğuna işaret etti. 
     Seçimler, ister zamanında olsun ister erken olsun, bugünden itibaren partilerin seçim kampanyasına gireceklerine işaret eden El Yusuf, bu durumda, faizlerin üzerinde yükseliş yönünde baskı oluşabileceğini, faizlerdeki artışın devamı halinde ise piyasaların, borçların sürdürülebilirliğini sorgulamaya başlayacağını kaydetti. 
     
     2003'ÜN FİNANSMANI... 

     El Yusuf, gelecek yılın, Türkiye'nin kamu finansmanı açısından çok önemli olduğuna dikkati çekerken, 2003 yılında yüklü borç geri ödemeleri başlayacak olmasına karşın, IMF'den de, bu yıl olduğu gibi yeterli miktarda ilave yardım alınmayacağını belirterek, ''bu nedenle Türkiye'nin, ekonomik programın uygulanması konusunda hataya hiç tahammülü bulunmuyor'' şeklinde konuştu. 
     S and P, önceki gün Türkiye'nin B - olan kredi notunu değiştirmezken, ekonomik görümünü pozitiften durağana çevirmişti. 
     





</TEXT>
</DOC>
