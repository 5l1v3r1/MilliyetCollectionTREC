<DOC>
<DOCNO> 58979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur21.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 yılında insan hakları karnemiz kötü 
</HEADLINE>
<TEXT>

     Devlet Bakanı Nejat Arseven, Türkiye'nin insan hakları konusunda henüz arzulanan yerde olmadığını belirterek, 2000 ve 2001 yıllarında 1472 kişiye kötü muamele, 159 kişiye de işkence iddiası ile dava açıldığını, 36 kişiye ''hapis'' cezası verilirken, 50 kamu görevlisinin ise ''meslekten men'' cezasına çarptırıldığını bildirdi. 
     Bakan Arseven, ''İnsan Hakları Eğitimi Ulusal Programına'' göre mülki idare amirlerinin eğitimi çerçevesinde İzmir'de düzenlenen ''İl ve İlçe İnsan Hakları Kurulları Eğitim Semineri''nin açılışına katıldı. 
     İnsanların layık olduğu onurlu bir yaşama Türkiye'deki her bireyin de ulaşmasının ''temel amaç'' olduğunu kaydeden Bakan Arseven, insan hakları kadar insanlığın üzerinde birleştiği, çok az değer olduğunu anlattı. 
     İnsan haklarının dinamik bir süreci ifade ettiğini kaydeden Arseven, hak kavramının günün şartlarına göre genişleyebildiğini belirtti. AB'de insanlık onuru ile birleşen tüm değerlerle ilgili çalışmalar yapıldığını söyleyen Nejat Arseven, bu alanda eğitimin önemine dikkati çekti. Yeterli bilgi ve deneyime sahip olunmadığı taktirde en iyi ve çağdaş düzenlemelerin bile ehil olmayan ellerde vahim sonuçlar doğurabileceğini belirten Arseven, ''İnsan hakları ihlalleri sorunun tam olarak çözülebilmesi, insan hakları kavramının tam olarak özümsenmesine bağlıdır. Sorunun çözümlenebilmesi tüm tarafların duyarlılığına bağlıdır'' diye konuştu. 
     
     İnsan hakları ihlalleri 
     İnsan hakları ihlalleri ile ilgili olarak Türkiye'de 2000 ve 2001'de 1631 dava açıldığını kaydeden Arseven, şöyle konuştu 
     ''Bu davalardan 1472'si kamu görevlileri aleyhindeki kötü muameleler, 159'u işkence ile ilgilidir. Sonuçlanan davalarda 50 kişiye meslekten men, 36 kişiye ise hapis cezası verildi. Diğer davalar ise görülmeye devam ediyor. Türkiye insan hakları konusunda arzu ettiğimiz yerde değildir. İnsan hakları konusunda hak ettiğimiz bir performansa sahip değiliz.'' Uluslararası Af Örgütü'nün Türkiye'de bir şube açması ile ilgili başvurusunun henüz sonuçlanmadığını da kaydeden Arseven, bu sorunun Türkiye'nin uluslararası alanda ''önemli bir imaj'' kaybetmesine yol açtığını söyledi. 
     






</TEXT>
</DOC>
