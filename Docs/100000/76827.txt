<DOC>
<DOCNO> 76827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo05.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un Antalya karşısındaki muhtemel onbiri 
</HEADLINE>
<TEXT>

     Trabzonspor, yarın deplasmanda Antalyaspor ile yapacağı maç için Antalya'ya gitti. 
     Teknik direktör Hans Peter Briegel, havaalanında yaptığı açıklamada, Antalyaspor ile yarın zorlu bir karşılaşma yapacaklarını belirterek, ''Antalyaspor için ligde kalma, bizim için ise ilk 5'e girmek açısından bu maç son şans'' dedi. 
     UEFA Kupası'na katılabilme hedefini ligin sonuna dek kovalayacaklarını da kaydeden Briegel, ''Takımda şu an sakat ve cezalı oyuncular nedeniyle kadro sıkıntısı var. Ama her takım böyle dönemler yaşıyabilir. Bu maçta, forma şansı bulacak oyuncular, bunu iyi değerlendirmeli. Antalyaspor maçından iyi sonuçla döneceğimize inanıyorum'' diye konuştu. 
     Bordo-mavili takımın savunma oyuncusu Cem'e, kulübün yönetim kurulunun kadro dışı bırakma ve 20 milyar lira para cezası vermesi ile ilgili olarak da Briegel, kendisine bu ceza verilmeden önce yönetim kuruluyla görüştüğünü ve bu konu hakkında bilgisinin bulunduğunu belirtti. 
     
     Muhtemel onbir 
     22 kişilik futbolcu kadrosu ile Antalya'ya giden bordo-mavili 
     takımda, Cem, Bushaj ve Kürşat kafilede yer almadı. 
     Sarı kart cezalısı Osman ile sakat olan Jarro kafileyle birlikte Antalya'ya götürüldü. 
     Savunma oyuncuları, Osman, Cem ve Kürşat'ın oynamayacak olması teknik heyeti Antalyaspor maçı öncesi sıkıntıya soktu. 
     Trabzonspor'un yarınki karşılaşmaya, Metin, Markov, Macit, Güngör, Mehmet, Hasan, Aurelio, Somers, Gökdeniz, Hami ve Da Silva muhtemel 11'i ile çıkması bekleniyor. 
     






</TEXT>
</DOC>
