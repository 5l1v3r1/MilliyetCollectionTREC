<DOC>
<DOCNO> 75311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/soneko11.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu karşılık ve disponobilite oranları belirlendi 
</HEADLINE>
<TEXT>

     Merkez Bankası zorunlu karşılık oranlarını yüzde 6 ile 11, disponibilite oranlarını da yüzde 4 ile 1 olarak yeniden belirledi. Yeni oranlar, 10 Mayıs 2002 tarihli cetvellerden başlamak üzere yürürlüğe girdi. 
     Bugünkü Resmi Gazete'de yayımlanan Tebliğler ile zorunlu karşılık ve disponibilite uygulama esasları değiştirildi. 
     Disponibilitede nakit bulundurma yükümlülüğünden vazgeçilirken, yeni sistem sadece senet bulundurma yükümlülüğüne dayandırıldı. 
     Mevcut disponibilite uygulamasında TL mevduat üzerinden ortalama olarak tutulan 2 puanlık kısım, yeni sistemde zorunlu karşılığa eklenerek, bankaların TL yükümlülüklerinde yüzde 4 olan zorunlu karşılık oranı yüzde 6'ya yükseltildi. 
     Bu şekilde, bankaların tuttukları yükümlülükler karşılığında daha fazla faiz alması sağlandı. 
     Tebliğ çerçevesinde zorunlu karşılık oranları, bankaların Türk Lirası yükümlülüklerinde yüzde 6, yabancı para yükümlülüklerinde de yüzde 11 olarak uygulanacak. Finans kurumlarında ise yüzde 6 ve 11'lik oranlar eskiden olduğu gibi geçerli olmaya devam edecek. 
     Özkaynak, pasifte yer alan karşılıklar, Merkez Bankası'na yükümlülükler, Kredi ve Diğer Alacaklar Değerleme Fonu, repo işlemlerinden sağlanan fonlar, Hazineye olan yükümlülükler, Hazine garantisiyle yurt dışından sağlanan krediler, fonlar ve fonlardan kullandırılan kredi karşılıkları, faiz ve gider reeskontları, kazanılmamış gelirler, ertelenmiş vergilen, altın depo hesapları ile ihraç edilen gayrımenkul sertifikası bedelleri zorunlu karşılığa tabi yükümlülüklerden indirilecek. 
     
     Tesis süresi ve faiz ödemesi 

     Zorunlu karşılığa tabi yükümlülükler, 2 haftada bir Cuma günleri itibarıyle hesaplanacak ve tesis süresi de 14 gün olacak. Bu süre yükümlülüklerin hesaplandığı tarihten 2 hafta sonraki Cuma günü başlayıp, ikinci haftanın Perşembe günü mesai saati bitiminde sona erecek. 
     Bankalar ve özel finans kurumları TL yükümlülükleri için TL cinsinden, yabancı para yükümlülükleri için de ABD Doları ve Euro döviz cinslerinden olmak üzere, Merkez Bankası'nda açılan hesaplarda öngörülen oranlarda nakden zorunlu karşılık tesis edecekler. 
     Bankalar ve özel finans kurumları, zorunlu karşılığa tabi yükümlülüklerini, hesaplandığı tarihi takip eden 2 hafta sonraki Cuma günü mesai saati soruna kadar Merkez Bankası'na bildirecek. 
     Tebliğ çerçevesinde bankalarca TL ve yabancı para yükümlülükleri için tesis edilen zorunlu karşılıklara faiz ödenecek. Oranı Merkez Bankası'nca belirlenip, ilan edilecek faizde tahakkuk Mart, Haziran, Eylül ve Aralık sonlarında yapılacak. 
     Zorunlu karşılık yükümlülüklerini süresinde tesis etmeyen ya da eksik tesis eden, incelemeler sonucunda yükümlülükleri arasında fark oluşması nedeniyle eksik tesiste bulunan banka ve özel finans kurumlarına cezai faiz uygulanacak. 
     
     Disponobilite düzenlemeleri 

     Merkez Bankası tebliğleri uyarınca, umumi disbonibilite oranları da, Türk Lirası yükümlülüklerinde yüzde 4, yabancı para yükümlülüklerinde de yüzde 1 olacak. 
     Düzenleme, kurulmuş veya şube açmak suretiyle faaliyet gösteren bankaların yükümlülükleri ve bu yükümlükleri için Merkez Bankası nezdinde bulunduracakları 'Umumi Disponibilite'yi içeriyor. 
     Kasa ve efektif deposunu disponibl değerler arasından çıkaran tebliğ uyarınca, disponibl değer olarak, bankaların, Merkez Bankası nezdinde adlarına açılan hesaplarda bulundurdukları mülkiyeti, kendilerine ait Devlet İç Borçlanma Senetleri kabul edilecek. 
     Umumi disponibiliteye tabi yükümlülüklerin belirlenmesinde zorunlu karşılık yükümlülükleri esas alınacak. 
     Yükümlülüklerin hesaplanma dönemi de, 1 aydan iki haftaya düşecek. 
     Yükümlülüklerinin önemli bir kısmının kamusal görevlerden kaynaklanması nedeniyle, İller Bankası, Türkiye Kalkınma Bankası, Türkiye İhracat Kredi Bankası ile Bankalar Kanunu'na göre tasfiye olan bankalar, tasfiyenin ilan edildiği tarihten itibaren bu tebliğin hükümlerine tabi olmayacak. 
     ''Yükümlülüklerden indirilecek kalemler'' kapsamında olmamakla birlikte, yeni tebliğin yayımı tarihinden önce yasal yükümlülüklerden muaf olarak tahvil ihracı ya da kredi yoluyla sağlanan kaynaklar, vadeleri sonuna kadar diponibilite yükümlülüğünden muaf tutulacak. 
     
     Önceki oranlar 

     Merkez Bankası'nın önceki disponibilite oranları ise şöyle idi 
     Türk Lirası Yükümlülükler Yüzde 2 serbest tevdiat, yüzde 6 devlet iç borçlanma senedi Azami 2 puanlık kısmı kasa olabilir 
     -Mevduat dışı TL pasifler Yüzde 6 serbest tevdiat, yüzde 6 devlet iç borçlanma senedi Azami 2 puanlık kısmı kasa olabilir 
     Yabancı Para Yükümlülükler Yüzde 3 devlet iç borçlanma senedi 2 puanlık kısmı konvertbl kasa olarak kabul ediliyor 
     -Yabancı para dışı diğer pasifler Yüzde 11 serbest tevdiat, yüzde 3 devlet iç borçlanma senedi 2 puanlık kısmı konvertbl kasa olarak 
     kabul ediliyor 
     
     Zorunlu karşılıklara faiz ödemesi 

     Yabancı para cinsinden zorunlu karşılıklara faiz ödemeye başlayarak, zorunlu karşılıkların tamamı nemalandırma kapsamına alındı. 
     Bu yolla mali kurumların kaynak maliyetlerinin düşürülmesine katkıda bulunulacak. 
     Merkez Bankası'ndan yapılan yazılı açıklamada, zorunlu karşılık, disponibilite ve blokaj esaslarının, uluslararası uygulamalar da dikkate alınarak uygulanan para politikası açısından yeniden düzenlendiği bildirildi. 
     Açıklamada yeni düzenlemeye gidilmesine neden olarak, fiyat istikrarı hedefinden taviz vermeksizin ve Merkez Bankası'nın parasal büyüklükler üzerindeki kontrol gücünü zaafa uğratmaksızın, bankalararası Türk Lirası ve döviz piyasalarının derinleşmesine ve etkinleşmesine ve mali sektörün gelişmiş ekonomiler düzeyinde sağlıklı bir yapıya kavuşması sürecine katkıda bulunması gösterildi. 
     Bu temel anlayış çerçevesinde, mali kurumların mali aracılık maliyetlerinin düşürülmesi ve likidite yönetimlerinde daha esnek bir yapıya kavuşturulmaları hedeflendiği belirtilen açıklamada, yeni düzenlemenin daha yeknesak ve sade bir zorunlu karşılık ve disponibilite uygulamasına olanak verdiği kaydedildi. Açıklamada şöyle denildi 
     
     Nemalandırma kapsamına alındı 

     ''Yabancı para cinsinden zorunlu karşılıklara da faiz ödenmeye başlanmasıyla, bankaların zorunlu karşılıklarının tamamı nemalandırma kapsamına alınmakta ve bu yolla mali kurumların kaynak maliyetlerinin düşürülmesine katkıda bulunulmaktadır. 
     Türk Lirası ve yabancı para cinsinden karşılıklara ödenecek nemaların belirlenmesinde yurtiçi ve yurtdışı piyasa faiz oranlarılarındaki gelişmeler dikkate alınacak, ancak, zorunlu karşılıklar bankalar açısından risksiz varlık niteliği taşıdığından, nemalandırma oranları söz konusu piyasa faiz oranlarının altında olacaktır. 
     Türk Lirası ve yabancı para cinsinden yükümlülüklerin tabi olacağı yasal yükümlülük oranlarında Türk Lirası lehine olan mevcut oran farklılığı korunmuştur.'' 
     
     Zorunlu karşılık süresi uzatıldı 

     Açıklamada, eski uygulamada Türk Lirası mevduat ile Türk Lirası ve yabancı para diğer pasiflere ilişkin serbest tevdiat hesaplarında tutulan disponibl değerlerin haftalık ortalama olarak tutulmasına izin verildiği hatırlatılırken, yeni uygulamada ortalamaya esas alınan kapsamın genişletildiği, daha önce bir hafta olan zorunlu karşılık tesis süresinin iki haftaya çıkarıldığı kaydedildi. 
     Açıklamada, gerek ortalama olarak tutulacak zorunlu karşılıkların kapsamının genişletilmesi, gerekse tesis süresinin uzatılması, bankaların likidite yönetimlerini etkinleştirmelerine katkıda bulunacağı belirtildi. 
     Böylece, maaş ödemelerinden kaynaklanan emisyon artışları ile vergi ödemeleri ya da ihale-itfa farkları nedeniyle ortaya çıkabilecek kısa dönemli Türk Lirası likidite değişikliklerinin faiz oranları üzerinde baskı yaratması olasılığı azalacak. 
     
     Esneklik sağlanacak 

     Benzer şekilde bankalar, döviz likidite yönetimlerinde de esnekliğe kavuştuklarından, kısa dönemli döviz ihtiyaçlarını, kendi döviz varlıklarını kullanmak süretiyle karşılayabilecek. 
     Merkez Bankası, 2002 yılı başında açıkladığı plan çerçevesinde Türk Lirası ve döviz piyasalarındaki aracılık işlevini aşamalı olarak sona erdirecek. 
     Açıklamada, bu süreçte, zorunlu karşılıkların tesis süresinin ve ortalama olarak tesis edilecek kısmının artırılması, bankalararası Türk Lirası ve döviz piyasalarının derinlik kazanması açısından önemli bulunduğu belirtildi. 
     Açıklamada, ''zorunlu karşılıklara ilişkin bu düzenlemeler, kısa dönemli faiz oranlarının piyasalarda daha sağlıklı oluşmasını sağlamak amacıyla, Bnkamızın likidite yönetimine ilişkin 2002 yılı başında ilan ettiği düzenlemeler ile oluşturulan çerçevenin de bir parçasıdır.'' denildi. 
     






</TEXT>
</DOC>
