<DOC>
<DOCNO> 84643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/ekonomi/eko01.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 453 bin lira 
</HEADLINE>
<TEXT>

Başbakan Ecevit’in hastaneye yatması üzerine dolar 47 bin lira artarak 1 milyon 453 bine çıktı. İMKB 100 Endeksi 609 puan gerileyerek 10.609 ile son iki ayın en düşük seviyesini gördü. TL’den dövize geçen yatırımcılar bonoda satışa başlayınca bileşik faiz yüzde 62’ye kadar tırmandı 
Dolar tırmanınca Merkez fiyat sordu      EKONOMİ SERVİSİ 

     Başbakan Bülent Ecevit’in bir hafta hastanede yatacağının açıklanmasıyla iki saatte yüzde 4 değer kazanan dolar bankalarrarası piyada 1 milyon 460 bin liraya kadar yükseldi. Pazartesi valörlü işlemlerde de fiyatlar 1 milyon 470 bin liraya kadar çıktı. Serbest piyasada ise dolar 47 bin lira artışla günü 1 milyon 453 binden tamamladı. 
     Dolardaki çıkışı izleyen Merkez Bankası’nın bir ara bankalara telefon açarak alış kotasyonlarını kontrol ettiği ancak herhangi bir müdahalede bulunmadığı kaydedildi. 
     
     Gündem Ecevit 
     4 Mayıs’ta hastaneye kaldırılmasından sonra piyasaların en önemli gündem maddesi haline gelen Başbakan Bülent Ecevit’in sağlığı, dün de piyasalar üzerinde etkili oldu. 
     Saat 14.15’te Ecevit’in bir hafta hastanede kalacağının açıklanmasıyla dolar bir saat içinde 1 milyon 405 bin liradan 1 milyon 457 bin liraya çıktı. Hızlı çıkışı yakından izleyen Merkez Bankası saat 15.15 sularında bankalara dolar alış fiyatı sordu. 
     Bu gelişme ile 1 milyon 435 bin liraya kadar düşen dolar akşama doğru yine hareketlendi. IMF Türkiye Masası Şefi Juha Kahkonen’le görüşmesi sonrası bir açıklama yapması beklenen Devlet Bakanı Kemal Derviş’ten açıklama gelmemesi doları vadeli işlemlerde 1 milyon 470 bin liraya kadar yükseltti. 
     
     Merkez izlemede 
     Ecevit’in hastaneye yatmasıyla yeni bir belirsizlik dalgasının piyasalara egemen olduğunu savunan bankacılar, fiyatların nerede duracağı konusunda yorum yapmaktan kaçınıyor. 
     Edinilen bilgiye göre, piyasayı yakın izlemeye alan Merkez Bankası yönetimi ise doların 1 milyon 300 bin liraya düştüğü günlerde olduğu gibi müdahaleye gerek olmadığını düşünüyor. 
     
Borsada yüzde 5.4’lük düşüş      Borsada, Başbakan Bülent Ecevit’in hastaneye yatmasıyla birlikte kısa süreli panik yaşandı. İMKB - 100 Endeksi günü yüzde 5.43’lük kayıpla 11.609 puandan tamamladı. 
     Güne sakin başlayan ve Başbakan Ecevit’in makamına gideceğini bekleyen borsada İMKB 100 Endeksi öğlene kadar yüzde 1’lik kayıpla 11.100 - 11.150 puan arasında seyretti. Öğleden sonra Başbakan Ecevit’in bir hafta süreyle hastanede kalacağının açıklanması piyasalarda panik yarattı. Açıklamanın geldiği saat 14.15’te 11.010 puanda seyreden endeks, gelen satışlarla hızla düşmeye başladı ve saat 14.49’da 10.480’e kadar geriledi. 
     Bu arada hisse senetlerinin değer kaybı yüzde 5.4’e ulaştı. Daha sonra piyasaların sakinleşmesi yönünde yapılan açıklamalarla satışların hızı kesildi. 
     Ancak endeks dünkü 10.609 kapanış değeriyle son iki ayın en düşük düzeyine geriledi. Uzmanlar, yatırımcıların böyle dönemde daha dikkatli davranmalarını önerdi. 
     
     Hisse senetlerinde yaprak dökümü 
     Dünkü işlemlerde 292 hisse senedinden 270’i değer kaybetti. Borsanın lokomotif hisselerinden Yapı Kredi Bankası yüzde 11.11 ve Erdemir yüzde 9.09’luk kayba uğradı. Günlük toplam işlem hacmi ise 401.1 trilyon lira düzeyinde oldu. Başbakan Ecevit’in hastalanmasından bu yana geçen yaklaşık iki haftalık süre içinde endeks ciddi anlamda dalgalanma gösterdi. 4 Mayıs’ta Ecevit’in ilk hasteneye yattığı gün 11.469 puan düzeyinde olan endeks, Ecevit’in hastaneden çıkışından sonra 8 Mayıs’ta 12.117 puana kadar çıkmıştı. 
     
Bono faizi yüzde 60 seviyesini kırdı      Başbakan Bülent Ecevit’in sağlığı borsa ve dövizde olduğu gibi bono piyasasını da olumsuz etkiledi. Önceki gün Ecevit’in çekileceği yönündeki asılsız dedikoduyla yüzde 60 sınırından dönen bono faizi dün bu sınırı aşarak yüzde 61.82’ye çıktı. Faizde bu oranlar en son mart ayında görülmüştü. 
     
     Yüzde 63’ü gördü 
     Ecevit’in sağlığındaki gelişmelere göre şekillenen bono piyasasında yatırımcıların bonodan çıkıp dövize dönmesi faizleri tırmandırıyor. Ecevit’in hastaneye yattığına ilişkin açıklama yapılmadan önce yüzde 59 düzeyinde seyreden piyasanın gösterge olarak kabul ettiği 9 Nisan 2003 vadeli bononun yıllık bileşik faizi, haberin ardından yüzde 63’e kadar tırmandı. 
     Bu seviyedeki seyrini günün sonuna kadar koruyan bonoda faizler aynı gün vadeli işlemlerde spot yüzde 58.56 düzeyinde oluşurken, pazartesi valörlü işlemler günü yüzde 61.82 düzeyinden tamamladı. İlk kez yüzde 58 bileşik faizle ihraç edilen 9 Nisan 2003 vadeli bono bu seviyeyi en son mart ayında görmüştü. 
     Söz konusu bononun işlem hacmi ise Ecevit’in sağlığından bu yana yüksek seyrediyor. TL’den dövize kaçışın etkisiyle artan hacim, dün 9 Nisan 2003 vadeli bonoda 400 trilyon liraya kadar yükseldi. Bu hacim Ecevit’in hastaneye ilk gittiği 4 Mayıs tarihinden bu yana en yüksek seviye oldu. 
     
     Gelecek belirsiz 
     Bankacılar, dövizde olduğu gibi faiz piyasasında da oranların nerede duracağının kestirilemediğini ancak belirsizlik sürdüğü müddetçe oranların önce yüzde 65’i ardından yüzde 70’leri zorlayabileceğini iddia ediyor. 
     Faizde yükselme sürdükçe işlem hacminin yavaş yavaş düşeceğini kaydeden bankacılar, Ecevit’in sağlık durumu, olası bir erken seçim ve siyasetteki gelişmelerin artık piyasanın itibar ettiği en önemli konular olacağına dikkat çekti. 
     



 EKONOMİ 



















</TEXT>
</DOC>
