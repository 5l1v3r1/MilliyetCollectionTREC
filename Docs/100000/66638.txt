<DOC>
<DOCNO> 66638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo12.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar'dan Dünya Kupası şovu... Fuji Dağı yeşile boyanacak 
</HEADLINE>
<TEXT>

     Dünya Kupası'na evsahipliği yapacak ülkelerden Japonya, adeta bir teknoloji gösterisi sunmaya hazırlanıyor. 
     Japon yetkililer, 30 Haziran'da Dünya Kupası final maçının yapılacağı Yokohama Stadı'na bakan, ünlü Fuji Dağı'nın görünümünü değiştirmeye karar verdiler. Her zaman karla kaplı olan Fuji Dağı'nın, astroturf isimli bir madde ile kaplanacağı ve böylece beyaz yerine yeşil renge bürünerek, kış mevsimi yaşanıyor izlenimi vermesinin önleneceği bildirildi. 
     Bu arada 1997 yılında yapımı tamamlanan 70 bin kişilik Yokohama Stadı'nın bulunduğu yerin, daha önce bir pirinç tarlası olduğu, Japonların yer sıkıntısı nedeniyle, stadı bu tarla üzerine inşa ettiği öğrenildi. 
     Dünya Kupası maçlarını Japonya'da yapacak olan takımların soyunma odaları oldukça lüks şekilde ve yüksek teknolojiyle donatılacak. 
     Soyunma odalarındaki dolaplar, futbolcuların ses tonlarına göre programlanacak ve anahtarsız olarak, sadece sese duyarlı olarak açılıp kapanacak. 
     Statlardaki masaj odalarının zemini de suni çim ile kaplanacak ve oyuncular maç öncesi ısınma hareketlerini burada yapabilecekler. 
     Maçlarını Japonya'da yapacak olan takımların futbolcuları, tek sıkıntıyı ise duş alırken yaşayacaklar. 
     Duşların yüksekliğinin, genellikle kısa boylu olan Japon futbolculara göre düşünüldüğü, bu nedenle uzun boylu oyuncuların ancak tabureye oturarak duş alabileceği bildirildi. Organizatörlerden Toshio Fujikuna, futbolcuların nasıl duş alacaklarını açıklayan İngilizce panolar hazırlayacaklarını açıkladı. 
     






</TEXT>
</DOC>
