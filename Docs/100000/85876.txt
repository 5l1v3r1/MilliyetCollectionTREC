<DOC>
<DOCNO> 85876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun22.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı generaller Irak operasyonuna sıcak bakmıyor 
</HEADLINE>
<TEXT>

     Bazı Amerikalı generallerin, Irak'a karşı operasyona girişmeye sıcak bakmadıkları öne sürüldü. 
     Washington Post gazetesinin Savunma Bakanlığı kaynaklarına dayanarak verdiği habere göre, bazı generaller, Beyaz Saray'dan Irak lideri Saddam Hüseyin'i devirmeye yönelik harekatın ertelenmesini, hatta iptal edilmesini istiyorlar. 
     Kimlikleri açıklanmayan yetkililere göre, Komuta Merkezi Komutanı General Tommy Franks, bu ay içinde Başkan George Bush'a yolladığı gizli yazıda, Irak'a müdahalenin bazı uzmanların tahmin ettiğinden çok daha fazla asker gerektireceğini belirtti. Franks, Irak'ın kimyasal ve bakteriyolojik silah kullanabileceğini ve Amerikan tarafının fazla kayıp verebileceğini kaydetti. 
     Aynı yetkililer, askerlerin yaklaşımından etkilenen Bush yönetiminin, istihbarat çalışmalarıyla Saddam rejimini baltalamaya öncelik verdiğini söylediler. 
     Gazete, Irak'a karşı girişilecek harekata karar verecek kişinin Başkan Bush olduğunu anımsattığı haberde, bazı generallerin ''fren''inin Irak harekatına ilişkin kararı belirsiz hale getirdiğini yazdı. 
     Gazeteye göre, geçen baharda toplanan hava, deniz ve kara kuvvetleri komutanları, Irak'a müdahaleyi eni konu tartıştılar ve iki kaygı üzerinde odaklandılar. Bu kaygıların ilki, Saddam ordusunun köşeye sıkıştığını hissettiğinde bakteriyolojik ve kimysal silah kullanabilecek olması, ikincisi de kentlerde çıkacak şiddetli çatışmalarda büyük kayba uğrama riskiydi. 
     Gazeteye göre, ayrıca bazı generaller, Saddam'ın halefi belli olmadan Irak'a karşı harekete geçme fikrini uygun bulmuyorlar. 
     





</TEXT>
</DOC>
