<DOC>
<DOCNO> 64838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo23.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterli Emre "Avrupa Şampiyonu olmak istiyoruz" 
</HEADLINE>
<TEXT>

     İtalya'nın FC İnter takımında forma giyen milli oyuncu Emre Belözoğlu, Avrupa Futbol Şampiyonası elemelerinde, en iyi gruplardan birine düştüklerini söyledi. 
     Emre, internetteki ''www.emrebelozoglu.net'' adresli sitesinde yaptığı açıklamada, İngiltere ve Liechtenstein dışındaki rakiplerin, milli takıma yabancı olmadıklarını kaydederek, ''Daha önce karşılaştığımız ve başarılı olduğumuz ekipler. Liechtenstein'ın gücü zaten ortada. Bizi tek zorlayabilecek ekip İngiltere. Ama geçmişte İngilizlere karşı yaşadığımız başarısızlıkların aksine bu kez yüzümüzün güleceğine inanıyorum'' diye konuştu. 
     Avrupa Şampiyonası'na üst üste üçüncü kez katılmanın yanı sıra, çıtayı biraz daha yükseltmek istediklerini de vurgulayan Emre, ''Bu kez Avrupa şampiyonu olarak, kupayı ülkemize getirmek istiyoruz. Bunu da başarabilecek güçteyiz'' dedi. 
     






</TEXT>
</DOC>
