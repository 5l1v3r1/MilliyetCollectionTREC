<DOC>
<DOCNO> 86956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun11.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Kraliçesi tahtaki 50. yılını kutlayacak 
</HEADLINE>
<TEXT>

     İngiltere Kraliçesi II. Elizabeth'in tahta çıkışının 50. yıldönümü dolayısıyla hafta sonu yapılacak kutlama etkinliklerine, İngiliz halkının yüzde 75'inin aktif katılımının beklendiği belirtiliyor. 
     MORI adlı kamuoyu araştırma grubunun ITV televizyonu için yaptığı ankete katılan İngilizlerin yüzde 75'i, kutlamaların yapıldığı yer ve mekanlarda yer almasalar bile, evde bu kutlamaları yakından izleyip, en azından ''kutlama havasına'' gireceklerini ifade ediyorlar. 
     Anket, halkın yüzde 80 gibi çoğunlukla monarşiye destek vermeyi de sürdürdüğünü ortaya koydu. Araştırmada yüzde 82'lik gibi büyük çoğunluğun da Kraliçe'nin monarşinin başı olarak bu görevi büyük başarıyla yürüttüğünü söyledikleri belirtiliyor. 
     Ancak halkın yüzde 78'inin Kraliçe'den, bütün başarısına rağmen yönetimde oğlu Prens Charles'a daha çok ağırlık ve sorumluluk vermesini beklediğini ortaya koyan anket, İngilizlerin Kraliçe'nin ilerleyen yaşı nedeniyle böyle düşündüklerine işaret etti. 
     İngilizlerin yüzde 48'i, Charles'ın Camilla Parker Bowles ile evlenmesine destek verirken, yüzde 30'u da Charles'ın Kral olması halinde Camilla'nın da Kraliçelik tacını giymesi gerektiğini savunuyor. 
     MORI, Charles-Camilla evliliğine verilen desteğin, Prenses Diana'nın ölümünden bu yana ilk kez bu kadar yüksek orana eriştiğini vurgularken, ancak halkın yüzde 62'sinin hala Camilla'yı Kraliçe olarak görmek istemediklerini bildirdiklerinin de altını çiziyor. 
     Halkın yüzde 41'i, Kraliyet'in İngiltere'deki halk desteğinin Ana Kraliçe ve Prenses Margaret'in peş peşe ölümlerinin ardından arttığını belirtirken, halkın yüzde 77'si kutlamalar boyunca ekran başında olacağını ifade ediyor. 
     





</TEXT>
</DOC>
