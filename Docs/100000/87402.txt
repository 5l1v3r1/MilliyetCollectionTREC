<DOC>
<DOCNO> 87402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko16.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayında ihracat geçen yıla göre yüzde 6 arttı 
</HEADLINE>
<TEXT>

     Türkiye'nin Mayıs ayındaki ihracatı, geçen yılın aynı dönemine oranla yüzde 6.6 arttı. 
     İhracatta, yılın ilk beş ayındaki artış ise yüzde 6.0 oldu. 
     Türkiye İhracatçılar Meclisi'nin TİM ihracatçı Birlikleri'nin kayıtlarına dayanarak yaptığı açıklamaya göre, Mayıs ayında 2 milyar 987 milyon 363 bin dolarlık ihracat kayıt altına alındı. Bu rakam 
     geçen yılın Mayıs ayında 2 milyar 802 milyon 991 bin dolar olmuştu. 
     İlk beş aylık dönemler dikkate alındığında, önceki yıl 12 milyar 619 milyon 286 bin dolar olan ihracat, bu yıl 13 milyar 370 milyon 785 
     bin dolara yükseldi. 
     Mayıs ayında, tarım ürünleri ihracatında yüzde 17.4, madencilik sektörünün ihracatında yüzde 2.3 düşüş kaydedilirken, sanayi ürünleri ihracatında yüzde 10.5 artış oldu. 
     Sanayi ürünleri içinde yer alan ihracatın lokomotifi durumundaki hazır giyim ve konfeksiyon ihracatında yüzde 27.0, taşıt araçları ve yan sanayi ürünleri ihracatında yüzde 4.1, elektrik-elektronik ve makina ihracatında yüzde 24.2, çimento ve toprak ürünleri ihracatında yüzde 10.7 artış olurken, demir ve demir dışı metaller ihracatında yüzde 3.6 düşüş yaşandı. 
     Tarım ürünleri içinde hububat bakliyat, yağlı tohumlar ve mamulleri ihracatı yüzde 42.3, kuru meyve ve mamulleri ihracatı yüzde 10.3, zeytin ve zeytinyağı ihracatı yüzde 80.2, fındık ve mamulleri 
     ihracatı yüzde 29.5 gerilerken, meyve sebze mamulleri ihracatı yüzde 7.4, tütün ihracatı da yüzde 4.2 artış gösterdi. İlk 5 ayda ise tarım ürünleri ihracatı yüzde 8.5 azalırken, sanayi ürünleri ihracatı yüzde 8.3, madencilik ihracatı da yüzde 13.1 artış gösterdi. 
     
     ''İHRACAT ARTIŞINDAKİ MOMENTUM AZALMAKTA'' 
     TİM Başkanı Oğuz Satıcı, 2002 Mayıs ayı ihracatının bir önceki yıla göre yüzde 6.6 artarak 2 milyar 987 milyon 363 bin dolar olarak gerçekleştiğini belirterek şunları kaydetti 
     ''Sanayi ürünleri ihracatı yüzde 10.5 artarken, tarım ürünleri ihracatı geçen yılın aynı dönemine göre yüzde 17.4 azaldı. Tarım sektörü ihracatındaki azalmanın süreklilik kazandığı görülmekte ve buna koşut olarak tarım sektörünün Ocak-Mayıs 2002 döneminde toplam ihracat içindeki payı yüzde 12 olarak gerçekleşmektedir. 
     Artış sevindirici olmakla birlikte, her geçen ayla beraber 2002 yılının sonuna yaklaşırken, ihracat artışındaki momentum azalmakta ve bize 2001 yılında yakalanan artışın bu sene tekrarının mümkün olmadığını hatırlatmaktadır.'' Mayıs ayında gerçekleşen döviz kurundaki artışın tamamen ekonomik gerekçelere dayandığına da dikkat çeken Satıcı, açıklamasını şöyle sürdürdü 
     ''Olması gereken noktaya doğru hareketlenen döviz kurlarındaki son gelişmeler Türkiye'nin rekabet gücü açısından önemli olmakla birlikte, ihracatı etkileyen tek öğe olmayan döviz kuru avantajı üretime dönük girdilerde rekabetçi fiyatlar sağlanabilirse daha da anlamlı hale gelecek ve Türkiye tekrar üretebilen, ürettiğini de satabilen bir ülke olacaktır.'' 
     
     TÜRKİYE'NİN TEMEL SORUNU... 
     Oğuz Satıcı, Türkiye'nin temel sorununun, rekabetçi olmayan koşullarda üretim yapması olduğunu ifade ederek, üretim girdilerindeki aşırı vergiler makul düzeylere çekildiğinde, döviz fiyatları ve girdi fiyatları arasında bir denge yakalanacağını, böylelikle Türkiye'nin daha çok üreten, daha çok ihracat yapan ve daha çok kazanan bir ülke haline geleceğini anlattı. 
     Mayıs ayındaki diğer önemli bir gelişmenin ise kamuoyunda ''İstanbul Yaklaşımı'' olarak bilinen finansal yeniden yapılandırma planının bankalarca kabul edilip, Bankacılık Düzenleme ve Denetleme Kurumu'na BDDK sunulması olduğunu vurgulayan Satıcı, zor durumdaki firmaları rahatlatmaya yönelik bu girişimin başarıya ulaşması için kamu ve özel sektörün koordinasyon içinde çalışması ve güçbirliğine gitmesi gerektiğini, reel sektörün finansal zorluklardan kurtulmasının Türkiye'nin önünü açacağını kaydetti. 
     





</TEXT>
</DOC>
