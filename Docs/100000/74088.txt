<DOC>
<DOCNO> 74088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/ekonomi/aeko.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı’na karşılık muafiyeti 
</HEADLINE>
<TEXT>

BDDK, İstanbul Yaklaşımı’nda yeniden yapılandırılacak krediler için karşılık muafiyetini kabul etti. Bankalar ise donuk krediler’ için karşılıklarda da süre uzatımı istiyorlar 
     HARUN GÜREK Ankara 

     BANKALARDAN DÖRT KOŞUL 
     -Mevduatın ağırlıklı vadesi 3 ay. Bu kaynağı 1 - 2 yıl vadeli kredi olarak vermenin riski var. 
     -Yeni bir krizde kur ve faiz zararlarını kamu üstlensin veya Dünya Bankası kredi versin. 
     -Karşılıklarda sadece İstanbul Yaklaşımı kredilerine muafiyet getirmek yeterli değil. 
     -7 katrilyonluk donuk krediler için karşılık ayırma uygulamasında da vade iki yıla çıksın. 
     
     Bankalarla, Bankacılık Düzenleme ve Denetleme Kurulu BDDK arasında sermaye desteği ve İstanbul Yaklaşımı konusundaki görüşmeler çetin pazarlıklarla sürüyor. Bankalar, İstanbul Yaklaşımı’nda ertelenecek kredilerin riskini devletin üstlenmesini isterken, BDDK’nın İstanbul Yaklaşımı kapsamında yapılandırılacak kredilere, karşılık muafiyeti getirmeyi kabul ettiği kaydediliyor. Bankalar yaklaşım dışında kalacak donuk krediler için de karşılıklarda yumuşama istiyor. 
     
     Yönetmelik değişiyor 
     BDDK Başkanı Engin Akçakoca’nın hafta içinde 16 banka genel müdürü ile yaptığı toplantıda karşılıklar karanamesinde değişiklik isteğini kabul ettiği belirtiliyor. Yapılacak değişiklik ile İstanbul Yaklaşımı kapsamında yeniden yapılandırılacak krediler ertelendiğinde donuk krediler’den standart krediler’ kapsamına alınacak. Bankalar bu krediler için ayırdıkları yüzde 20 ve 50 oranındaki karşılıkları geri çekip, sermayelerine ekleyebilecek. Ancak, sermaye desteği koşullarını ağır bulan ve kaynağın nakit olmayışını eleştiren bankalar, destek almaktan kurtulmanın yollarını arıyorlar. 
     
     Vade sorunu 
     Bankaların elinde reel sektöre aktarabilecek kaynak var. Ancak bu kaynağın vadesi h l çok kısa. Tasarruf sahipleri arasındaki güvensizlik ve eski alışkanlıklar nedeniyle mevduatın vadesi 3 ayı geçmiyor. Bankalar, bu kısa vadeli kaynağı, erteleme kapsamında 2 - 3 yıl vadeyle aktarmanın riskini üstlenmeyi göze alamıyor. 
     Bankalar, kredilerin yeniden yapılandırılarak ertelenmesinden sonra olası bir kriz halinde ortaya çıkacak kur ve faiz artışından kaynaklanan zararın kamu bankaları tarafından üstlenilmesini ya da Dünya Bankası’ndan bu amaçla kredi sağlanmasını istiyor. 
     
     İki yıl istiyorlar 
     Ekonomi yönetimi, İstanbul Yaklaşımı’nı bir an önce devreye sokmaya çalışıyor. Bankaların, koşullarını ağır buldukları sermaye desteğini almamak için kredileri geri çağırması BDDK’yı köşeye sıkıştırdı. Bankalar bunu pazarlık unsuru olarak kullanıp, 7 katrilyon liralık donuk kredi için zorunlu karşılıklarda da bir yıl yerine iki yıl içinde yüzde 100 karşılık ayırma’ tavizi koparmaya çalışıyor. 
     



 EKONOMİ 


















</TEXT>
</DOC>
