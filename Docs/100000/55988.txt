<DOC>
<DOCNO> 55988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/yazar/sazak.html </URL>
<DATE> 2001/12/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
2002'nin çözüm paketi 
</HEADLINE>
<TEXT>

     Kriz yorgunu Türkiye, 2002 yılına AB üyelik müzakerelerini başlatmayı hedefleyen, dış politika odaklı bir çözüm paketiyle giriyor. 
     Kıbrıs'ta Denktaş ve Klerides'i buluşturan gelişmeler, Brüksel'de AB temsilcisi Verheugen ile görüşen Başbakan Yardımcısı Mesut Yılmaz'ın "Türkiye ile AB arasındaki ilişkilerin gelişmesi için ortam hiç bundan daha iyi olmadı" diyerek yeni bir strateji hazırlanacağını açıklaması, Avrupa ordusunda uzlaşma sağlanması üzerine ABD Dışişleri Bakanı Colin Powell'ın Ankara'dan mutlu ayrılması önemlidir. 
     Sanki "sihirli el" değdi aylardır birikmiş sorunlu dosyalar ABD'nin Afganistan ve Irak beklentileriyle "eşzamanlı" masaya getirilip çözülmeye çalışılıyor. 
     Dış politikada girilen yol son derece akılcıdır. 
     11 Eylül'ün dünya açısından "milat" oluşturduğu kesin, ancak bu sürecin ABD açısından önemi kuşkusuz öteki uluslardan farklı, çünkü Washington soğuk savaşın ardından ilan ettiği "21'inci yüzyıl egemenliği"nin İkiz Kuleler'le birlikte yıkıldığından kaygı duyuyor. Teröre karşı askeri güce sarılması ve dünyanın en yoksul ülkesini 2 aydır bombalıyor olması bu yüzden. Ancak askeri stratejilerin ötesinde ABD'nin asıl, yeni bir diplomasiye ve "Bizden niye nefret ediliyor " duygusunu ortadan kaldıracak adımlara ihtiyacı olduğu kesin. 
     Türkiye de İslam coğrafyasındaki modern ve laik kimliğiyle ABD ve Batı Avrupa'ya bu mesajı veriyor. 
     Madem "uygarlıklar çatışması"ndan rahatsızsınız o halde "Avrupa evi"nin kapılarını Türkiye'ye de açın. 
     2000'e girerken Helsinki zirvesinde Ankara'nın AB adaylığının ilanı parlak bir "milenyum fotoğrafı" olmuştu. 
     İki yıldır yeterince ilerleme sağlayamadığımız AB müzakere sürecinde, 2002 en kritik takvimi oluşturuyor. Kıbrıs'ın adadaki iki toplumu kapsayacak şekilde Avrupa Birliği'ne girmesi sırasında Türkiye ile müzakerelere başlanılarak, 2007 - 2010 Aralık'ında üyeliğin gerçekleştirilmesi tarihi bir sonuç olur. 
     2001 yılında Cumhuriyet tarihinin en ağır krizine neden olan hükümetin önüne şimdi büyük bir şans topu düştü. Penaltı atmak gibi bir şeyden söz ediyoruz. Dış politikanın ayağımıza getirdiği bu avantaj iyi kullanılırsa ekonomide Kemal Derviş'in ekonomik programı da rüzgarı yakalar, Türkiye 2002 yılında soluk alır. Seçime gidilecekse bile demokratik tercihlere uygun ortam ve altyapı hazırlanır. 
     Her şey hükümetin performansına bağlı. 
     Krizi aşacak anahtar "diplomasidir." 
     11 Eylül 2001 yeni bir çağın başlangıcıdır dünya yeniden parsellenirken Türkiye de hedef büyüterek, Avrupa'da yerini almalıdır. 
     ABD ile stratejik ortaklığın çerçevesi, Kuzey Irak'ta "birkaç bidon petrol"ün ötesine geçmelidir. 
     
     







Muhammed Salih'e destek 


Simit çorba... 


Önce Kıbrıs sonra AB 


Demirel, De Gaulle, Kıbrıs'ta çözüm... 


Satır değil diyet 


Rektörlük seçiminde son raund 


Banka çürük, ama mevduatlar sağlam 


Varlık Vergisi.. Şimdi gerçekler 


"Yoyo oyunu" 


Derviş'in fikri ile zikri 


Rektör seçimi ve intihal 


2002'nin çözüm paketi 


Türkler neden nakdi bağış yapmazlar 


Asimile Olmuş Kadınlar Kahvesi 


ABD, bornoz ve sabahlık için kapıları açtı’ 


</TEXT>
</DOC>
