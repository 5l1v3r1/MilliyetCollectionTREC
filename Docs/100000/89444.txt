<DOC>
<DOCNO> 89444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/soneko18.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin kupaya veda etti... Halk, ''acı gerçek'' krize geri döndü 
</HEADLINE>
<TEXT>

     Tarihinin en ağır ekonomik krizini yaşamakta olan Arjantin halkı, milli takımlarının ilk turda elenmesiyle düşlerinden uyandı. 
     Arjantin'in turnuva öncesi tahminlerde en büyük favorisi olduğu dünya kupasından beklenmedik bir şekilde elenmesi Arjantin'de şok etkisi yarattı. 
     Kendilerine göre dünyanın öbür ucunda oynanan İsveç maçını saat farkı nedeniyle sabaha karşı izleyen Arjantinliler maçın sonucuyla yasa gömüldüler. 
     Barlarda, kafeteryalarda, uyanık kalabilmek için destek aldıkları kahve fincanlarının eşliğinde gruplar halinde maç saatini bekleyen futbol tutkunları, turu geçmeye yetmeyen beraberlikten sonra, galibiyet kutlamaları için yaptıkları hazırlıkları bir yana bırakarak, başları önlerinde yataklarına döndüler. 
     Siyasetbilimci Manuel Mora y Araujo, bir uzman olarak değil bir taraftar olarak izlediği maçın sonunda, yurttaşlarının ortak düşüncesini şöyle dile getirdi 
     ''İçinde bulunduğumuz ekonomik ve toplumsal krizden ne zaman çıkacağımız belli değil. Hiç olmazsa futbol var diyorduk ve hiç olmazsa bir ay boyunca dertlerimizi unutmayı umuyorduk. O da çok erken sona erdi.'' 
     





</TEXT>
</DOC>
