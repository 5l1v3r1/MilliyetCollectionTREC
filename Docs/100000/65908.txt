<DOC>
<DOCNO> 65908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur22.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı basın gözüyle Afyon depremi... 
</HEADLINE>
<TEXT>

     Afyon'da dün meydana gelen 6.0 büyüklüğündeki depremle ilgili haberlere, İngiliz, Fransız ve Alman gazetelerinde de yer verildi. 
     İngiliz The Daily Telegraph gazetesi, merkezi Afyon'un Bolvadin ilçesi olan depremin başkent Ankara'dan da hissedildiğini duyururken, depremin en çok etkilediği ilçenin ise Sultandağ olduğuna işaret etti. 
     The Independent gazetesi de şiddetli depremin Afyon'un ilçelerinde yıkıcı etki yarattığını kaydetti. Gazete, halkın deprem anıyla ilgili anlattıklarına da geniş yer verdi. Gazete, Bolvadin'deki ekonomiyi ayakta tutan, devlete ait fabrikada hasar meydana gelmemiş olmasının sevinilecek bir gelişme olduğunu yazdı. 
     Independent, geçtiğimiz yıllarda meydana gelen iki büyük depremde zamanında müdahale edememekle suçlanan hükümetin bu kez ilk andan itibaren bölgede varlığını hissettirdiğini, depremzedelere hemen 1000 çadır ve 3 bin battaniye gönderildiğini kaydetti. 
     The Times, depremin Pazar günü meydana gelmesinin daha fazla can kaybı olmasının önüne geçtiğine dikkat çekerken, The Guardian da korkuyla balkonlardan atlayanların yaralı sayısının artmasına yol açtığını belirtti. 
     İngiliz televizyon kanalları da bölgeden gelen haber ve görüntülere bütün bültenlerinde geniş yer veriyor. 
     
     Fransız basını 
     Deprem, Fransız basınında geniş biçimde yer aldı. 
     Le Figaro, ''Deprem En Az 45 Kişinin Ölümüne Yol Açtı'' başlığıyla verdiği haberde, şiddetli deprem sonucu yaklaşık 150 binanın yıkıldığını okuyucularına duyurdu. 
     Haberde, başta Başbakan Bülent Ecevit olmak üzere, üst düzey devlet yetkililerinin, kurtarma çalışmalarını denetlemek üzere derhal bölgeye gittiği hatırlatıldı. 
     Liberation gazetesi de ''Türkiye'nin Batısında Şiddetli Deprem'' başlığıyla verdiği haberde, Bayındırlık ve İskan Bakanı Abdülkadir Akcan'ın, ''Tatil günü olduğu için insanların çalışmamasının ölü sayısının artmasını önlediği'' açıklamasına yer verdi. 
     Fransız haber radyo kanalları TF1, France2 ve France 3 televizyon kanalları da depremle ilgili haberlere geniş yer verdiler. 
     
     Alman basını 
     Afyon'da dün meydana gelen şiddetli deprem çeşitli Alman gazetelerinde de yer aldı. 
     Frankfurter Allgemeine Zeitung, Afyon'un çevresinde daha önce de şiddetli depremlerin meydana geldiğini hatırlattı. Haberde, Başbakan Bülent Ecevit'in bölgeye gittiğine ve yardımların bu kez daha hızlı şekilde başlatıldığına ve Yunanistan'ın da yardım teklifinde bulunduğuna işaret edildi. 
     Frankfurter Rundschau gazetesi de deprem sırasında panik nedeniyle balkonlardan atlayan çok sayıda insanın yaralandığını, şiddetli artçı depremlerle de sarsılan bölgede ölü sayısının artmasından endişe edildiğini yazdı. 
     Berliner Morgenpost gazetesi, hükümetin deprem bölgesine 1000 çadır ve 3 bin battaniye gönderdiğini, askerlerin de depremin merkezi olan Bolvadin'de depremzedeler için çadır kurma çalışmalarına başladıklarını kaydetti. 
     Bild gazetesi, depremde en az 42 kişinin öldüğünü, 11 kişinin de enkaz altında kaldığının tahmin edildiğini bildirdi. 
     B.Z gazetesi de depremin en ağır şekilde Sultandağı'nı vurduğunu, depremin 500 km'lik çevrede hissedildiğini yazdı. 
     






</TEXT>
</DOC>
