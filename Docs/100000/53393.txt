<DOC>
<DOCNO> 53393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko02.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "İtalyan tarzı siyasetle bile sıkıntıları atlatabiliriz" 
</HEADLINE>
<TEXT>

     ABD'de bulunan ekonomiden sorumlu Devlet Bakanı Kemal Derviş, "Türkiye'de tek bir parti siyasette baskın olmadığı için siyasi rekabet fazla. Ancak İtalyan tarzı siyaset devam etse bile yine de ekonomik sıkıntıları atlatabiliriz'' diye konuştu. 
     Uluslararası Para Fonu'nun IMF Türkiye'ye ek dış destek sağlanması yönündeki prensip kararında Türkiye'nin izlediği mali performansın kilit rol oynadığını söyledi. 
     Kemal Derviş, New York'ta ünlü finans ve danışmanlık firması J.P Morgan'ın düzenlediği bir toplantıda, Türkiye'deki ekonomik duruma ilişkin son gelişmeleri anlatan bir konuşma yaptı. 
     
     Mali performans 
     Derviş, konuşmasında IMF İcra Direktörleri kurulunun geçen hafta gerçekleştirdiği gayri resmi bir toplantıda, Ocak ayından başlayacak şekilde Türkiye'ye yeni bir stand-by anlaşması önerdiğini ve düşünülen ek desteğin 10 milyar dolar olduğunu hatırlattı. Stand-by anlaşmasının gelecek 2 veya 3 yılı kapsamasının düşünüldüğünü belirten Derviş, ''Türkiye'nin mali performansı bu desteğin alınmasında kilitdi. Ancak bunun ciddi sosyal bedeli var. Bunun yapılması çok kolay olmamakla birlikte başka seçenek olduğunu zannetmiyorum'' dedi. 
     Türkiye'nin programındaki mali politika ayarlama çabalarını çok güçlü olduğuna, ancak siyasi muhalefetle karşılaşıldığını belirten Derviş, ''Herşeye rağmen bu mali politikayı işletebilmek çok olumlu bir faktör. Çok fedakarlık yaptık. Başka ülkelerle kıyaslayınca, mesela Arjantin, mali hedeflerine ulaşmada büyük problem yaşıyor. 
     Bizim endişemiz ise mali düzenlemenin kalitesi'' dedi. 
     
     Bankacılık sektörü 
     Kemal Derviş, Şubat ayında yaşanan krizden sonra bu krize neden olan en önemli etkenlerden bankacılık sektörü başta olmak üzere pek çok reformun gerçekleştirildiğini belirterek, Türkiye'nin 2002 yılına bankacılık sistemini temizlemiş olarak gireceğini söyledi. 
     Dünya ekonomisindeki gerilemeye rağmen Türkiye'nin ihracat performansının çok iyi olduğunu belirten Derviş, son 10 yılda ihracat sektörünün yüzde 15-20 daha fazla rekabetçi konuma geldiğini kaydetti. 
     İhracatta yüzde 14'lük bir büyüme beklendiğini de belirten Derviş, turizm sektörünün iyi gitmesine karşılık 11 Eylül olaylarının buna sekte vurduğunu ancak belli bir zaman içinde turizm sektöründe iyileşme beklendiğini söyledi. 
     Kemal Derviş, 11 Eylül'ün Türk ekonomisi üzerinde hemen olumsuz etkilerinin görüldüğünü de kaydetti. 
     Devlet Bakanı Derviş, ekonomiyi düze çıkarmak için Türkiye'nin mali politikasına bağlı kalacağını, hedeflerine bağlı kalmayı sürdürürse piyasanın buna olumlu tepki vereceğini de belirtti. 
     Derviş, IMF'nin 11 Eylül'den sonra hızlı hareket ederek Türkiye ile görüşmesi, gayri resmi toplantıda Türkiye'ye 10 milyar dolar önermesi ve Türkiye'nin programının devam edeceğini belirtmesinin Türkiye'ye duyulan güvenin göstergesi olduğunu söyledi. 
     
     İtalyan tarzı siyaset 
     Kemal Derviş, ''Yapısal reformlara, mali politikaya devam etmek zorundayız. Sonunda umuyoruz ki piyasa olumlu cevap verecek ve sıkıntıları yeneceğiz. Siyasi olaylara gereğinden fazla bağımlı değiliz. Çünkü yeni yasal düzenlemeler var. Türkiye'de tek bir parti siyasette baskın olmadığı için siyasi rekabet fazla. Ancak İtalyan tarzı siyaset devam etse bile yine de ekonomik sıkıntıları atlatabiliriz'' diye konuştu. 
     Derviş'in New York temaslarına Hazine Müsteşarı Faik Öztrak ile Merkez Bankası Başkanı Süreyya Serdengeçti de katıldı. Devlet Bakanı Derviş, yarın Washington'a geçerek Amerikan Eximbank temsilcileri ile bir araya gelecek ve Türk basın mensupları için bir basın toplantısı düzenledikten sonra Washington'dan ayrılacak. 
     






</TEXT>
</DOC>
