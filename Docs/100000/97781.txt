<DOC>
<DOCNO> 97781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur16.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş nereye... 
</HEADLINE>
<TEXT>

     Devlet Bakanı Kemal Derviş... 
     Herkesin gözü onda... Yeni Türkiye'ye katılacak mı yoksa CHP Genel Başkanı Baykal'ın çağrılarına kulak verip rotasını mı değiştirecek.. 
     Yada kulislerde fısıldanan DSP'den gelecek teklifi mi değerlendirecek, ANAP'a mı yeşil ışık yakacak. 
     Başlangıçta Yeni Oluşum hareketinin Troyka'sından biri olarak bilinen Kemal Derviş ABD'ye gidince işte bu spekülasyonlar da başladı. 
     Radikal gazetesi yazarı Enis Berberoğlu "Kemal Derviş frene bastı" başlıklı yazısında şöyle diyor 
     "Ankara'ya ulaşan son bilgiye göre yurtdışında bulunan Kemal Derviş, Yeni Türkiye Partisi'ne katılım konusunda dilinin altındaki baklayı çıkardı. 
     Kemal Derviş 'Şu aşamada ve tek başıma Yeni Türkiye Partisi'ne katılmayı düşünmüyorum" mesajını hem arabuluculara hem de dostlarına yolladı." Aynı konuyu ele alan Ertuğrul Özkök de Hürriyet'teki köşesinde "İkili mi oynuyor" başlıklı yazısında şöyle diyor 
     "Kemal Derviş'e küçük bir mesaj. 
     Kararsız bir tavır sergelemesi, imajını yavaş yavaş törpülüyor. 
     O nedenle bir an önce bu belirsizliğe son vermesinde yarar var. 
     Hatta yurtdışından dönüşünde, hükümetten ayrılması da kendi açısından daha tutarlı bir davranış olur. 
     Çünkü herkes şunu soruyor 
     "Ne oluyor, acaba vaz mı geçti " Bu soruyu soranlar hiç de haksız değiller." Buna karşılık Ankara kulislerine ulaşan bir başka bilgiyi de Posta gazesi manşetine taşıdı. "Derviş işi tamam" başlıklı habere göre Kemal Derviş 29 Temmuz Pazartesi günü Yeni Türkiye'ye katıldığını ilan edecek ve ardından da seçim çalışmalarına başlayacak. Habere göre Kemal Derviş Yeni türkiye'nin erken seçim çalışmalarına aktif olarak katılacak ancak yurt gezilerinde konuşmaları ağırlıklı olarak Genel Başkan İsmail Cem yapacka. Kemal Derviş ile Hüsamettin Özkan da bu gezilerde parti lideri Cem'in yanında yeralıp seçmene "üçümüz biraradayız" mesajı verilecek. 
     Evet, Ankara kulisleri karışık... 
     Herkes Kemal Derviş'in kararını bekliyor... 
     Milliyet İnternet Sitesi'nde düzenlediğimiz ve halen devam eden ankete katılan binlerce kişi ise Kemal Derviş'i Yeni Türkiye içinde görmek istediğini belirtiyor. 
     Son söz Kemal Derviş'te.. 
     





</TEXT>
</DOC>
