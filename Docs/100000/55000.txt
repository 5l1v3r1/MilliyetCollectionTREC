<DOC>
<DOCNO> 55000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/spor/spo01.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa etsin 
</HEADLINE>
<TEXT>

     BİLAL MEŞE 

     BEŞİKTAŞ Teknik Direktörü Christoph Daum’un Fenerbahçe maçı öncesinde yaptığı şok açıklamalar yönetimi de ayağa kaldırdı. Futbol Komitesi üyelerinden İbrahim Altınsay, "Bu olayların konuşulacağı yer Fulya veya Akaretler’dir. Takımdan umudunu kesmişse, verir istifasını biz de değerlendiririz. Kulübün olanaklarını biliyordu. Rivaldo’yu alacak durumda olsaydık, biz de Daum’u getirmezdik. Benim de gönlümden başka teknik adamlar geçiyordu" diye konuştu. 
     ALMAN hocanın bu sürpriz açıklaması yönetim kurulu içinde de tedirginliğe neden oldu. Asbaşkan Yıldırım Demirören, bu açıklamaları motivasyon olarak nitelerken, Fikret Orman ise, "Böyle motivasyon olmaz. Morali bozuk sanıyorum" diye konuştu. Gelişmeleri sessiz bir şekilde izleyen menajer Sinan Engin, "Bu konuşmalara zaman ayıracak vaktim yok. Takım önemli. Emek verdik, alın teri döktük. Bu maçı kaybedersek iki yılın çabası boşa gider" dedi. 
     
     Tek forvet 
     FENERBAHÇE maçının hazırlıklarını aralıksız sürdüren Beşiktaş’ın derbiye nasıl bir taktikle çıkacağı merakla bekleniyor. Takımın çalışmalarını medyaya kapatan Daum’un, zorlu derbide savunma ağırlıklı bir taktikle sahaya çıkacağı belirtildi. Stavrum’u yedeğe çekecek olan Daum, orta sahayı kalabalık tutacak ve İlhan Mansız’ı ofansta oynatacak. Rakibini orta alanda durdurmayı hedefleyen Alman hoca, kontrataklarla gol arayacak. 
     
     Veit gitti 
     BEŞİKTAŞ’A büyük umutlarla transfer edilen ancak oynadığı futbolla eleştirilerin odak noktasını oluşturan Veit’in de sözleşmesi feshedildi. Yaklaşık bir aydır süren pazarlıklar dün noktalandı ve yönetim 50 bin dolar tazminat ödeyerek Alman futbolcunun sözleşmesini karşılıklı anlaşmayla iptal etti. 
     
     Daum sergide 
     Son günlerde yoğun stres yaşayan Teknik Direktör Daum biraz olsun rahatlamak için dün resim sergisine gitti. Taksim’de İsmail Acar’ın açtığı sergiyi gezen Alman hoca keyifli dakikalar geçirdi. 
     
     Nihat seferberliği 
     TEKNİK Direktör Daum, Nihat’ın Fenerbahçe derbisine yetiştirilmesini istedi. Kulüp Doktoru Ayhan Obtur, Nihat’ın tedavisinin sürdüğünü hatırlatarak, "Dizindeki ödem devam ediyor. Oynama ihtimali yüzde 70" diye konuştu. Hava şartlarının kötü olması nedeniyle Ümraniye’deki çalışma Fulya’ya alındı. 
     
     



 SPOR 

























</TEXT>
</DOC>
