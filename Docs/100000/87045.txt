<DOC>
<DOCNO> 87045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur13.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Akcan "İdam dışındaki infaz için bir yol olabilir" 
</HEADLINE>
<TEXT>

     Bayındırlık ve İskan Bakanı Abdülkadir Akcan, terör örgütü elebaşı Abdullah Öcalan'ın idamıyla ilgili tartışmalar için, ''herkes, kısa gün ticareti yapar gibi politika yapıyor, siyaset yapıyor'' dedi. 
     Akcan, Devlet Bakanı ve Başbakan Yardımcısı Devlet Bahçeli'nin açıklamalarının, bazı çevrelerce yanlış yorumlandığını ifade etti. 
     Bahçeli'nin, ''Öcalan'ın niye İmralı'da durduğunu'' sorduğunu ve F Tip Cezaevi'ne aktarılması yönünde görüş bildirdiğini kaydeden Akcan, '' Kendisine özel muamele yapılmasın, F Tipi Cezaevinde cezası infaz edilsin deniyor. F Tipi normal değil, şartları ağırlaştırılmış cezaevi. Bu şartlarda cezanın, idam dışındaki infazı için bir yol olabilir'' diye konuştu. 
     Öcalan'a ilişkin idam dosyasının TBMM'ye gönderilmesi yönündeki talebe dikkati çeken Akcan, halen Anayasa Komisyonu'nda bekleyen idam dosyaları ile Genel Kurul'un karar verip infazı yapılmayan dosyalar olduğunu söyledi. 
     Bundan önce, ''süreci tamamlanmış idamların bir tarafa bırakılıp, en son onaylanan dosyanın infazını istemenin, enteresan bir ayrıcalık olacağını'' kaydeden Akcan, Öcalan'a ilişkin dosyanın bu şartlarda TBMM'nin sürecinden geçmesinin doğal kabul edilmesi gerektiğini söyledi. 
     
     AB'YE ŞART 
     Daha önce Öcalan konusunda, ''Avrupa İnsan Hakları Mahkemesi'nin kararının bekleneceği, ancak mahkemenin kararı normal sürede vermeyip oyalama taktiği gütmesi'' halinde, dosyanın TBMM'ye sevk edileceği taahhüdünde bulunulduğunu belirten Akcan, sözlerini şöyle sürdürdü 
     ''Şimdi sayın Bahçeli'nin sözleri anormal karşılanmamalı. Ayrıca bu sözler, AB'ye şart olarak değerlendiriliyor. İmralı ve idam dosyasının nesi AB açısından şart Sadece bir şart var, oda KADEK de terör listesine alınsın diyor. Sayın Bahçeli'nin sözleri, AB'ye şart değil sadece KADEK şart olarak değerlendirilebilir. Bizden bir şey talep ediyorsanız, bunların ülkenin bütünlüğüne karşı kullanımı konusunda tereddüdümüz var, bunu gidermeniz lazım.'' 
     





</TEXT>
</DOC>
