<DOC>
<DOCNO> 92882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur01.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK üyelerinden oturma eylemi 
</HEADLINE>
<TEXT>

     Kamu Emekçileri Sendikaları Konfederasyonu KESK üyesi bir grup, Temmuz ayında uygulamaya girecek yüzde 5 oranındaki zammı protesto etmek amacıyla oturma eylemi düzenledi. 
     Konak Alanı'ndaki eylemde, ellerinde çeşitli dövizler taşıyan gruptakiler, sloganlar atıp, ıslık çalarak taleplerini dile getirdiler. 
     KESK İzmir Şubeleri Platformu adına konuşan Eyüp Doğru, Temmuz ayında, kamu emekçilerine yüzde 5'lik zammın reva görüldüğünü belirterek, ''Biz sadaka niteliğinde bir zam değil, ücretlerimizin toplu sözleşmeyle tespit edilmesini istiyoruz'' dedi. 
     Kamu emekçilerinin aldığı ücretin yıllardır enflasyonun altında tutularak eridiğini, gelir dağılımının çok adaletsiz hale geldiğini belirten Doğru, sözlerini şöyle sürdürdü 
     ''Son 5 yılda ücretlerimizin alım gücü yarı yarıya azaldı. Sadece son bir ayda dolardaki hızlı yükseliş nedeniyle paramız yüzde 20 değer yitirdi. Bunun sonucu zamlar peş peşe gelmeye başladı. Verilen yüzde 5'lik sadaka zammı, ne pazarda filelerimizi doldurmaya, ne de 
     çocuğumuzun ihtiyaçlarını karşılamaya yetecektir. 15-20 milyon lira arasındaki zamlar, ücretlerimizi açlık sınırında olmaktan asla kurtaramayacaktır.'' Grup, daha sonra olaysız dağıldı. 
     





</TEXT>
</DOC>
