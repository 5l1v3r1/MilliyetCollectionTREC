<DOC>
<DOCNO> 88871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sonspo16.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore'den ABD ile aynı otelde kalan hakeme tepki... 
</HEADLINE>
<TEXT>

     17. Dünya Kupası finallerinde yarın D Grubu'nda yapılacak ABD-Güney Kore maçının hakemi, Güney Kore'nin şikayeti üzerine, ABD ile aynı otelde kaldığı için bu otelden çıkarıldı. 
     Güney Kore Teknik Direktörü Guus Hiddink, kendileri o otelde kalamadığı halde ABD takımına neden farklı bir uygulama yapıldığını belirterek, ''Tuhaf bir durum. Biz kalmak için başvurduk. FIFA'nın oteli olduğu için bunun olanaksız olduğunu söylediler. Daha sonra ABD'lilerin ve hakemlerin aynı otelde kaldığını duyduk. Biraz ilginç bir durum'' dedi. 
     FIFA Sözcüsü Keith Cooper da yaptığı açıklamada, hakemleri ve ABD takımını savunarak, ''Bu, ilk kez olan bir durum değil'' diye konuştu. 
     Kupa tarihinde ilk galibiyetini Polonya'yı 2-0 yenerek alan ev sahibi ülkelerden Güney Kore ile Portekiz'i 3-2 yenerek 1950'den sonra kupaya ilk kez başarılı bir başlangıç yapan ABD, yarın grupta 2. maçları için karşı karşıya gelecek. 
     Güney Kore'nin en sıcak kenti olan Daegu'da öğleden sonra yapılacak maçta, hava sıcaklığının 30 derece olması bekleniyor. 
     





</TEXT>
</DOC>
