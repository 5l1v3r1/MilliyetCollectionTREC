<DOC>
<DOCNO> 78360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur09.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Askerlik süresinin kısaltılması konusunda bir hazırlık yok" 
</HEADLINE>
<TEXT>

     Milli Savunma Bakanı Sabahattin Çakmakoğlu, Türk Silahlı Kuvvetleri'nin yeniden yapılanma sürecinde 64 büyük silah projesi üzerinde çalışıldığını bildirdi. Çakmakoğlu, askerlik süresiyle ilgili olarak da bir hazırlık içinde olmadıklarını söyledi. 
     Sabahattin Çakmakoğlu, İçel'in Bozyazı İlçesi'nde, Kaymakam Mehmet Ali Karatekeli ve Belediye Başkanı Gürsel Kavun'u makamlarında ziyaret ederek, ilçenin sorunları hakkında bilgi aldı. Çakmakoğlu, ayrıca MHP Bozyazı ilçe teşkilatında da partililerle görüştü. 
     Bu arada, gazetecilerin sorularını cevaplayan Çakmakoğlu, bakanlığının çalışmaları hakkında bilgi verdi. 
     Çakmakoğlu, belirlenen hedefler doğrultusunda silahlarda modernizasyona gideceklerini ifade ederek, şunları söyledi 
     ''Belirli bir program içinde 10 yıllık stratejik hedef programımız vardır. Bu konuda, Bakanlar Kurulu aldığı kararla 10 yıllık periyot içinde uygulama görevini bize verdi. Silahlarımızı günün şartlarına uygun hale getirebilmek amacıyla gelişmiş teknolojileri ülkemizde uygulayarak, diğer ülkelerin gerisinde Türk Silahlı Kuvvetleri'nin kalmamasını sağlamaktır. Bu eskimiş silahlarımızın modernize edilmesi demektir. Şunu belirtmek istiyorum. Dünyadaki yeni silah sistemlerinin ülkemize kazandırılması gerekir. Bu füzelerdir, helikopterlerdir, tanklardır. Şu anda Milli Savunma Bakanlığı olarak bizlerin koordinesinde gerçeleştirme çabası içinde bulunduğumuz 64 büyük silah projesi üzerinde çalışılmaktadır. Bunlar değişik safhalardır. Mali imkanlarımız elverirse bunları gerçekleştirme sürecine girilecektir.'' Çakmakoğlu, askerlik süresinin kısaltılması ile ilgili soru üzerine de ''Askerlik süresinin kısaltılması konusunda bugünden yarına bir hazırlık yok'' dedi. 
     





</TEXT>
</DOC>
