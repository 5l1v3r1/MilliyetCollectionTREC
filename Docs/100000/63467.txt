<DOC>
<DOCNO> 63467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur18.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Barka'nın sağlık durumunda düzelme yok... 
</HEADLINE>
<TEXT>

     Beynindeki damar tıkanıklığı nedeniyle Marmara Üniversitesi MÜ Tıp Fakültesi Hastanesi'nde ameliyat edilen İstanbul Teknik Üniversitesi İTÜ Avrasya Yer Bilimleri Enstitüsü öğretim üyesi Prof. Dr. Aykut Barka'nın, sağlığında ''iyiye gidiş saptanamadığı'' bildirildi. 
     MÜ Tıp Fakültesi Hastanesi Nöroşirürji, Nöroloji ile Anestezi ve Reanimasyon Anabilim Dalları tarafından yapılan ortak yazılı açıklamada, Prof. Dr. Barka'nın ''ağır koma'' durumunun devam ettiği belirtilerek, ''Yoğun tedavi ve bakımına rağmen herhangi bir iyiye gidiş durumu saptanamamıştır. Tedavisi aynı yoğunlukla devam etmektedir'' denildi. 
     Prof. Dr. Barka, 6 Ocak Pazar günü hastanenin Acil Servisi'ne, ''sağ elde güçsüzlük ve konuşma bozukluğu'' şikayetiyle başvurmuş ve tetkiklerde beynin sol yarısını besleyen ana damarda tıkanıklık saptanmıştı. Yapılan tedaviye rağmen 10 Ocak Perşembe sabahı kötüleşen Prof. Dr. Barka, yaklaşık 7 saat süren ameliyat geçirmişti. 
     






</TEXT>
</DOC>
