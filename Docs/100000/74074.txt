<DOC>
<DOCNO> 74074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur14.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Azmin elinden hiçbir şey kurtulmaz... 72 yaşında okuma öğrendi... 
</HEADLINE>
<TEXT>

     Sivas'ta Ulusal Eğitime Destek Kampanyası çerçevesinde düzenlenen okuma-yazma kursuna katılan ve sertifikasını alan 72 yaşındaki Ayşe Çetinkaya, okumanın yaşının olmadığına en güzel örneğin kendisi olduğunu söyledi. 
     Süleyman Demirel İlköğretim Okulu'nda düzenlenen törenle, 1. 
     Kademe Okuma Yazma Kursu'na katılan 98 kursiyere sertifikaları verildi. 
     Vali Lütfullah Bilgin, törende yaptığı konuşmada, daha gelişmiş, çağdaş ve zengin ülke olmak için eğitime destek verilmesi gerektiğini belirtti. Bilgin, gelişmiş ülkelere bakıldığında, öncelikle eğitimde çok başarılı olduklarının görüldüğünü de kaydetti. 
     Bilgin, Türkiye'nin, cumhuriyet kurulduğu günden bugüne azımsanmayacak kaynaklarını eğitime ayırdığını belirterek, ''Bugün Sivas'ta okuyan üniversite öğrencilerinin sayısı, Cumhuriyet'in kurulduğu dönemdeki ülke genelinde okuyan üniversite öğrencilerinden daha fazladır. Ülkemizin eğitime verdiği önemin açık bir ifadesidir. 
     Her şeye rağmen okuyamamış insanlarımıza okuma yazma kursları düzenleniyor'' dedi. 
     
     YILLARDIR GÖZÜM KÖR, KULAĞIM SAĞIRMIŞ 
     Kursa katılan ve okuma yazma öğrenen 98 kursiyerden en yaşlısı olan Ayşe Çetinkaya, okumanın yaşı olmadığını ve buna en güzel örneğin kendisi olduğunu söyledi. 
     Gelecek yıl açılacak 2. kademe kurslara da gideceğini belirten Çetinkaya, ''Bazı imkansızlıklar sonucu okuyamadım. Ama bu yıl düzenlenen kurslara katılıp okuma yazmanın tadına vardım. Yıllardır gözüm kör, kulağım sağır yaşamışım, bunu 72 yaşında okuma-yazma öğrendiğimde anlayabildim'' dedi. 
     






</TEXT>
</DOC>
