<DOC>
<DOCNO> 58246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/spor/spo11.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Kemal Mutlu’dan Ayhan’a destek 
     DÜNYA Üniversiteler Oyunları’nda Türkiye’ye ilk altın madalyayı kazandıran, antrenörü Yücel Kop ile ilişkisinden dolayı da eleştiri toplayan Süreyya Ayhan’a, Kemal Mutlu’dan destek geldi. Gençlik ve Spor Genel Müdürü, Ayhan’a evlilik konusunda baskı yapmalarının mümkün olmadığını vurguladı ve "Bu onların özel hayatı. Yıpratmamak gerek. Kanunun suç saydığı davranış içinde değiller. Süreyya atletizm geliştirme projesinin ilk meyvalarından biri" dedi. 
     
     Rakip İspanya 
     İTALYA’DAKİ kura çekiminde Avrupa Büyük Bayanlar Hentbol Şampiyonası play - off’undaki rakibimiz İspanya olarak belirlendi. 2002’deki Avrupa Şampiyonası finallerine ilk kez bu kadar yaklaşan bayanlarımız, ilk maçı 1 - 2 Haziran tarihlerindeki Türkiye’de, rövanşı ise 7 - 8 Haziran’da deplasmanda yapacak. 
     
     Doğan Seyfi acısı sürüyor 
     NAZİLLİ’DE geçirdiği trafik kazasında yaşamını yitiren Denizlisporlu Doğan Seyfi’nin bugün toprağa verilmesi bekleniyor. Trakya’daki yoğun kar nedeniyle Edirne’nin İpsala ilçesine bağlı yeni Karpuzlu köyüne götürülemeyen cenazenin bugün yola çıkarılacağı açıklandı. Bu arada Denizlispor Başkanı Mustafa Baysal, Doğan Seyfi’nin 18 numaralı formasını kimsenin giymeyeceğini açıkladı. Baysal, "İsmini, Denizli’de yapılacak bir spor tesisine vereceğiz. Ayrıca lig sonuna kadar siyah formayla maçlara çıkacağız. Beşiktaş Başkanı Serdar Bilgili ile transferi için pazarlığa bile oturmuştuk" dedi. 
     
     Kayıhan, Göztepe’de 
     GÖZTEPE, istifa eden Teknik Direktör Rıza Çalımbay’ın yerine Ümit Kayıhan’ı göreve getirdi. Kulüp Asbaşkanı Levent Ürkmez, dün düzenlediği basın toplantısında, Kayıhan ve antrenör Şakir Özkayımoğlu’na sözleşme imzalattırdı. 
     
     Antalya’ya akın 
     DEVRE arasını değerlendirmek amacıyla Avrupa’nın ünlü takımları, kamp merkezi olarak ilk tercihlerini yine Antalya’dan yana kullandı. Önümüzdeki üç ay içinde Antalya B.Leverkusen, B.Münih, Göteborg, W.Bremen, A.Bielefeld, Schalke 04, S.Moskova, L.Sofya, G.Rangers, PSV, Sturm Graz gibi ünlü takımların da yer aldığı yerli ve yabancı 300’ün üzerinde ekibi ağırlayacak. 
     
     Bora Milutinoviç reklam zengini 
     DÜNYA Kupası’ndaki rakibimiz Çin’de milli futbolcuların kartpostalları satış rekorları kırarken, takımı finallere taşıyan Yugoslav teknik direktör Bora Milutinoviç de reklam yıldızı oldu. Ünlü çalıştırıcı, bir içki reklamından 540 milyar, bir DVD reklamından da 600 milyar lira olmak üzere 1 trilyonu aşkın para kazandı. 
     
     Romario tamam 
     İKİ yıl süren sakatlık döneminin ardından sahalara hızlı dönüş yapan Ronaldo’nun ardından, 36’lık Romario’nun da teknik direktör Scolari tarafından Brezilya’nın Dünya Kupası kadrosuna alınacağı öğrenildi. Forvetteki sıkıntı üzerine Scolari’nin, ilk maçta Türkiye’ye karşı Romario ile Ronaldo’ya şans verebileceği ifade edildi. 
     
     TMOK’ta ödül gecesi 
     TÜRKİYE Milli Olimpiyat Komitesi’nin TMOK yeni üyeleri ile Fair Play Karikatür Yarışması ve Türk Sporu’na Hizmet ödül töreni dün Ataköy Olimpiyatevi’nde yapıldı. Naim Süleymanoğlu’nun da aralarında bulunduğu 33 yeni üye TMOK’a kabul edilirken, Türk Sporu’na hizmet etmiş 12 spor adamı da ödüllerini aldı. Eski milli binici Kudret Kasar ve milli atlet Eşref Aydın da TMOK’un fahri üyesi oldular. 
     
     Ünlü’ye teşekkür 
     İSTANBUL Tenis Kulübü Başkanı Göksel Arsoy ve yönetim kurulu üyeleri, Spordan Sorumlu Devlet Bakanı Fikret Ünlü’ye desteklerinden dolayı yarın düzenleyecekleri yemekte teşekkür edecek. GSG Müdürü Kemal Mutlu ve İl Müdürü Vedat Bayram’ın da yemeğe katılacağını bildiren Arsoy, "Sayın bakan ne zaman davet etsek, daima yanımızda oldu. Kulübümüze ve tenis sporuna yakın ilgisi ve desteği dolayısıyla kendisine teşekkür ederiz" dedi. 
     



 SPOR 


























</TEXT>
</DOC>
