<DOC>
<DOCNO> 76795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun12.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Dışişleri Bakanı ''İsrail AB'yi aşağıladı'' 
</HEADLINE>
<TEXT>

     Belçika Dışişleri Bakanı ve Başbakan Yardımcısı Louis Michel, ''kim ne derse desin'', Ortadoğu'ya giden AB heyetinin ''aşağılandığını'' söyledi. 
     Ortadoğu'ya gönderilen Yüksek Temsilci Javier Solana ve İspanya Dışişleri Bakanı Josep Pique'den oluşan AB heyetinin Yaser Arafat ile görüşmesinin engellenmesi, özellikle Filistinliler tarafından, ''AB'nin aşağılandığı'' şeklinde yorumlanmıştı. AB Komisyonu, dün yaptığı açıklamada, bir aşağılanmanın söz konusu olmadığını ileri sürmüştü. 
     Michel, ''Le Soir'' gazetesine verdiği özel demeçte, ''Kim ne derse desin, AB İsrail tarafından aşağılanmıştır. AB'nin diplomasisi yumuşak. Bir diplomasi sadece nutuklardan oluşursa, ikna yetenekleri bulunmazsa bu hallere düşeriz'' dedi. 
     ''AB Konseyi, bu aşağılanmayı görmezden gelemez. Yanıt vermelidir'' diyen Michel, İsrail ile AB arasındaki Ortaklık Anlaşması'nın bu amaçla kullanılabileceğini savundu ve ''Tokatları yedikten sonra aman ne güzel dememiz mümkün değil'' diye konuştu. 
     Ortadoğu'daki çatışmaların maddi açıdan AB'ye çok pahalıya mal olduğunu, o bölgedeki sorunların Batı Avrupa'ya da sıçramaya başladığını anlatan Louis Michel, ''Bize karşı gösterilen tavır, bir yanıtı hak ediyor. İsrail, AB'nin gücünü tam olarak ölçemiyor'' dedi. 
     AB'nin karar organı Konsey'de ''yaklaşım ayrılıkları'' olduğunu anlatan Michel, bazılarının ''eşit mesafeli'' davranmaktan yana olduklarını, bazılarının ise ''tarafsızlıktan yana'' tavır koyduklarını söyledi. Kendisinin, İsrail ve Filistin'e karşı ''eşit mesafeli tavırdan'' yana olduğunu belirten Belçikalı bakan, ''terörizmi daha iyi kontrol altına almayan Filistinlilerin, bu tavırlarıyla AB'yi zor duruma düşürdüklerini'' de ifade etti. 
     AB bünyesinde birliğe ve dayanışmaya büyük önem verdiğini belirten Michel, ''Eğer AB'nin belirli düzeyde bir iradesi yoksa ben, anlamsız bir dayanışma uğruna kendimi harcayamam. Küçük bir ülkeyiz diye, her şey yolunda gidiyormuş gibi davranamayız. İsrail'in AB'yi aşağılamasından söz edilmeli. Ben özgürlüğümü ele alıp, farklılığımı da açıkça dile getirmek istiyorum'' dedi. 
     Michel, Amerikalıların Ortadoğu'da sorumluluklarının giderek arttığını belirterek, ''ABD, AB'yi, birlikte strateji üretebileceği güvenilir bir müttefik olarak görmüyor. Washington bizi ciddiye almıyorsa bu bizim hatamızdır'' diye konuştu ve AB'nin daha iradeli, daha cesur tavır sergilemesi, farklılıklarını ortaya koyması gerektiğini anlattı. 
     






</TEXT>
</DOC>
