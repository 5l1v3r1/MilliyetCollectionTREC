<DOC>
<DOCNO> 85865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun11.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Pasifik'te sinir gazı ile deney yaptığını itiraf etti 
</HEADLINE>
<TEXT>

     ABD Savunma Bakanlığı Pentagon , 1960'lı yıllarda Amerikan donanmasının, Pasifik Okyanusu'nda sinir gazı ve zehirli bir bakteriyle deneyler yaptığını ilk kez itiraf etti. 
     Pentagon'dan yapılan açıklamada, biyolojik silahlarla testlerin 1964 ile 1968 arasında Pasifik Okyanusu'nda yapıldığı belirtildi. 
     Testlerde, VX olarak da bilinen öldürücü sinir gazı sarin ve grip benzeri belirtilere yol açan bir tür biyolojik zehirin kullanıldığı kaydedildi. 
     Pentagon sağlık yetkilisi Dr. Michael E. Kilpatrick, o dönemde gemilerde çalışan Amerikalılardan, kullanılan biyolojik zehirler yüzünden sağlık sorununa yakalanan olmadığını söyledi. 
     ABD'nin Savaş Gazileri Bakanlığı'nın da bu testlere katılmış olan 600 eski askere gönderdiği mektupla, bu kimyasallar yüzünden sağlık 
     sorunu çekenlerin sağlık masraflarının karşılanacağını bildirdiği kaydedildi. Pentagon'un açıklamasında, 1960'larda yapılan 113 ayrı teste ilişkin detaylar yer aldı. Bu testlerde, radyoaktif nitelikte bazı kimyasallar, bakteri yayan silahların kullanıldığı belirtildi. Kullanılan bir tür bakterinin, enfeksiyona yol açtığının tespit edildiği ve San Francisco'da başka bir test sırasında bu enfeksiyonun bir adamın ölümüne yol açtığı anlatıldı. Sarin gazının ise 1964'te Hawaii'de yapılan bir testte kullanıldığı ve geminin pervanelerinden sarin gazı ile başka kimyasal maddelerin güverteye püskürtüldüğü, bu sırada görevli askerlerin gaz maskesiyle durumu izlediği belirtildi. Dr. Kilpatrick, bu test sırasında maymunların deney hayvanı olarak kullanıldığını ve öldürücü sarin gazına ''kurban gittiğini'' de söyledi. Pentagon, daha sonraki yıllarda da sarin gazının daha ağır olan versiyonlarıyla benzer testlerin yapıldığı ve gaza maruz kalan gemi güvertesinin gazın etkisinden arındırılmasına ilişkin de testler yapıldığını belirtti. Son olarak 1968'de yapılan bir testte ise ateş, kas ağrısı, öksürük, kusma ve ishal, grip gibi belirtilere yol açan, stafilosokal enterotoksin adlı bir biyolojik zehirle testler yapıldığı belirtildi. Bu test sırasında uçaklardan, Pasifik'te seyreden Amerikan gemileri üzerine bakterinin püskürtüldüğü ve bunun etkisinin araştırıldığı kaydedildi. 
     





</TEXT>
</DOC>
