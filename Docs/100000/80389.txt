<DOC>
<DOCNO> 80389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo06.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Kadıköy'de seyirci rekoru kırdı.. 
</HEADLINE>
<TEXT>

     Fenerbahçe Şükrü Saraçoğlu Stadı'nın kapasitesini artıran sarı-lacivertliler, bu sezon kendi sahasında seyirci rekoru kırdı. 
     Kadıköy'de bu sezon 16'sı lig, 4'ü Avrupa kupası, 2'si Türkiye Kupası olmak üzere toplam 22 maç yapan Fenerbahçe'yi tribünlerde 616 bin taraftarı destekledi. 
     Geçen sezonu şampiyon olarak bitiren takımlarından bu sezon da aynı başarıyı bekleyen taraftarlar, sezonun ilk maçlarında hem bilet fiyatlarının pahalı olması hem de takımlarının özellikle Avrupa Şampiyonlar Ligi'nde ve ligde kötü futbol oynayıp, başarısız sonuçlar alması nedeniyle, bir ara maçlara fazla ilgi göstermedi. 
     Fenerbahçe yönetiminin taraftarları tribünlere çekmek için bilet fiyatlarını indirmesinin ardından, sarı-lacivertli takımın da ligde iddialı duruma gelmesiyle taraftarlar yeniden maçlara gelmeye başladı. Özellikle ligin ikinci yarısında Galatasaray maçından itibaren açılan maraton tribünü de sarı-lacivertli takımın seyirci ortalamasını artırdı. 
     Sezon başından bu yana Fenerbahçe Şükrü Saraçoğlu Stadı'nda 22 karşılaşmada maç başına ortalama 28 bin taraftarlar, tribünde yerlerini alarak, takımlarına destek verdi. 
     
     Maraton tribünü bereketi 
     Fenerbahçe Şükrü Saraçoğlu Stadı, maraton tribünün açıldığı ligin 23. haftasında Galatasaray ile yapılan derbi maçta tarihi günlerinden birini yaşadı. 
     Galatasaray karşılaşmasında sarı-lacivertlileri 52 bin taraftar desteklerken, hasılatta Türkiye, seyircide de İstanbul rekoru kırıldı. Galatasaray maçı da dahil olmak üzere maraton tribünü açıldıktan sonra Fenerbahçe'nin Kadıköy'de yaptığı 6 maçta, stadı ortalama 42 bin seyirci doldurdu. 
     Fenerbahçe Kulübü Asbaşkanı, Yatırımlar ve Projeler Sorumlusu Nihat Özbağı, sarı-lacivertli taraftarlara övgüler yağdırdı. 
     Avrupa'da bile Fenerbahçe'nin seyirci ortalamasına sahip takımın az bulunduğunu ileri süren Özbağı, ''Seyirci sayısının daha da artacağına inanıyoruz. Seyircimizin ne kadar büyük olduğu ortada. Galatasaray maçıyla birlikte oynadığımız 6 maçta stada ortalama 42 bin seyircinin gelmesi bir rekordur. Avrupa'da bile bu seyirci ortalamasını bulmak güç. Seyircimiz çok büyük'' dedi. 
     





</TEXT>
</DOC>
