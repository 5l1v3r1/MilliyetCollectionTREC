<DOC>
<DOCNO> 94946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur19.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Olası bir Irak operasyonunda Başbakan olmak istiyorum" 
</HEADLINE>
<TEXT>

     DYP Genel Başkanı Tansu Çiller, partisinin önceliğinin erken seçim ve AB'ye uyum yasalarının çıkarılması olduğunu, ancak Türkiye'yi de hükümetsiz bırakmayacaklarını söyledi. Çiller, ''Bize ihtiyaç duyulursa o zaman orada olacağız'' dedi. 
     Çiller, Devlet Bakanı Kemal Derviş ile Bilkent'teki konutunda yaptığı görüşmenin ardından gazetecilere açıklamalarda bulundu. 
     Derviş ile daha önceden verilmiş bir randevu çerçevesinde görüştüklerini bildiren Çiller, öncelikli olarak ekonomi üzerinde durduklarını söyledi. Derviş'e ekonominin asıl meselesinin millet olması gerektiğini anlattığını ifade eden Çiller, ekonomide yaşanacağını öne sürdüğü yeni krizi Devlet Bakanı'yla paylaşmaya çalıştığını belirtti. 
     Çiller, üretim ve ihracatın artırılması ve işsizliğin önlenmesi için yeni bir atılıma ihtiyaç duyulduğunu söyledi. 
     Derviş ile AB konusunu da ele aldıklarını ifade eden Çiller, ''Tamamen kendisiyle hemfikir olduğumuzu gördüm. Bundan büyük memnuniyet duydum'' dedi. Çiller, ''Kim Kopenhag kriterlerini Eylül'de de çıkarırız ve zirveye yetişiriz diyorsa o doğruyu söylemiyor. Yalan söylüyor'' diye konuştu. Çiller, yasaları çıkarmanın yetmeyeceğini AB'nin uygulama sonuçlarını da görmek istediğini söyledi. Bir bütün olarak getirilmesi kaydıyla Kopenhag kriterlerini şartsız olarak desteklediklerini bildiren Çiller, bunun içinden bir tanesinin gündeme getirilmesinin yanlış olacağını söyledi. 
     
     ''MECLİS'İ HEMEN AÇMAK LAZIM'' 
     Önemli olanın Kopenhag zirvesinde Türkiye'ye üyelik müzakereleri için bir tarih verilmesi olduğunu kaydeden Çiller, şöyle devam etti 
     ''Bunun için üstümüze, ne fedakarlık düşüyorsa yapmaya hazırız. 
     Ancak Meclis'i hemen açmak lazım. Meclis'i hemen açmayan ve bunun üzerine hemen gitmeyenler kamuoyu önünde kendilerinin aslında bir oyun oynadığını deklare etmektedirler. Çünkü yasaları çıkarttıktan sonra bunların uygulandığını AB'ye göstermemiz gerekir.'' Çiller, Kemal Derviş'in de AB konusunda, ''DYP'nin duruşunun yanında'' olduğunu söyledi. 
     
     SEÇİM ZAMANI 
     Sonbaharda erken seçim yapılmasını da şartsız desteklediklerini bildiren Çiller, ''Sayın Derviş'in acaba ilkbahara kalabilir mi 
     diye bir suali vardı kafasında, sonbaharda olmasının nedenlerini kendisiyle paylaştım'' dedi. Günün çok önemli olmadığını, ancak sonbaharda seçimin yapılmasının zorunlu olduğunu ileri süren Çiller, ondan önce de Seçim ve Siyasi Partiler Yasası'nda da değişiklikler yapılması gerektiğini söyledi. Derviş'e yüzde 10'luk seçim barajının düşürülmemesi ve ittifaklara izin verilmemesinin nedenlerini ve iki turlu seçim sistemine geçilmesi konusundaki görüşlerini de anlattığını bildiren Çiller, bunun için Anayasa değişikliğine gerek olmadığını söyledi. Çiller, ''Hiçbir Anayasa değişikliği yapılmadan seçim yasaları değiştirilebilir. Sayın Derviş'in değişiklikler acaba bu defa uygulanabilir mi diye tereddütleri vardı, evet uygulanabilir, evet geçici madde var. Bu geçici madde ile çıkacak yasalar bir defaya mahsus olmak üzere pekala bu seçimlerde uygulanabilir'' dedi. Çiller, ''sol partilerin ısrar etmesi halinde, ikinci tura dört partinin kalabileceğini'' söyledi. 
     
     UYUM YASALARI 
     Gazetecilerin sorularını da yanıtlayan Çiller, DYP'nin kurulacak bir hükümette yer almaya hazır olup olmadığının sorulması üzerine, DYP'nin önceliğinin seçimlerin yapılması ve AB uyum yasalarının çıkarılması olduğunu söyledi. Çiller, ''Hükümet modellerinin bunun gerisinde kaldığını ifade ederek, ''Çünkü milletin şu anda bu belirsizlikten çok rahatsız olduğu gerçeği ile karşı karşıyayız. Biz muhalefet olarak Türkiye'yi topyekun hükümetsiz bırakmayacağız. Herkes rahat olsun. Bize ihtiyaç duyulursa o zaman orada olacağız'' diye konuştu. 
     Bir başka soruya karşılık, ''ölüm cezasının kaldırılması konusunda aynı yerde durduklarını'' ifade eden Çiller, terör mücadelesini bizzat yaptığı için bu konudaki hassasiyetinin devam ettiğini belirtti. 
     Çiller, bu hassasiyetin devam etmesine rağmen Kopenhag kriterlerinin bir bütün halinde ele alınması, müebbet hapis cezasının affedilmeyeceğine ilişkin hükümlerin Anayasa'ya konulması ve Kopenhag zirvesinde Türkiye'ye tarih verileceğinin ortaya çıkması halinde AB'yi seçeceklerini söyledi. 
     Çiller, ''Bir teröristin kaderi ile Türkiye'nin kaderini aynı kefeye koymayız. Bu benim baştan beri duruşumdur. Haklılığımız ortaya çıkmıştır'' dedi. 
     
     ''DERVİŞ'İ DYP'YE DAVET ETMEDİM'' 
     Tansu Çiller, bir başka soruyu yanıtlarken Kemal Derviş'i DYP'ye davet etmediğini söyledi. 
     Bir gazetecinin, Hüsamettin Özkan'la başlayan istifaların yeni oluşuma doğru gittiğini belirterek, bu konudaki değerlendirmesini sorması üzerine Çiller, Türkiye'deki sorunun zaten siyasetin bölünmüşlüğü olduğunu söyledi. Çok sayıda parti olmasından Türkiye'ye hayır gelmeyeceğini ifade eden Çiller, ''Türkiye bunları denemiştir. 
     Türkiye hatta böyle yeni oluşumları iktidar yapmıştır. Ama bir neticeye varmamıştır. Önemli olan bütünleşmedir'' yanıtını verdi. 
     
     GÜÇLÜ HÜKÜMET 
     Bunun yolunun iki turlu seçimden geçtiğini ifade eden Çiller, ''bunun Meclis'te kabul edilmemesi halinde millete giderek, emanet oy isteyeceklerini'' bildirdi. Çiller, Türkiye'nin durumu ve uluslararası konjonktürün seçimlerden sonra güçlü bir hükümetin kurulması gerektiğini ortaya koyduğunu belirterek, sözlerini şöyle tamamladı 
     ''Hükümete talibiz, özellikle olası bir Irak operasyonunda Türkiye'nin Başbakanı olmak istiyorum. Çünkü burada Türkiye'nin başında olan kişinin terör mücadelesini çok iyi bilmesi lazım. 
     Ekonomiyi çok iyi biliyor olması ve tecrübeli olması lazım. Üçüncüsü de Türkiye'yi AB'ye sokacak iradeye sahip olması lazım.'' 
     





</TEXT>
</DOC>
