<DOC>
<DOCNO> 75117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko24.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı'ndan Kiekens'e cevap.. 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Türkiye'de Yunanistan'ın nüfusu kadar kişinin, Yunanistan'ın kişi başına milli gelirin çok üstünde geliri bulunduğunu bildirdi. 
     Yıldırım, yaptığı yazılı açıklamada, IMF Avrupa Bölgesi İcra Direktörü Willy Kiekens'in dün katıldığı Forum İstanbul'da yaptığı konuşmada, ''Türkiye'nin Yunanistan'ın kişi başına milli geliri düzeyine ulaşması için 2023'e kadar yüzde 9'un üzerinde büyümesi gerektiği'' şeklindeki sözlerine tepki gösterdi. Yıldırım, açıklamasında şöyle dedi 
     ''Türkiye'de Yunanistan'ın nüfusu kadar kişinin Yunanistan'ın kişi başına milli gelirinin çok üstünde geliri var. Türk müteşebbisinin önü açılsın, bütçe açığını kapatmanın ceremesi Türk iş alemine, esnafına yüklenmesin, vergiler normale insin, Türkiye 5 yılda Yunanistan'ı 5'e katlar.'' IMF İcra Direktörü'nün Türk müteşebbisinin moralini bozmaya çalıştığını savunan Yıldırım, Kiekens'in ''IMF desteği olmasaydı Türkiye ekonomik felakete sürüklenirdi'' şeklindeki açıklamasına da, şu yanıtı verdi 
     ''Tam tersi, asıl Türkiye geçen yıl IMF'nin direttiği kur çıpası yüzünden bu hale geldi. Ülke gerçeklerine uymayan birtakım nazari modellerin uygulanmaya kalkılması nedeniyle kriz ortamına sürüklendik. 
     Sorunların içinde yaşayan Türk iş alemi, en iyi reçeteyi de bilir ve bizim önerilerimiz dikkate alınırsa, Türkiye bu badireyi atlatır.'' 
     






</TEXT>
</DOC>
