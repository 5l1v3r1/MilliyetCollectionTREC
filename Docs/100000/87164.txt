<DOC>
<DOCNO> 87164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun15.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'ın nükleer silah gücü Pakistan'dan çok daha fazla 
</HEADLINE>
<TEXT>

     İngiliz savunma dergisi Jane's Defence'de yayımlanan araştırmada, Hindistan'ın nükleer silah gücünün Pakistan'dan çok daha fazla olduğu belirtildi. 
     Dergide, Hindistan'ın muhtemelen 100 ila 150, Pakistan'ın ise bu sayının 3'te 1'i kadar nükleer başlığa sahip olduğu kaydedilirken, ''Farklı araştırmalar, Hindistan'ın nükleer başlıklar üretebilmek için yeterli miktarda uranyum ile plutonyuma sahip olduğunu göstermektedir'' denildi. 
     Dergide, Hindistan'ın Mig, Jaguar veya Mirage savaş uçaklarına 20 bin tonluk füze yerleştirebilecek durumda bulunduğu ve nükleer silahlarını balistik füzelerle fırlatabilecek kapasiteye sahip olduğuna dikkat çekildi. 
     Pakistan'ın buna karşın nükleer programının daha az gelişmiş olduğu, bu ülkenin de 25 ila 50 nükleer başlığa sahip olduğunun tahmin edildiği belirtildi. Dergi, Pakistan'ın da büyük olasılıkla savaş uçaklarına daha küçük çapta füze yerleştirebilecek durumda olduğunu kaydetti. 
     Pakistan, geçen cumartesi gününden bu yana, nükleer ve konvansiyonel savaş başlığı taşıyabilen ve Hindistan'daki birçok sınır mevzisini vurabilecek kapasitede olduğu belirtilen üç füze denemesi yapmıştı. 
     





</TEXT>
</DOC>
