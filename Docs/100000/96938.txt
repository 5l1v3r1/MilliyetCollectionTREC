<DOC>
<DOCNO> 96938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/spor/ysenay.html </URL>
<DATE> 2002/07/20/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Haksız mıyız 
</HEADLINE>
<TEXT>

     Fenerbahçe’nin Almanya’daki kampı ve hazırlık maçları büyük bir ciddiyetle devam ediyor...Birisi amatör takımla oynadığı ve gol sağanağı halinde geçen antrenman oyunları adına ciddi yorumlar yapmak, futbolda sezon başı çalışmaları adına hiç doğru değil. 
     Ancak, geçen gece seyrettiğimiz Hamburg doksan dakikası sanırım Fenerbahçe’nin kadro kurgusunu hayli silkeledi ve de bay Lorant’ın kafasındaki ideal on bir arayışlarına da önemli sualler yükledi... Önce ileri ikiliye bir göz atalım. Serhat maşallah tay gibi. Bütün uzun toplara hırs dolu deparlar atıyor ve rakiplerle ölesiye boğuşuyor... Bu görüntü Serhat’ın ileri uçta vazgeçilmez ilk adam olacağını doğruluyor bizlere... Onun yanında Washington mu oynayacak, yoksa Oktay mı Bize göre ikisi de ne fizik güç, ne de kafa olarak bu göreve hazır değiller. Washington paslanmış ve bakımsız kalmış bir gol makinasını hatırlatıyor bizlere... Bu adam 25 yaşlarında olduğuna göre kondisyoneriyle, psikoloğuyla ve özel idmanlarıyla acilen toparlanmazsa, Fener’in son derece önemli Şampiyonlar Ligi ön eleme maçına ve ilk Trabzon deplasmanına zor mu zor yetişir. Oktay için fazla lafa gerek yok. Elimizdeki kalemle yıllardır "Oktay" der dururuz. Şimdilerde şimşek gibi olması gerekirken o hala çocuk oyuncaklarındaki kuru sıkı mantar halinde...Ne deparları, ne de rakiple uğraşlarında özel bir hırs var. Laf olsun diye koşuyor işte. 
     Öyleyse Fenerbahçe ya Revivo, ya da Rapajc’le ileriyi ikileyecek. Ya da yukarıdaki ikiliden bir "mucize" beklenecek... Orta alanda Ortega dışında göze batan bir çapak yok Fenerbahçe formasında... Ortega şimdilik muzip bir sivrisinek gibi geliyor gözlerimize. Vızır vızır koşuyor, ama rakibi hiç ısırdığı yok. Pas yüzdeleri de diğer arkadaşlarına göre çok düşük. Ve tersine hatalı pas oranı da yüksek...Umarız Ortega hala yeni giydiği formanın acemiliğini çekmektedir ve bu sıkıntıyı bir kaç haftaya kadar da atlatır. Yozgat’tan gelen Cem Karaca’yı gözüm pek tuttu benim. Defansif anlayışı biraz düşük olsa da hücum kavramlarında çok çarpıcı oynuyor. Çizgiye yakın kalışı ve topla koşan arkadaşına kendini daima boşta gösterir hareketliliği uygar kanat oyuncusunun çağdaş gerçeği...İşte bu özellik onu daha ilk idman maçlarında ön plana çıkarıyor. 
     Defans - defans - defans... Napolyon savaş kazanmak için ne kadar "PARA" demişse ben de o kadar defans diyorum Fenerbahçe adına...Çünkü göbekten Alpay gittiğinden beri Rüştü kalede hep ekstraya kalıyor...Onun da çaresiz kaldığı talihsiz oyunlarda ise başı öne eğik kalıyor Fenerbahçe’nin.. Öyle ya Lorant hocamız madem beş forvetli bir on birle çıkıp, "gol - gol - gol" diye haykıracağını şimdiden ilan ediyor biz de Hamburg önünde beşlik olmaktan şansı ile kurtulan savunma kurgusunu gördükten sonra , "defans - defans - defans" demekte HAKSIZ MIYIZ 
     



 SPOR 
























</TEXT>
</DOC>
