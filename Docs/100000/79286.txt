<DOC>
<DOCNO> 79286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko14.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Faize ödenen para çok yüksek.." 
</HEADLINE>
<TEXT>

     Maliye Bakanı Sümer Oral, geçen yıl toplanan verginin yüzde 103'ünün faize gider hale geldiğini belirterek, bu yıl bu oranın yüzde 73.9'a çekilmekte olduğunu bildirerek, ''faize ödenen para çok yüksek'' dedi. 
     İstanbul Yüksek Ticaret ve Marmara Üniversitesi İktisadi İdari Bilimler Fakültesi Mezunları Derneği tarafından düzenlenen ''Kriz Ekonomisi ve Kamu Maliyesi'' konulu Türkiye 6. Vergi Kongresi'nin açılışında konuşan Oral, geçtiğimiz yıl bu aylarda Türkiye'nin öncelikli gündeminin mevcut şartların normale dönüştürülmesi olduğunu hatırlattı. 
     Bugün ise önceliğin Türkiye'nin mali dengelerini kalıcı bir biçimde oluşturmak, ekonomik canlanmayı büyümeyi yakalamak ve bunu devam ettirmek olduğunu dile getiren Oral, Türkiye'de kamu maliyesini kalıcı olarak sağlıklı yapıya getirmenin büyük önem taşıdığını söyledi. 
     Hiçbir şeyin kolay elde edilemeyeceğini, Türkiye'nin sıkıntılarının bilindiğini, bunların aşılması için çalışıldığını anlatan Oral, TÜRMOB Genel Başkanı Mustafa Özyürek'in ''Türkiye'de bardak kırılmıştır'' yorumuyla ilgili olarak ''Bugün bulunduğumuz nokta olumlu bir noktadır. Ben bardağı kırık kabul etmiyorum. Bardağı daha dolu hale getirmek mecburiyetindeyiz'' diye konuştu. 
     1999'da borçlanma gereğinin GSMH'nın yüzde 15.6'sı, 2000'de yüzde 
     12.5'i, 2001'de de yüzde 15.9 olduğunu hatırlatan Oral, 2002 
     hedeflerinin bunun yüzde 8'e indirilmesi olduğunu söyledi. 
     
     Faiz 
     GSMH içinde bütçeden yapılan faiz ödemelerinin oranının 1999'da yüzde 13.7, 2000'de yüzde 16.3, 2001'de yüzde 22.9 olarak belirlendiğine işaret eden Oral, bu yıl yüzde 15.3'e çekilmekte olduğunu kaydetti. 
     Yine 1999'da toplanan verginin yüzde 72'sinin, 2000'de yüzde 77'sinin, 2001'de de yüzde 103'ünün faize gider hale geldiğini 
     bildiren Oral, yine bu yıl oranın yüzde 73.9'a çekilmekte olduğunu anlattı. Oral, ''Faize ödenen para çok yüksektir. Bunu keşke ödemesek. 20 yıl önce bütçede yok cinsinden ağırlığı vardı. Bunları azalttığımızda sağlık, eğitim, çevre, altyapıya daha fazla kaynak aktarma imkanı bulacağız'' diye konuştu. Sağlıklı bir ekonomiye giden yolun sağlıklı bir kamu finansmanından geçtiğinin unutulmaması gerektiğine işaret eden Oral, vergi sisteminde vergi tabanını genişletmeyi ve kayıp ve kaçakla mücadeleyi amaçladıklarını bildirdi. Bilgisayar altyapılı etkin bir vergi idaresinin taşıdığı önem işaret eden Oral, maliyeyi e-maliye haline getirmek için belli adımlar atılmakta olduğunu söyledi. 
     
     ÖTV ilave yük getirmiyor 
     ÖTV konusuna da değinen Oral, bunun yeni bir vergi olmadığını vurguladı. 
     Avrupa Birliği'ne uyum istikametinde 16-17 vergi, fon payının bir isim altında toplandığını bildiren Oral, ''Bunu yaparken ilave bir vergi geliri elde etmeyi kesinlikle amaçlamıyor'' dedi. 
     Oral, ÖTV ile ilave bir yük getirmenin de sözkonusu olamayacağını tekrarladı. 
     





</TEXT>
</DOC>
