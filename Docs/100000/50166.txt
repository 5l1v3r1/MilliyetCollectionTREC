<DOC>
<DOCNO> 50166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun01.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İngiltere, Türkiye ittifakı... 
</HEADLINE>
<TEXT>

     ABD Başkanı George W.Bush'un Ulusal Güvenlik Konseyi Üyesi Matt Bryza, terörizmle mücadele ve güvenlik işbirliği çerçevesinde, ABD'nin en yakın müttefiklerinin İngiltere ve Türkiye olduğunu bildirdi. 
     Türk-Amerikan Dernekleri Asamblesi'nin ATAA yıllık konferansı çerçevesinde ABD Kongresi'nde düzenlenen toplantıda bir konuşma yapan Matt Bryza, ''Güvenlik işbirliği bakımından ABD'ye, Türkiye ve İngiltere'den daha yakın müttefik yok'' dedi. 
     Bryza, Türkiye'nin özellikle Kafkaslar'da kritik rolü olduğunu ve Afganistan konusunda da ABD'ye büyük destek sağladığını belirterek, ''Türkiye, bizim için son derece önemli bir müttefik'' diye konuştu. 
     
     Ekonomik destek üzerinde çalışıyoruz 
     Türkiye'de, finansal açıkların kapatılması için ABD'den yeni ekonomik destek yönünde karar çıkıp çıkmadığı sorusuna karşılık Bryza, ''Halen bunun üzerinde çalışıyoruz. Ancak henüz bir karar verilmedi'' dedi. 
     Bryza, Türkiye'nin, Devlet Bakanı Kemal Derviş'in liderliğinde çok önemli adımlar attığını ve gerçekleştirilen reformların takdir edildiğini söyledi. 
     ABD'de 11 Eylül saldırılarının gerçekleşmesinden önce Türk basınında, ''acı reçete'' uygulamasının yankılarının görüldüğünü ve bunun da ekonomik olarak doğru yönde gidildiğinin işareti olduğunu belirten Bryza, 11 Eylül olaylarının, tüm dünyada olduğu gibi Türkiye'de de ekonomi üzerinde sıkıntı yarattığını kaydetti. 
     
     Bakü Ceyhan oluyor 
     Bryza, kulislerde konuşulan ''Rusya izin vermeyecek, yeterli petrol yok veya ABD yönetimi yeterince istekli değil'' yönündeki söylentilerin ise kesinlikle doğru olmadığını belirterek, ''Bakü-Ceyhan oluyor ve olacak'' dedi. 
     Bryza, boru hattının Gürcistan yerine Ermenistan'dan geçmesi yönünde ortaya atılan düşüncenin ise ABD yönetimi tarafından kabul edilmediğini, yatırımcıların isteği ve ABD'nin stratejik çıkarları çerçevesinde, Bakü-Tiflis-Ceyhan rotasının, başta ABD Başkan Yardımcısı Dick Cheney olmak üzere ABD yönetimi tarafından desteklendiğini söyledi. 
     Bölgede özellikle Gürcistan'ın, ''zayıflığına'' işaret eden Bryza, Gürcistan Devlet Başkanı Eduard Şevardnadze'yi, ''tehlikeli ancak kritik'' reformları yaşama geçirmesi yönünde cesaretlendirdiklerini de kaydetti. Türkiye'nin Kafkaslar'da kritik rolü olduğunu belirten Bryza, ''Gürcistan konusunda Türkiye ile birlikte çalışmaya ihtiyacımız var'' dedi. 
     Bryza, ''Bazıları, Afganistan meselesi var diye ABD'nin boru hatlarına ilgisini yitirebileceğini düşünüyor. Ancak boru hatları şu anda, eskisinden de önemli konumda'' dedi. 
     






</TEXT>
</DOC>
