<DOC>
<DOCNO> 77386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo04.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan geminin malları... Yimpaş'lı Cem ve İlhan transferin gözdesi 
</HEADLINE>
<TEXT>

     İstanbulspor maçını da kazanamayınca ligde kalma şansı mucizelere kalan Yimpaş Yozgatspor'un sağ ve sol kanat oyuncuları Cem Karaca ve İlhan, transferin gözde isimleri oldu. 3 büyüklerin transfer listesinde yer alan iki futbolcu da henüz herhangi bir takıma imza atmadıklarını söyledi. 
     Fenerbahçe ile sözleşme imzaladığı ve sezon sonunda bu takıma gideceği bildirilen, kırmızı siyahlı ekibin sol kanat oyuncusu Cem Karaca, henüz imza atmadığını bildirdi. Fenerbahçe ile birlikte Galatasaray ve Beşiktaş'tan da kendisine teklif olduğunu belirten Cem Karaca, ''Görüşmelerimiz devam ediyor. Lig bitmeden herhangi bir takımla imza atmam söz konusu değil'' dedi. 
     Fenerbahçe Başkanı Aziz Yıldırım ve Galatasaray Futbol Şube Sorumlusu Abdurrahim Albayrak'ın transferini istediği Yimpaş Yozgatspor'un alt yapısından yetişen ve sağ kanatta görev yapan İlhan ise bir sezon daha kırmızı siyahlı ekipte kalmak istediğini bildirdi. 
     Yaşının henüz genç olduğunu ve Fenerbahçe ya da Galatasaray'a giderek yedek kalmak istemediğini belirten İlhan, ''Bana çok şeyler kazandıran Yimpaş Yozgatspor'da en az bir sezon daha futbol oynamak istiyorum. 
     Zaten sözleşmem devam ediyor'' diye konuştu. 
     






</TEXT>
</DOC>
