<DOC>
<DOCNO> 82376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun08.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakan Yard "Türkiye müslüman ülkelere model" 
</HEADLINE>
<TEXT>

     ABD Savunma Bakan Yardımcısı Paul Wolfowitz, bugünkü sorunlarını yenen ve Atatürk'ün vizyonunda gelişmeyi sürdüren bir Türkiye'nin, Müslüman dünyasının demokratik gelişimine örnek oluşturabileceğini söyledi. 
     Wolfowitz, California'da düzenlenen ''Dünya İlişkileri Konseyi'' adlı forumda yaptığı konuşmada, ılımlı Müslüman ülkeleri, barışçı ve gelişmeye açık geleneklere sadık kalmaya, terörizme karşı çıkmaya çağırdı. 
     İslam'ın hoşgörü geleneğine örnek olarak, 15. yüzyılda Sultan Beyazıt'ın, Musevileri ülkeden dışlama kararı alan İspanya Kralı Ferdinand için, ''kendi toprağını fakirleştiren ve bizimkini zenginleştiren bir kralın nasıl akıllı olduğunu söylersiniz '' şeklindeki sözlerini aktaran Wolfowitz, Beyazıt'ın Musevilere kucak açtığını anlatırken şunları söyledi 
     ''Beyazıt örneği gösteriyor ki, dönemin standartlarına göre, kabul etmek gerekiyor ki, katı, zalim bir dönemde, Müslüman camiası dünyanın en hoşgörülü ve gelişmiş camialarından biriydi. Beyazıt'ın davranışı 'Kulların arasındaki farklılıklar, Tanrı'nın bir lütfudur' şeklindeki hadiste de var. Tanrı bize farklı görüşler verdi ki, önemli konuları barış içinde tartışıp gerçeği bulalım, uzlaşmaya varalım. Bu sadece Müslümanlara özgü bir ilke değil. Aslında, liberal demokrasinin temeli. Farklılıkları barışçı biçimde tartışma fikri Batı medeniyetinin, hatta medeniyetin temelidir.'' Musevi kökenli Wolfowitz, Müslüman dünyasında demokratik gelişme ve refah için esin kaynağı olabilecek ülkenin, kendisinin de 25 yıldır yakından ilgilendiği, Doğu ile Batı arasında stratejik konumdaki Türkiye olduğunu söyledi. Wolfowitz, şunları kaydetti 
     ''Bizim güçlü müttefikimiz ve dostumuz büyük zorluklarla yüzleşiyor, ancak Atatürk'ün vizyonuna dayanarak bu güçlüklerle başa çıkıyor. Bugün Türkiye'yi sorunları için eleştirenler, neyin sorun olduğu, neyin temel olduğu konularını karıştırıyor. Onlar, Türkiye'nin bugün nerede olduğuna çok fazla odaklanıyor ve Türkiye'nin hangi noktadan buraya geldiğini, nereye gitmekte olduğunu önemsemiyor. 
     Türkiye'nin başarısı için temel, onun demokratik karakteridir. Bugünkü sorunlarını yenen ve son yüzyıldaki çerçevede gelişmeye devam eden bir Türkiye, Müslüman dünyasına örnektir. Türkiye, dini inançların, modern, laik, demokratik kurumlar adına kurban edilmesine gerek olmadığını gösteriyor.'' 
     





</TEXT>
</DOC>
