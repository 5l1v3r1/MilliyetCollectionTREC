<DOC>
<DOCNO> 62811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo18.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Açık'ta Capriati ve Clijsters 3. turda... 
</HEADLINE>
<TEXT>

     Sezonun ilk ''Grand Slam'' mücadelesi olan Avustralya Açık Tenis Turnuvası'na, Melbourne kentinde devam ediliyor. 
     Melbourne Park Kortları'nda süren 8.6 milyon dolar yaklaşık 12 trilyon lira toplam ödüllü turnuvanın 4. gününde, tek erkeklerde ve tek bayanlarda 2. tur maçları tamamlandı. 
     Tek bayanlarda geçen yılın şampiyonu ve turnuvanın 1 numaralı seribaşı ABD'li Jennifer Capriati, 2. turda yurttaşı Meilen Tu'yu 6-1 ve 6-3'lük setlerle 2-0 yenerek, 3. tura zorlanmadan çıktı. Geçen 
     yılın Fransa Roland Garros Turnuvası finalisti 4 numaralı seribaşı Belçikalı Kim Clijsters, Avusturyalı Barbara Schwartz karşısında 6-1 ve 6-1'lik setlerle 2-0 galip gelirken, diğer Belçikalı raket, 6 numaralı seribaşı Justine Henin de İspanyol Marta Maurrero'yu 2-1'le 6-3, 3-6, 6-1 geçti. Tek erkeklerde ise 7 numaralı seribaşı Alman Tommy Haas, Fransız rakibi Jean-Francois Bachelot karşısında 3-0 6-1, 6-2, 6-3 galip gelerek 3. tura yükselirken, favorilerden 8 numaralı seribaşı ABD'li Pete Sampras da Arjantinli Juan Ignacio Chela'yı 6-3, 7-5, 3-6 ve 6-4'lük setlerle 3-1 yenerek tur atladı. 9 numaralı seribaşı Rus Marat Safin ise Belçikalı Christophe Rochus'a 3-0 6-2, 7-6 8-6 , 6-1 üstünlük sağlayarak, 3. tura yükselen bir başka raket oldu. 
     






</TEXT>
</DOC>
