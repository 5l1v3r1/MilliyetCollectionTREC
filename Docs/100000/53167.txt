<DOC>
<DOCNO> 53167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/spor/yurundul.html </URL>
<DATE> 2001/11/20/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Roma değişik takım 
</HEADLINE>
<TEXT>

     Galatasaray, bu gece Ali Sami Yen'de Şampiyonlar Ligi'nin ikinci etabına start alıyor. Grup çok zorlu. Bu yüzden bütün takımlar muhtemelen birbirlerini kıracaklar. Dolayısıyla puan baremi düşecek. 47 yıl sonra Dünya Kupası vizesini almamız Galatasaraylı futbolcularda zaten var olan öz güveni ve morali daha da kuvvetlendirdi. Eğer bu gece iyi bir başlangıç yapılırsa, grupta ilk iki şansı büyük ihtimalle son maçlara kadar devam eder. 
     Roma değişik bir takım. Eldeki fazla sayıdaki yetenekli oyunculara rağmen kolektif olgunlukları sınırlı. Tempoları inişli çıkışlı. Bunlara karşılık savunmaları sağlam, ofansif girişimleri de etkili. Kötü oynasalar dahi her an golü yakınlar. Genel düzenleri 3 - 4 - 1 - 2 şeklinde. Üçlü defans blokları uyumlu. Bilhassa Arjantinli Samuel sağlam ve dengeli. Ayrıca karşı kalede kazanılan duran toplarda da tehlike saçıyor. Yalnız iyi anlaştığı partneri Zaga sakat. Orta dörtlünün sağında Brezilyalı Cafu, kanat bindirmeleri ve içe kat etmelerle önemli bir hücum silahı. Solda Fransız Candela, teknik kapasitesiyle ileriye akıllı ve dengeli destek veriyor. Defansif görevini ihmal etmiyor. Sürekli gezerek, yardımcı forvet rolündeki Totti hırslı ve tehlikeli. Adam geçiyor, mesafeye bakmaksızın isabetli şutları var. Gol atıyor, asist yapıyor. İlerde Delvecchio, bireysel ama defansları yıpratan, pozisyon kovalayan, direk kaleyi düşünen futbolcu. Batistuta' nın sakatlık problemi var. Temennimiz oynamaması. Çünkü kendisi herkesin yakından tanıdığı büyük bir golcü. 
     Galatasaray tabii ki kontrollü oynayacak. Savunma güvencesini ihmal etmeyecek. En çok dikkat edilmesi gereken nokta da kaleye gelecek duran toplardır. Ayrıca Cafu'nun kulvarı mutlaka yardımlaşmalı kapatılmalıdır. Rakibin oyuna sürekli hükmedememe rahatsızlığı, Galatasaray için önemli bir avantajdır. Kontrollü anlayıştan gerektiği zamanlarda yüksek tempoya geçilmelidir. Çabuk ofansif girişimler yapılırsa ve bilhassa risk alan Cafu'nun bölgesi kurcalanırsa, üretkenlik sağlanır. Bu gece için yine en büyük silah alışılmış takım ruhudur. 
     



 SPOR 






















</TEXT>
</DOC>
