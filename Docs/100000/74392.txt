<DOC>
<DOCNO> 74392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sontur13.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Salvador Dali'ye ait olduğu sanılan bir tablo ele geçirildi 
</HEADLINE>
<TEXT>

     Aksaray'da gerçekleştirilen bir operasyonda ele geçirilen ve ünlü İspanyol Ressam Salvador Dali'ye ait olduğu öne sürülen tablonun gerçek olup olmadığı araştırılıyor. 
     Edinilen bilgiye göre, Aksaray Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekiplerinin gerçekleştirdikleri operasyonda ele geçirilen ve İspanyol Ressam Salvador Dali'ye ait olduğu öne sürülen kaçak tablonun gerçek olup olmadığını belirlemek için Kültür Bakanlığı Güzel Sanatlar Genel Müdürlüğü'ne gönderilmesi kararlaştırıldı. 
     Aksaray Emniyet Müdürlüğü ekiplerince dün gerçekleştirilen operasyonda ünlü İspanyol Ressam Salvador Dali'ye ait olduğu öne sürülen ve paha biçilemeyen kaçak tablo ile yakalanan sanıklardan Abdurrahman Üstev, Mahmut Yavuz ve Hamız Korkmaz dün çıkarıldıkları mahkeme tarafından tutuklanmış, Musa A ile Rüştü Ç'de tutuksuz yargılanmak üzere serbest bırakılmıştı. 
     Sanıklar, verdikleri ifadelerinde ellerinde bulunan tabloya 50 milyon dolar fiyatla müşteri aradıklarını söylerken, yetkililer ise tablonun gerçek olması durumunda en az 1 milyon dolar edebileceğini kaydettiler. 
     Olayla ilgili soruşturmaya devam ediliyor. 
     






</TEXT>
</DOC>
