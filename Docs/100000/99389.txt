<DOC>
<DOCNO> 99389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko29.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, ihracatta sınır tanımıyor... 
</HEADLINE>
<TEXT>

     Almanya, ekonomik büyümesini teşvik etmek amacıyla, İran, Suriye ve Küba dahil, ABD'nin ''terörü destekleyen ülkeler'' listesindeki ülkelere ihracatı artırmaya çabalıyor. 
     Almanya Ekonomi Bakanı Werner Mueller'in yıllık ekonomi raporunu sunuş amaçlı basın toplantısındaki açıklamasında, ülkenin 82 milyonluk nüfusunun azalıp süratle yaşlandığından ötürü, Avrupa'nın bu en büyük ekonomisinin gelecek yıllarda ihracatta büyümeye dayanması gerektiğini belirtti. 
     Mueller, Ortadoğu ve Kuzey Afrika bölgesindeki ülkeler safi petrol üreticileri olmaktan uzaklaşıp ekonomilerini çeşitlendirirken, sınai tesis ve ekipman talebinden istifade edilmesi gerektiğini söyledi. 
     Mueller, söz konusu bölge ülkelerinin altyapıya yatırım yapıp, karayolları, demiryolları, atık arıtma-değerlendirme tesisleri inşa ettiklerini, bunun sadece büyük ölçekli değil, küçük ve orta ölçekli Alman şirketlerine de fırsatlar sunduğunu kaydetti. 
     Alman Bakan Mueller, dış ülkelerdeki ticaret fuarlarına katılan Alman şirketlerinin desteklenip, Hermes sigorta programı kanalıyla devlet kredi garantileri sunulduğunu bildirdi. 
     Mueller'in verdiği bilgiye göre, Almanya Rusya'ya ihracat için Hermes fonundan payı bu yıl 1 milyar euro'ya, İran'a ihracatın sigorta kapsamını da geçen yıl dört misline çıkarttı. Almanya, Küba, Pakistan, Suriye ve Ukrayna ile eski Yugoslavya'ya ihracatı da Hermes sigortası kapsamına aldı. 
     Euro'nun dolar karşısındaki değerinin 1.01 doları da aşmasını pek önemsemez görünen Alman bakan Mueller, Alman ekonomisinin zarar görmeyeceğini kaydetti. 
     Alman Federal İstatistik Ofisi'nin verilerine göre, ihracata bağımlılığı giderek artan bu ülkenin gayrisafi yurtiçi hasılasında GSYİH 1999'da yüzde 29.7, 2000'de yüzde 33.7 olan ihracatın payı geçen yıl yüzde 35'e çıktı. 
     





</TEXT>
</DOC>
