<DOC>
<DOCNO> 74746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur16.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer de kriz kurbanı olmuş, evi 50 milyar pahalı almış... 
</HEADLINE>
<TEXT>

     Cumhurbaşkanı Ahmet Necdet Sezer'in, çeşitli spekülasyonlara neden olan evden, 1999 yılının Şubat ayında yaşanan ekonomik kriz nedeniyle 50 milyar lira zarar ettiği ortaya çıktı. 
     Cumhurbaşkanı Sezer'in Gölbaşı'ndaki evi satın aldığı Müteahhit Cemil Özgür yaptığı açıklamada, Gölbaşı Karşıyaka Mahallesi'ndeki villaların inşasına başlandığında, Sezer'in bir villa almak istediğini kendisine ilettiğini ve o günkü şartlar altında 200 milyar lira civarında evi kendilerine verebileceğini ifade ettiğini anlattı. Ancak 21 Şubat tarihinde meydana gelen kriz nedeniyle fiyat artışları dikkate alınarak satış bedelinin 250 milyar liraya çıktığını kaydeden Özgür, Cumhurbaşkanı Sezer'e satılan villanın noterce tasdikli yasal defterlerinde maliyet fiyatının 197.5 milyar lira olduğunu bildirdi. 
     Basında yeralan bazı haberlerde olduğu gibi Gölbaşı'nda 2000, 2001 ve 20002 yılında 500 bin dolar fiyatla satılan hiçbir villa bulunmadığını belirten Özgür, Sezer'in villasının 700-800 metre ilerisinde bulunan kooperatif binalarından 150 bin dolar bedelle bir tane evin satılmadığını bildirdi. Cemil Özgür, Cumhurbaşkanı Sezer'in villasına doğalgaz götürüldüğü yolundaki haberlerin de gerçekleri yansıtmadığını kaydederken, Sezer'in villasının LPG, diğer villaların ise motorin ile ısıtılmakta olduğunu söyledi. Özgür, Haymana yolunda görülen doğalgaz borularının ise Sezer'in villasından 6 kilometre ileride Hacı Hasan Köyü'ne çekilmekte olan doğalgaz boruları olduğunu ifade etti. 
     






</TEXT>
</DOC>
