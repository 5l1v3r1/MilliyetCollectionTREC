<DOC>
<DOCNO> 67686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur14.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye'den ölüm cezasını değiştirmesini bekliyoruz" 
</HEADLINE>
<TEXT>

     Avrupa Birliği'nin AB genişlemeden sorumlu üyesi Günter Verheugen, Türkiye'deki anayasal değişikliklerin, Türkiye açısından bakınca bir ilerleme olduğunu, ancak idam cezası ve eğitim hakkı konularında da beklentilerinin bulunduğunu söyledi. 
     Verheugen, Cem ile görüşmesinin ardından düzenlenen ortak basın toplantısında, Türkiye'deki anayasal değişiklikler konusuna değindi. 
     Türkiye'yi AB üyesi olarak görmek istediklerini ve bu konudaki tutumlarının çok net olduğunu ifade eden Verheugen, müzakere sürecinin, siyasi kriterleri tamamıyla yerine getirilmesiyle başlatılacağına dikkat çekti. 
     Türkiye'de bu konuda bir gelişme olduğunu ve kendilerinin de bu gelişmenin devam etmesi konusunda teşvik edici durumda olduklarını kaydeden Verheugen, konuşmasını şöyle sürdürdü 
     ''Türkiye'deki süreci izleyeceğiz. Müzakere tarihi kesinlikle ülke içinde kaydedilecek gelişmelere bağlı. Bunların başarılması halinde, ben kendi açımızdan tarih konusunda bir erteleme olmayacağı sözünü verebilirim. Ancak sonuçta, bu tarih de ülkedeki gelişmelere bağlı.'' Bir gazetecinin ''hangi alanlarda sorun var'' şeklindeki sorusu üzerine Verheugen şu yanıtı verdi ''Beklentimiz ilk değişiklikte değinilmeyen konulara değinilmesi, bunlar da idam cezası ve eğitim hakkı gibi konular.'' Verheugen, 2002'nin Türkiye-AB ilişkilerinde önemli bir yıl olduğunu ifade ederek, anayasal değişikliklerin nasıl hayata geçirileceğinin önemli olduğunu kaydetti. 
     Verheugen, Türkiye açısından bakıldığında bir takım ilerlemelerin görüldüğünü, ancak Avrupa tarafından bakıldığında bazı soru işaretlerinin görüldüğünü belirterek şunları söyledi 
     ''Ancak bunun bir süreç olduğunu anlıyorum. Bu aynen bir arabaya benzer, sıfır milden yüz mile birkaç saniyede çıkamazsınız.'' İstanbul'daki İKO-AB Forumu'na da değinen Verheugen şunları kaydetti 
     ''Türkiye'nin inisiyatifi ile çok katılımlı bir forum oldu. Burada çok önemli iki unsur görebiliriz. Bunlardan biri, eğer diyalog ciddiyse, terörizme karşı mücadele çok daha kapsamlı olabilir. İkinci nokta daha önemli, toplantı Avrupa'nın Türkiye'den üye olarak alabileceği değerleri gösterdi. Bu değerler orda duruyordu, ancak şimdi daha bir görünür hale geldi ve Türkiye'nin hiç kimsenin sunamayacağı bir şeyleri olduğunu gösterdi.'' Verheugen, Kıbrıs'taki müzakere sürecini de desteklediklerini, ancak Rum kesiminin üyelik süreci zamanlamasında herhangi bir değişiklik olmağını sözlerine ekledi. 
     






</TEXT>
</DOC>
