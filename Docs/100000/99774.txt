<DOC>
<DOCNO> 99774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/ygokce.html </URL>
<DATE> 2002/08/03/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Yıldızların gecesi 
</HEADLINE>
<TEXT>

     Gün batımında başlayan sezon açılışı gösteri bakımından oldukça zengindi. Ne var ki, sanatsal gösteri ağırlığı futbolda aynı biçimde dengelenmedi. Beşiktaş son 10 yılda hemen her sezonu sakatlar karmasıyla açıyor. Bu nedenle İnönü’de taraftar önünde oynanan şu Rapid maçını tartıya vurmak çok gerçekçi olmayacak. 
     Gecenin iki sürprizi vardı, birincisi batan geminin Fiorentina malı Brezilyalı Amaral. Tam anlamıyla 100. yaşgünü hediyesi biçiminde taraftara sunuldu. 
     İkinci sürpriz, takdim sırasında taraftarın çılgınca alkışladığı iki özlenen sevgili Sergen ve Pascal Nouma’nın oyunun son bölümlerinde işbaşı yapmalarıydı. 
     Biz normal bir maçmış gibi izlenimlerimizi aktaralım Geçen yıl İnönü’de 23 puan kaybını önemle dikkate alan Lucescu, bu yıl savunmayı sağlam kuracağa benziyor. Tolga gerçekten bir kazanç olacak. Ancak Ali Eren’in gözardı edilmemesi, Ronaldo - Zago tercihinin dikkatli yapılması şart. Savunmanın solunda İbrahim zaman zaman hücumdayken sorumluluk alanını unutuyor. 
     Orta alanda kanatları kullanmak gibi bir niyet görülüyor. Sağda Niyazi, solda Serdar ve Bayram etkili ortalar yaptılar. Ancak Pancu ve Ali Cansun hava toplarında zayıf. Ali Cansun üç cılız kafa vuruşu yaptı. Ama topları rakipleri kaptı. 
     Beşiktaş’ın temel sorunlarından biri yoğun hücum konsantrasyonu sırasında top kaptırıp, kontralara yakalanması... Bir zamanlar Barcelona’nın içine düştüğü bu sıkıntıdan Beşiktaş bir türlü kurtulamıyor. İşte Sergen - Pascal buluşmasının üzerinden bir dakika geçmeden, orta alanda kaptırılan bir top, ileri çıktığı için geç dönen savunma ve Nija’nın golü... Beşiktaş yeni sezonu da eski tatsızlıkla mı açıyordu Önemli değil... Bu bir gösteri maçı ama Rapid de öyle ucuzundan bulup - buluşturulmuş üvertür bir takım değil 
     Nouma, Sergen ve Tümer yenik durumdaki Beşiktaş’ın onur sanatçıları olarak hücum güzellikleri sundular. 90 dakika sahada kalan Tümer’e alkışlar. Nouma ve Sergen için de "Hoşgeldin" diyelim. Onların kurduğu baskı ile top hep Rapid ceza alanında yuvarlandı ve Yasin’den sonra Rumen futbolcunun ters kafa vuruşu ile gece aklandı. 
     Şimdi herkesin sezon boyu tartışacağı soruyu ben sorayım "Sergen ile Tümer yan yana oynar mı " Ben, "Evet, hem de bal gibi oynar" diyenlerin safında yerimi alıyorum. Ancak bu iki generalin yanına özellikle orta alanda pres yapıp basacak, top çalacak, erat gerekir. Ordu böyle kurulursa iş yapar 
     
     



 SPOR 



























</TEXT>
</DOC>
