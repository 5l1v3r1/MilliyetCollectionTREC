<DOC>
<DOCNO> 56073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur07.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Başbakan olmak istiyorum" 
</HEADLINE>
<TEXT>

     Olası bir seçimin ardından DYP-CHP koalisyonun kurulabileceği yolunda son günlerde ortaya atılan iddialara CHP Genel Başkanı Deniz Baykal, 9'uncu Cumhurbaşkanı Demirel'in sıkça kullandığı bir deyim ile yanıt verdi. Daha ortada seçim olmadığını, seçimin tarihinin belli olmadığını dile getiren Baykal, "Doğmamış çocuğa don biçmeyin" dedi. 
     Baykal, olası bir seçimde partinin tek başına iktidara gelmesi için çabaladığını da belirterek, "Açıkça söylüyorum, Ben başbakan olmak istiyorum" dedi. 
     CHP Lideri Baykal katıldığı bir televizyon programında, son haftalarda ortaya atılan "Önümüzdeki süreç DYP-CHP koalisyonu sürecidir" şeklindeki iddialara yanıt verdi. 
     Henüz ortada daha seçim olmadığını, seçimin tarihinin belli olmadığını, dile getiren Baykal, bu tip konuları bu aşamada konuşmanın çok yanlış olduğunu söyledi. Baykal, bu tür durumları Süleyman Demirel'in "doğmamış çocuğa don biçmek" diye yanıtladığını anımsatarak, "Daha Türkiye seçimi yaşayacak, seçimde kimler parlamentoya girdi, kimler giremedi görülecek. Parlamentodaki denge ortaya çıkacak ve ona göre tablo değerlendirilecek. Şimdiden böyle koalisyon modelleri ortaya atmak doğru değildir, bunun bir zemini de yoktur, bir haklı temeli de yoktur" diye konuştu. 
     Bu aşamada koalisyon kurmayı falan düşünmediğini ifade eden Baykal, "Bu aşamada, tek başına gelmeye çalışıyorum. 
     Koalisyon ihtiyacını aşmaya çalışıyorum. Her partide böyle çalışacaktır. Bu aşamada koalisyon konuşmak bir zafiyettir. 
     Yani ben koalisyon konuşmayı uygun görmüyorum. Ben partimi tek başına iktidara getirmeye çalışıyorum" dedi. Baykal, iktidara geldikten sonra, parlamento yapıldıktan sonra, gerçek ortaya çıkınca o durumdaki tablonun değerlendirileceğini ve herkesin sorumluluk duygusu içinde, Türkiye'yi hükümetsiz bırakmamak için ne gerekirse milletin verdiği karar doğrultusunda gereğini yapacağını kaydederek, "Şununla yaparım, bununla yapmam, bunlar spekülasyon, boş sözdür" dedi. 
     Deniz Baykal, Türkiye'nin artık yeni bir Başbakana ihtiyacı olduğunu ve Türkiye'nin o yeni Başbakanı aradığını belirterek, "açıkça söylüyorum, Ben başbakan olmak istiyorum" diye konuştu. 
     






</TEXT>
</DOC>
