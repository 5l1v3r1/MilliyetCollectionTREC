<DOC>
<DOCNO> 75155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur07.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle doktorlar da var... İşte bir doktorun malvarlığı... 
</HEADLINE>
<TEXT>

     Emekli Sandığı Genel Müdürlüğü'nün, ilaç yolsuzluğuna karıştığı gerekçesiyle zimmet çıkardığı Dr. Nazım Kankılıç'ın malvarlığına ihtiyatı tedbir kararı alındı. 
     Emekli Sandığı Genel Müdürlüğü, Gaziantep Devlet Hastanesi'nde görevli olduğu sırada ilaç yolsuzluğuna adı karışan iç hastalıkları uzmanı Dr. Nazım Kankılıç'ın işlemlerinden dolayı çıkardığı 424 milyar lira zimmeti, devlet hastanesinin ödeneğinden kesti. 
     Emekli Sandığı Genel Müdürlüğü, daha sonra da 424 milyar liranın faizi olarak 270 milyar lira zimmet çıkardı. 
     Zimmetin doktordan tahsil edilmesi yerine hastane ödeneğinden kesilmesi üzerine, Sağlık Bakanlığı adına devlet hastanesi de Dr. 
     Kankılıç hakkında dava açtı. Bu dava kapsamında, Dr. Kankılıç'ın, bir banka kasasında bulunan bir kilogram altını, 4 bin dolar parası, 13 dairesi, iki otomobili ve iki arsasına ihtiyatı tedbir kararı koydurularak, dava sonuçlanıncaya kadar satışı ve devri önlendi. 
     
     OLAY 

     Dr. Kankılıç, Gaziantep Devlet Hastanesi'nde görevli olduğu sırada ilaç yolsuzluğuna adı karışınca İslahiye Devlet Hastanesi'ne atanmış, Emekli Sandığı Genel Müdürlüğü'nce doktora 424 milyar lira zimmet çıkarılmış ve bu para da hastanenin Emekli Sandığı Genel Müdürlüğü'nden alacağından tahsil edilmişti. 
     Emekli Sandığı daha sonra da Dr. Kankılıç'a, 424 milyar liranın faizi olarak 270 milyar lira zimmet çıkarmıştı. Doktorun işleminden dolayı çıkan zimmet de hastane ödeneğinden kesilince, Sağlık Bakanlığı paranın tahsili için dava açılmasına karar vermiş, Gaziantep Devlet Hastanesi Başhekimliği de bu doğrultuda Asliye Hukuk Mahkemesi'ne dava açmıştı. 
     Dava kapsamında, ilaç yolsuzluğu ile suçlanan ve işlemlerinden dolayı çıkarılan zimmeti devlet hastanesi ödeneğinden kesilen Dr. 
     Kankılıç'ın tüm malvarlığına ihtiyati tedbir kararı alınması için başvurulmuştu. 
     Gaziantep Devlet Hastanesi'nde 4 yıl görev yapan ve 15 yıllık hekim olan Dr. Nazım Kankılıç, 2001 Haziran ayında müfettiş raporu ile İslahiye Devlet Hastanesi'ne atanmıştı. 
     






</TEXT>
</DOC>
