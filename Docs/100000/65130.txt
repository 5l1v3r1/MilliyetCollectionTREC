<DOC>
<DOCNO> 65130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/spor/spo03.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Niculescu skandalı 
</HEADLINE>
<TEXT>

Galatasaray yönetiminin, "geri gönderdik" açıklamalarına rağmen Rumen futbolcu dünkü idmana çıktı. Teknik Direktör Mircea Lucescu’nun devreye girmesiyle Radu Niculescu’nun kalması sağlandı 
     HALİL ÖZER 

     SARI - Kırmızılı kulüpte altıncı santrfor olarak transfer edilen ve futbolcuların da tepkisini çeken Niculescu’nun durumu arap saçına döndü. Bir sezonda iki transfer yaptığı için kendisine lisans verilmesinin FIFA kurallarına aykırı olduğu gerekçesiyle yönetim Rumen futbolcunun gönderilmesi kararını almış, Dış İlişkiler Sorumlusu Mete Razlıklı da durumu medyaya açıklamıştı. 
     GELİŞMELERİN ardından uçak bileti dahi alınan Niculescu için Lucescu devreye girip, Romanya Federasyonu Başkanı Mircea Sandu’dan sorunun çözülmesini istedi. Sandu, yönetimin yanlış bildiğini belirtip, "FIFA’ya göre bir oyuncu, iki ayrı ülkeye transfer yapınca kural geçerli. Niculescu ise Steau’dan National’e geçti. Bu yurt içi transfer ve kural geçersiz sayılır" dedi. 
     ANCAK bu kez de devreye Steau Bükreş girdi. Bu oyuncu kiralık olarak dört aylığına gelmesine rağmen Rumen kulübü hak iddia etti. Steau Bükreş’in Genel Menejeri Piturca, federasyona başvurup, para talebinde bulundu. Ancak yönetim, Niculescu için tek kuruş ödemeyi düşünmüyor. Ayrıca bazı yöneticiler, dün idmana çıkan bu oyuncunun gönderilmesindeki ısrarını sürdürüyor. 
     
Gonzales imzayı attı      GALATASARAY’IN önceki gece İstanbul’a getirdiği Jerrson Gonzales, dün sağlık kontrolünden geçti, ardından altı aylık sözleşmeye imza attı. Kolombiyalı oyuncunun bugün ülkesinden belgeleri gelecek. Ardından Sarı - Kırmızılılar, hemen lisans işlemlerine başlayacak. Bugün basın önünde de imza atacak olan Gonzales, dün akşam ilk idmanına çıktı. 
     FUTBOL Şube Sorumlusu Abdürrahim Albayrak, Milli Takım’da da kaptanlık yapan Gonzales’e övgüler yağdırdı. Albayrak, "Rüzgar gibi esecek. Mondragon, kendisini övüyor. Biz de üç - dört kasedini izledik. Mükkemmel bir futbolcu. Serbest vuruşları da aynı Prekazi gibi. Kolombiya’nın ABD’de katıldığı bir turnuvada en iyi oyuncu seçilmiş" dedi. 
     
Altaylı’dan Engin’e tepki      GALATASARAY İkinci Başkanı Fatih Altaylı, Beşiktaş Menajeri Sinan Engin’in Sergen’le ilgili, "Siirt Jetpa Spor ile biz de anlaştık. Son karar O’nun" açıklamasına büyük tepki gösterdi. Jetpa’ya 1 milyon dolar 600 bin dolar verebileceklerini belirten Altaylı, "Sinan Engin hata yapıyor. Biz de o zaman İlhan Mansız’la görüşür, anlaşırız. Bonservisini de alıp, Avrupa vitrinine koyarız. Böyle şeyler futbol etiğine sığmaz" diye konuştu. 
     
TESYEV’e yardım      TÜRKİYE Engelliler Spor Yardım ve Eğitim Vakfı’na Galatasaray’dan maddi yardım geliyor. Sarı - Kırmızılı takımın UEFA Kupası’nı kazanan efsane kadrosu tarafından imzalanan forması, www.alisbagis.com.tr’de açık arttırmayla satılacak. Elde edilecek gelir ise engellilerin spor yapabilmeleri için TESYEV’e bırakılacak. Açık arttırma 1 Şubat’ta internet sitesi aracılığıyla başlayacak. 
     
Karpat’a görev      SARI - Kırmızılı kulübün basketbol erkek takımının idari menajerliğine Bülend Karpat getirildi. Basketbol Şubesi Sorumlusu Özcan Çetinsoy, spor yazarı olan Karpat’ın göreve gelişiyle basınla daha sağlıklı ilişkiler kurulacağını bildirdi. Çetinsoy, ABD’li Chris ve Polonyalı Wilangowski ile de güç kazandıklarını belirtti. 
     
Hasan Şaş’a baskı      AVRUPA’NIN ünlü kulüplerinin gözdesi haline gelen Hasan Şaş’ın ikna edilmesi için yönetim harekete geçti. Başarılı futbolcunun transferi konusunda Nantes ile anlaşamayan ve 5 milyon dolardan olan yönetim, gözünü bu kez Arsenal’in teklifine çevirdi. Ancak Hasan’ın anlaşmaya niyeti olmadığı bildirildi. 
     10 milyon dolar öneren Arsenal ile bu oyuncunun menajerleri arasında görüşmeler sürüyor. İngiliz kulübünün, Hasan’a vereceği paranın, Nantes’ın teklif ettiği rakam ile hemen hemen aynı olduğu belirtildi. Bu futbolcunun daha fazla ücret talep etmesi nedeniyle görüşmeler kilitlenme aşamasına geldi. 
     
Vitor, Körfez’de      SARI - Kırmızılı ekibin bir süre antrenmana çıkardığı Vitor, Kocaelispor’la anlaştı. Futbol Şube Sorumlusu Can Ulusoy, bonservisi elinde bulunan 28 yaşındaki Brezilyalı futbolcu ile dün Sefa Sirmen Tesisleri’nde masaya oturdu. Görüşmelerin ardından sezon sonuna kadar anlaşma sağlanırken, Vitor’un maç başına para alacağı bildirildi. 
     
Cim-Bom’da çift idman      GALATASARAY, Antalyaspor maçının hazırlıklarını dün çift antrenmanla sürdürdü. Çalışmalar basına kapalı olarak yapılırken, sabahki idmana hasta olan Ümit Karan ve midesinden rahatsızlanan Hasan Şaş katılmadı. Sakatlıkları süren Sergen ve Mondragon ise düz koşu yapmakla yetindi. Rumen Niculescu bir günlük aradan sonra yine takımla çalışmalara başladı. 
     



 SPOR 






















</TEXT>
</DOC>
