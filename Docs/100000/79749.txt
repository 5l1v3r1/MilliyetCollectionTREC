<DOC>
<DOCNO> 79749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun10.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Le Pen'in ikinci tura çıkması ile şok oldu 
</HEADLINE>
<TEXT>

     Fransa'da cumhurbaşkanlığı seçimlerinde Devlet Başkanı Jacques Chirac'la 2. tura kalan aşırı sağcı Jean-Marie Le Pen'in başarısı Fransız basınında, ''Deprem'', ''Şok'', ''Le Pen bombası'', ''Hayır'', ''Yolunu kesmek gerek'' başlıklarıyla yer aldı. 
     Sol eğilimli Liberation gazetesi, ''Hayır'' başlıklı köşe yazısında, ''Fransa'nın şaşkın, gölgesinden korkan, afallamış bir ülke olduğu'' yorumunu yaptı. Gazete, ülkenin siyasi görünümünün karmakarışık, sarsılmış ve yaralı olduğu değerlendirmesinde bulundu. 
     Sağ eğilimli le Figaro ve ekonomi gazetesi Les Echos da, ilk turun bir ''deprem'' olduğunu yazarken, le Figaro, ''bu seçimin seçmen gerçeği ile seçim temsili arasındaki derin farkı ortaya koyduğu'' yorumu yaptı. 
     Halkçı Aujourd'hui en France Le Parisien gazetesi de, ''Şok'' başlığıyla verdiği haberinde, ''Chirac ile le Pen arasındaki amansız yarışı ve Lionel Jospin'in bu işten en zararlı çıkan olduğunu'' yazdı. 
     Halkçı eğilimli Une France Soir gazetesi de, ''Le Pen bombası'' başlıklı yazısında, ''Le Pen'in cumhuriyet tarihinde bir ilke imza attığını ve bir depreme neden olduğu'' değerlendirmesi yaptı. 
     Komünist eğilimli L'Humanite gazetesi de, ''Fransa bunu haketmiyor'' başlıklı yazısında, okuyucularını, ''2. turda Le Pen'in yolunu kesmeye'' çağırdı. 
     





</TEXT>
</DOC>
