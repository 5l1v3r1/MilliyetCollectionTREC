<DOC>
<DOCNO> 91806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo22.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü "17. Dünya Kupası'na damgasını vuran takım biziz" 
</HEADLINE>
<TEXT>

     A Milli Futbol Takımı'nın başarılı file bekçisi Rüştü Reçber, 17. Dünya Kupası'na damga vuran takımın Türkiye olduğunu belirtti. 
     Rüştü, internetteki ''www.rusturecber.net'' adresli sitesinde yaptığı açıklamada, dünyaya beklemedikleri bir Türkiye gösterdiklerini ifade ederek, şöyle dedi 
     ''Biz bu başarıya inanıyorduk, ama ülkemizde inanmayan insanlar olduğunu da biliyorduk. Onları da mahcup ettik. Onlar yakın döneme kadar bize olan güvensizliklerini bir şekilde gösterdiler. Yaptıkları eleştirileri bizleri kırmak, kaybetmek ve başarıdan uzaklaştırmak pahasına sürdürdüler. Ama biz bu yola inanmıştık. Kulağımızı kapattık ve bu noktaya geldik. En büyük dileğimiz final oynayıp dönmek. Dönüşte her türlü eleştiriye cevap vermeye hazırız. Yeter ki o insanlar karşımıza çıkabilsin.'' Günlerdir yay gibi gergin olduklarını belirten Rüştü, Türkiye'den gelen eleştiri haberlerinin üzerlerinde baskı oluşturduğunu vurgulayarak, ''Tüm bunlar 1 golle unutuldu. Bize gereken golle. O gole İlhan imza atmıştı, ama o gol hepimizindi. Türkiye'nin golüydü o. Bizleri başarıya taşıyan gol'' dedi. 
     Rüştü, Senegal karşısında kalede zorlanmadığını ifade ederek, karşılaşmanın son anlarını şöyle anlattı 
     ''Kalemde duruyorum. Zor bir maç geçirmemiştim. Uzatma dakikalarına geçmiştik. Takım arkadaşlarımın yorgunluğunu hissediyordum. Nefes alışları sanki kulağıma geliyordu. Ümit Davala'nın topla buluştuğunu gördüm. İlerledi ve ortasını yaptı. İlhan'ın topa vurduğunu gördüm. Sonrasını bilmiyorum. Kendime geldiğimde üzerinden dakikalar geçmişti. Biz sahada bir sevgi yumağı oluşturmuştuk. Nasıl olmasın ki Artık dünyanın en büyük 4 takımından biriydik. Çılgınca bağırıyorduk. Birbirimize sarılıyorduk. Yapacak başka ne olabilirdi ki '' Brezilya ile oynayacakları yarı final maçına da değinen Rüştü, ''2-1 kaybettiğimiz Brezilya maçı hala akıllarımızda. Onların gücü belli ama bizim de inancımız ortada. Çok güzel bir maç olacak. Ve kazanmak için elimizden geleni yapacağız. Halkımızın iyi dileklerine her zamankinden daha fazla ihtiyacımız var. Türkiye bize inandıkça biz başarıya daha çabuk gidiyoruz. Yeter ki her zaman arkamızda olsunlar ve bizlere güvensinler'' ifadelerini kullandı. 
     





</TEXT>
</DOC>
