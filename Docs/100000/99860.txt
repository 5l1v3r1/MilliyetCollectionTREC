<DOC>
<DOCNO> 99860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur20.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Buzdolabımda bira yok" 
</HEADLINE>
<TEXT>

     AK Parti Genel Başkanı Recep Tayyip Erdoğan, Diyarbakır DGM'nin, kendisiyle ilgili mahkumiyet kararının adli sicil kaydından silinmesi istemini reddetmesiyle ilgili olarak, ''Kararda, hakların reddiyle alakalı bir sorun yoktur'' dedi. 
     Erdoğan, Gemlik Belediyesi'nin düzenlediği ''Geleneksel Sünnet Şöleni''ne katılmak üzere geldiği Bursa'nın Gemlik İlçesi'nde, basın mensuplarının sorularını yanıtladı. 
     Erdoğan, bugün bazı gazetelerde yer alan ''Erdoğan'ın buzdolabında bira tartışması'' başlıklı haberleri de komik iddia olarak niteleyip, ''Bu haber, fikir namusuna sahip olmayanların, her zaman iftira kampanyası içinde olanların iftiralarından biri'' dedi. 
     Bugüne kadar ağzına bir damla alkollü içki koymadığını da belirten Erdoğan, şunları söyledi 
     ''Ailem, çocuklarım da öyle. Hamdolsun böyle bir sıkıntımız yok. Ama buzdolabında böyle bir şeyin olması gibi gizlilik içinde olan birisi değilim. Haber tamamen yalandır, asılsızdır. Çünkü evimde bugüne kadar, özellikle genel başkanlığım döneminde kimseyle röportaj yapmış değilim. Haberle ilgili arkadaşlarım, gerekli hukuki tahkikatı yapıyorlar.'' 
     





</TEXT>
</DOC>
