<DOC>
<DOCNO> 60248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur23.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı bankalara verilecek desteğe karşı çıktı 
</HEADLINE>
<TEXT>

     Adalet Bakanı Hikmet Sami Türk, zarar eden bankalara kaynak aktarımını öngören yasa tasarısını eleştirdi. 
     Türk, ''Ziraat Bankası, Halk Bankası'nın özelleştirilmesi düşünülürken devletin zarar eden bankada pay sahibi olması, çok büyük bir çelişkidir'' dedi. 
     Adalet Bakanı Hikmet Sami Türk, bakanlığının çalışmalarını anlattığı basın toplantısında gazetecilerin sorularını da yanıtladı. 
     Türk, çıkarılan bazı yasaların yolsuzlukla mücadeleyi engelleyip engellemeyeceğine ilişkin soruyu yanıtlarken, ''ekonomik ceza'' verilmesinin bir slogan olduğunu, ancak bunun bütün suçları kapsamadığını hatırlattı. Anayasa'nın 38. maddesindeki değişiklikten sonra karşılıksız çek suçlarına hapis cezası verilmesinin kaldırılması gerektiğini kaydeden Türk, bu tür bir cezanın başka bir ülkede bulunmadığını söyledi. Türk, karşılıksız çek ceza davalarının 250-300 bin civarında olduğunu, bunun toplam dava içindeki payının yüzde 18,5 olduğunu kaydetti. 
     Reel sektörün sorunlarının çözümüne ilişkin yasa tasarısına TBMM Plan ve Bütçe Komisyonu'nda eklenen bir maddenin tartışma yarattığını ifade eden Türk, şöyle konuştu 
     ''Ziraat Bankası, Halk Bankası'nın özelleştirilmesi düşünülürken devletin zarar eden bankada pay sahibi olması, çok büyük bir çelişkidir. Devletin küçültülmesi ve özelleştirmenin anlamı devletin ekonomik faaliyetlerden çekilmesi demektir. Şimdi devletin güçsüz durumdaki bankalara destek sağlaması, beklenen bu amaca uygun değildir. Bir anlamda devleti bu bankalarda pay sahibi yapmak ve zararına ortak etmek demektir. 
     Bu kaynakların heder edilmemesi gerekir. Ekonomide bankaların rolü çok büyüktür. Devletin bankalardan elini çekerken özelleştirme girişimleri devam ederken bir yandan da zarar eden bankaya ortak olması rizikoludur çok büyük çelişkidir, tutarlı bir davranış değildir.'' 
     
     Avrupa Birliği 
     Hikmet Sami Türk, Avrupa Birliği sürecinde, ''Ana dilde eğitim ve yayın hakkı'' ve ''Avrupa İnsan Hakları Mahkemesi AİHM kararlarının yeniden yargılama nedeni sayılmasına'' ilişkin bir soru üzerine de, bazı kanunlarda değişiklik öngören tasarıda TCK'nın 159, 312 ve TMY'nin 7 ve 8. maddelerinin değiştirilmesinin öngörüldüğünü hatırlattı. 
     Aynı tasarıda AİHM kararlarının yeniden yargılama nedeni sayılmasının da öngörüldüğünü belirten Türk, ''Biz AB müktesebatından daha ileri bir adım atmak istedik, liderler zirvesinde daha sonra ele alınmak üzere bu düzenleme ertelenmiştir, o kapı kapatılmamıştır'' diye konuştu. 
     Adalet Bakanı Türk, ''Anadilde eğitim ve yayın konusunda bakanlığının bir çalışması bulunmadığını'' ifade etti. 
     






</TEXT>
</DOC>
