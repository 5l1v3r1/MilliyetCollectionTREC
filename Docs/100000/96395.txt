<DOC>
<DOCNO> 96395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur20.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Ecevit demokratik kurallara uyup istifa etsin" 
</HEADLINE>
<TEXT>

     AK Parti Genel Başkan Yardımcısı Abdullah Gül, Başbakan Bülent Ecevit ve hükümetinin ''demokratik kurallara ve demokratik etiğe uyarak'' istifa etmesi gerektiğini söyledi. Gül, ''Bir azınlık hükümeti olarak devam etmek istiyorlarsa yeniden güvenoyu istemelidirler'' dedi. 
     Gül, AK Parti Genel Merkezi'nde düzenlendiği basın toplantısında, hükümetin TBMM'deki çoğunluğunun giderek düştüğünü belirterek, ülkeyi dört yıldır idare eden bu hükümetin, Türk halkının ve Türkiye'nin hiç hak etmediği bir dönem yaşattığını iddia etti. 
     Hükümetin, milletin nezdinde siyasi meşruiyetini tamamen kaybettiğini savunan Gül, şöyle konuştu 
     ''Hükümet, dün itibariyle de TBMM'deki çoğunluğunu, sayısal meşruiyetini kaybetmiştir, azınlık hükümeti haline düşmüştür. Şu andan itibaren Sayın Ecevit ve hükümetinin demokratik kurallara, demokratik etiğe uyarak istifa etmesi gerekir. Demokratik kuralları dejenere etmemek gerekir. 
     Sayın Ecevit geçmişini ve kariyerini de zedeleyemeyecek bir tavır içinde olmalıdır, verdiği sözleri tutmalıdır. Bir azınlık hükümeti olarak devam etmek istiyorlarsa yeniden güvenoyu istemelidirler. Ondan önce de istifasını, Sayın Cumhurbaşkanı'na sunmalıdır. Eğer bütün bunlara rağmen 'Devam ediyorum' derse bu pişkinlik, bu inatçılık, bu kural tanımazlık kendisine ve geçmişine topladığı bütün sempatiyi, Türk halkının kendisine duyduğu iyi duyguları yok edecektir.'' 
     
     ''ERKEN SEÇİM ÖNLEMEZ NOKTADA...'' 
     Gül, erken seçimin önlenemez bir noktaya geldiğini görüşünü dile getirerek, koalisyonu oluşturan siyasi partilerin 3 Kasım'da erken seçim kararı almalarını inandırıcı bulmadıklarını söyledi. 
     YSK Başkanı Tufan Algan'ın erken seçimle ilgili değerlendirmesini de anımsatan Gül, şöyle devam etti 
     ''Biz bunu dikkate alarak 22 Temmuz'da TBMM'nin olağanüstü toplanmasını talep etmekteyiz. DYP'nin teklifine imza atacağız. 
     Çağrımız şudur Eğer gerçekten erken seçim kararında samimi iseniz ve bunda güvenilir olmak istiyorsanız, o zaman TBMM'yi hemen toplamalı, erken seçim kararı almalı ve YSK'ya bu görevi vermeliyiz. Türkiye'ye daha fazla vakit kaybettirmemeliyiz. Belirsizlikleri yok etmek için, Türkiye'nin önünü görebilmesi için, 22 Temmuz'da toplanacak TBMM'de erken seçim kararının alınması yönünde tüm partileri işbirliğine davet ediyoruz.'' 
     
     SORULAR 
     Bir gazetecinin, ''erken seçim kararı almak üzere toplandığında TBMM'nin gündemine AB ile ilgili yasaların da alınıp alınmayacağına'' ilişkin sorusu üzerine Gül, şu karşılığı verdi 
     ''Açık konuşmamız, halkı aldatmamız lazım. AB'ye giriş sürecinin başlayabilmesi için önemli olan, siyasi iradenin ortaya konulmasıdır. 
     Yoksa bir, iki tane kanun geçirmek kesinlikle Kopenhag'da bir işe yaramayacaktır. Bu işin istismarını yapmayalım. Bizim AB standartlarında demokrasi, hukuk, insan hakları anlayışını kabul ediyor muyuz, etmiyor muyuz Eğer buna hazırsak, hazır olduğumuz iradesini göstermemiz gerekir. AK Parti olarak bu konuda gayet açığız. 
     Seçim kararı aldıktan sonra hızlı bir şekilde bunları geçiririz.'' Gül, ''3 Kasım tarihine tam destek veriyor musunuz '' sorusu üzerine de, ''Bir tarihte uzlaşmanın mümkün olacağına inanıyoruz. Ama bunu eğer 1 Eylül'e bırakıyorsak, 3 Kasım da iktidar partileri samimi değildir. Bunda da kuşkuya düşmemizde ve güven duymamamızda haklıyız. 
     Geçmiş dönemde bunları yaşadık. Her şeyin karar altına alınmasını ve buna göre de bir takvimin yapılmasını istiyoruz'' dedi. 
     ''ANAP, 'Önce AB yasaları geçsin sonra erken seçim kararı alınsın' diyor. Böyle ağırlıklı bir görüş ortaya çıkarsa, buna katılır mısınız '' sorusuna karşılık da Gül, ''Bu, erken seçim kararını yine bir oyuna getirip ileri bir tarihe atmaktır. Bunu daha önce ANAP yapmıştır. Bunları bile bile nasıl inanırız'' diye konuştu. 
     Gül, bir başka soru üzerine, Irak'la ilgili bir operasyon ile erken seçim tarihi arasında bir bağlantı kurulmasının doğru olmadığını belirterek, olası operasyon sırasında Türkiye'yi en iyi temsil eden bir hükümetin işbaşında bulunması gerektiğini söyledi. 
     





</TEXT>
</DOC>
