<DOC>
<DOCNO> 79255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun09.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bir tren raydan çıktı, 3 kişi öldü 75 kişi mahsur kaldı... 
</HEADLINE>
<TEXT>

     ABD'nin Florida eyaletindeki Orlando kentine bağlı bir kasabadan, başkent Washington bölgesine giden bir Amtrak treninin raydan çıkması sonucu 3 kişinin öldüğü, 75 kişinin mahsur kaldığı bildirildi. 
     Amerikan Ulusal Taşımacılık Güvenlik Kurulu NTSB yetkililerinin, kazada ilk belirlemelere göre üç kişinin öldüğünü açıkladıkları belirtildi. 
     NTSB sözcüsü Greg Martin, incelemelerde bulunmak üzere kaza yerine bir ekip göndereceklerini söyledi. 
     Yetkililer, Orlando bölgesiyle Virginia arasında otomobil ve yolcu taşıyan ve içinde 427 yolcu bulunan trenin Sanford kasabasından hareket ettikten kısa süre sonra, Orlando'nun 98 kilometre kuzeyindeki Crescent kenti civarında 10 vagonunun raydan çıktığını kaydettiler. 
     Televizyonda yayınlanan helikopter çekimlerinde, devrilen vagonlar ve vagonların içine girebilmek için camlara tırmanan itfaiyecilerin görüntüleri yer aldı. 
     





</TEXT>
</DOC>
