<DOC>
<DOCNO> 53414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko23.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuklar soba satışlarını artırdı 
</HEADLINE>
<TEXT>

     Yurdu etkisi altına alan soğuk hava ve kar yağışı, soba satışlarında artışa yol açtı. 
     Son günlerde hayatı olumsuz yönde etkileyen mevsim şartlarına bağlı olarak İstanbul'da da soba satışları arttı. 
     Eminönü'nde faaliyet gösteren soba imalat ve satıcıları havaların soğuması ve kış şartlarının başgöstermesiyle birlikte özellikle kovalı soba diye tabir edilen modellerin satışında artış yaşandığını bildirdiler. 
     Ebatları ve imalatında kullanılan malzemeye göre fiyatı değişen kovalı sobaların 30 milyon ila 50 milyon arasında alıcı bulduğu belirtildi. 
     Esnaftan alınan bilgiye göre daha çok iki ya da üç kuşak ailenin birlikte yaşadığı mekanlarda ve büyük ailelerin tercih ettiği kuzineli sobaların satışı ise geçmiş yıllara oranla geriledi. 
     Fiyatları 80 milyon ila 120 milyon lira arasında değişen kuzineli sobalarda ısıtma işlevinin yanı sıra geniş tabanı sayesinde yemek de pişirilebiliyor. 
     Kış şartlarının yoğunlaşmasıyla şantiye ve atelyelerde kullanılan ve varil soba denilen el imalatı sobalara da ilginin arttığı ve bu modellerin 10 ila 20 milyon arasında bir fiyatla satıldığı öğrenildi. 
     Sobalara olan talebin mevsimsel olduğunu anlatan Eminönü esnafı, satışların bir süre daha aynı yoğunlukta devam edeceği beklentisini dile getirdiler. 
     






</TEXT>
</DOC>
