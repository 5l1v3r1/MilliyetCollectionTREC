<DOC>
<DOCNO> 77465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/siyaset/asiy.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetin tasarruf vaatleri, masal çıktı... 
</HEADLINE>
<TEXT>
Tasarrufu sadece vatandaş yapmış 
1 - Ekonomik krizin ardından tasarruf amacıyla satılması planlanan 89 bin kamu aracından sadece 2 bini Maliye Bakanlığı’na teslim edildi. Bunların yarısı hurdaydı... 
     SALİHA ÇOLAK Ankara 

     Geçen yıla damgasını vuran ekonomik krizin ardından verilen "kamuda lojman ve taşıt saltanatıyla mücadele" sözü, havada asılı kaldı. Üstelik verilen sözlerin tam aksi yönde hareket edildi. Maliye Bakanı Sümer Oral’ın TBMM’ye gönderdiği rakamlar, lojmanların satılması bir yana devletin binlerce yeni konut aldığını, taşıt tasarrufununda da hedeflenen rakamın 10’da 1’inde kaldığını ortaya koydu. 
     
     HEDEF 20 BİN ARAÇTI 
     Kamudaki araç saltanatına son vermek ve makam otomobili kullanımının sınırlanması amacıyla Başbakanlık ve Maliye Bakanlığı tarafından çıkarılan genelge ve tebliğlerin sonucuna ilişkin soru önergesini yanıtlayan Sümer Oral, şu ana kadar Maliye Bakanlığı’na, toplam 2 bin 441 adet araç teslim ettiğini belirtti. Uygulama sonucu 20 bin dolayında kamu aracının satılması hedeflenmişti. 
     
     HURDALAR GELDİ 
     Teslim edilen araçların yarısından fazlasının "ekonomik ömrünü tamamlamış" olması dikkat çekti. "Hurda" denilebilecek bu gruptan 1241 araç teslim edilirken, binek otoların sadece 557’si feda edildi. En fazla araç teslim eden kurum 421 ile Tarım ve Köyişleri Bakanlığı oldu. Tasarruf genelgesi çerçevesinde Dışişleri Bakanlığı 233, Ulaştırma Bakanlığı 263, Enerji Bakanlığı 293, Maliye Bakanlığı 233 aracı geri gönderdi. 
     
     EN FEDAKAR ANKARA 
     İllere göre dağılımda da en fazla araç teslim eden il Ankara oldu. Ankara’da 634’ü binek, 465’i ekonomik ömrünü tamamlamış toplam 1099 araç teslim edildi. Trabzon’da ekonomik ömrünü tamamlamış 215 araç, İstanbul’da 128 binek, 121 ekonomik ömrünü tamamlamış araç geri gönderildi. İzmir’de hiç binek otosu geri verilmedi, ancak ekonomik ömrünü tamamlamış 212 araç teslim edildi. 
     
     61 TRİLYON MASRAF 
     Maliye Bakanı Oral, kamunun elindeki 87 bin 457 araca 2001 yılında akaryakıt giderleri için 43 trilyon 805 milyar lira, bakım ve onarımları için de 17 trilyon 247 milyar lira harcandığını açıkladı. Oral’ın yanıtına göre, araçlar için geçen yıl toplam 61 trilyon 52 milyar lira masraf yapıldı. 2001’de, güvenlik ve zorunlu haller hariç, taşıt alımı için ödenek tahsis edilmemesine özen gösterdiklerini belirten Oral, bu ilkeler doğrultusunda geçen yıl araç alımı için 20 trilyon 515 milyar lira harcandığını belirtti. Oral’ın verdiği bilgilere göre, kamuda taşıt kullanımında 22 bin 18 araçla Emniyet Genel Müdürlüğü ilk, 17 bin 124 araçla Milli Savunma Bakanlığı ikinci sırada. 
     
     KİMDE NE VAR 
     Tarım Bakanlığı’nın 7 bin 130, Sağlık Bakanlığı’nın 6 bin 870, Jandarma Genel Komutanlığı’nın 6 bin 209, İçişleri Bakanlığı’nın 1897 aracı bulunuyor. Devlet Su İşleri’nde 3 bin 200 araç, Karayolları’nda da 2 bin 900 araç kullanılıyor. Toplam 87 bin 457 aracın 26 bini "binek", 7 bin 900’ü "station wagon", 4 bin 900’ü "arazi binek", 11 bini "minübüs" olarak kayıtlara geçti. 6 bin de ambulans görevde kullanılıyor. 
     
2 - Lojmanlar doğurdu      Kamu taşıtları gibi lojman satışı da tasarruf vaatleri arasındaydı. Ancak hiçbiri satılmadı, üzerine yenileri alındı 
     ANKARA Milliyet 

     Tasarruf genelgesiyle 80 bin lojmanı elden çıkararak 2 katrilyon lira tasarruf etmeyi hedefleyen hükümet, bu konuda da hayal kırıklığı yaşattı. Maliye Bakanı Sümer Oral lojman sayısının artmadığını bildirmesine karşın, 2000 yılında yaptığı açıklamayla karşılaştırıldığında, 7 bin yeni lojmanın kayıtlara girdiği görülüyor. Oral, 2000 yılı rakamlarını açıklarken, kamuda toplam 229 bin 988 lojman bulunduğunu, bunlar için toplam 39 trilyon 650 milyar lira harcandığını açıklamıştı. 
     
     Çoğu askerin... 
     Oral, son açıklamasında 2001 yılı itibarıyla lojman sayısının 237 bin 224’e ulaştığını söyledi. Geçen yıl, lojmanların akaryakıt, bakım ve onarım giderleri de 53 trilyon lirayı buldu. Oral’ın verdiği bilgiye göre, tüm lojmanların yaklaşık dörtte birine sahip olan Milli Savunma Bakanlığı’nın 56 bin 163, Jandarma Genel Komutanlığı’nın 11 bin 411 lojmanı var. Bakanlıklarda ikinci sırayı, 53 bin 848 lojmanla Milli Eğitim izliyor. 3. sırada 35 bin 24 lojmanla Emniyet Genel Müdürlüğü geliyor. 
     
     Meclis’e 1028 lojman 
     Taşrada doktor ve hemşirelere lojman sağlayan Sağlık Bakanlığı’nın da 19 bin 36 lojmanı var. Maliye Bakanlığı’nın 8 bin, Tarım Bakanlığı’nın 5 bin 507, Adalet Bakanlığı’nın 5 bin 763, Gümrük Müsteşarlığı’nın 1575, TBMM’nin de 1028 lojmanı bulunuyor. Katma bütçeli idareler arasında, 11 bin 351 lojmanla Orman Genel Müdürlüğü başı çekiyor. Kamu kuruluşlarına ait 2 bin 644 "sosyal tesis" bulunduğunu belirten Oral, tesislerin çoğunun hizmet binası ile içiçe olması, kıyı, orman, askeri saha, SİT alanlarında bulunması nedeniyle özelleştirilmediğini ya da satılamadığını söyledi. 
     
3 - Adam başı 3 sekreter      GÜNSELİ ÖNAL Ankara 

     TBMM Başkanlık Divanı’na üye milletvekilleri, dün yaptıkları toplantıda kendilerine çalıştılar. Meclis Başkanı Ömer İzgi’nin başkanlığındaki toplantı sırasında MHP’li İdare Amiri Ahmet Çakar’ın üç sekreteri olması gündeme getirildi. Bunun üzerine, sayıları 20 olan divan üyelerinin tamamına üç sekreter çalıştırabilme hakkı tanındı. Bu durumda Başkanlık Divanı’nda toplam 60 sekreter çalıştırılabilecek. 
     Toplantıda, Meclis harcamalarıyla ilgili en fazla tartışma yaratan konulardan biri olan milletvekillerinin telefon görüşmelerinin ödenmesine getirilen sınırlamalar genişletildi. 
     
     Telefonlara 5.5 trilyon 
     Buna göre yıllık 1 maaş olan fatura ödeme sınırı 2 maaşa çıkarıldı. Bu yıl, milletvekillerinin telefon faturaları için yıllık ortalama dikkate alınarak, bir kişi için 10 milyar lira ödenek ayrılmasına karar verildi. Meclis’te 550 üye olduğu için toplam ödeme 5,5 trilyonu bulacak. 
     
5 SORU 5 CEVAP Genelgeye uymayan hapse girecekti...1 - Kamu taşıtları fazlasının elden çıkarılması neden, ne zaman, kim tarafından gündeme getirildi 
Ekonomik krizin zirveye tırmandığı geçen yıl, kamu taşıtlarında da tasarrufa gidilmesi gündeme geldi. Ecevit, 1 Mayıs 2001’de yayımladığı genelgede kamu taşıtlarının kullanım alanlarının nasıl sınırlanacağını bildirdi. 

2 - Kamuda taşıt kullanımının esasları sadece bu genelgeyle mi belirlendi, yaptırım öngörüldü mü 
     Bu konudaki temel çerçeve Taşıt Yasası’nda çizildi. Hangi kurum ve makamlara araç tahsis edileceğini belirleyen yasa ve genelgeyi çiğneyene 1 yıl hapis cezası öngörüldü. 
     
3 - Genelgede tasarruf sınırı nasıl çizildi 
     Kurumların her türlü binek ve station - wagon türü taşıt sayısı tavanı personel sayısı 1000’e kadar olan yerlerde 15, 2 bin 500’e kadar olan yerlerde 25, 2 bin 500’den fazla olan yerlerde 40 olarak belirlendi. Bu araçların kurumlarda oluşturulan "araç havuzu" uygulamasıyla dağıtılması planlandı. 
     
4 - Makam aracı kullanımında sınır neydi 
     Müsteşar ve yardımcıları, kurum ve kurul başkanları, genel müdürler, AB ve DPT Genel sekreterleri ile belediye başkanlarının, sadece sabah ve akşam makam aracı kullanmaları öngörüldü. Aynı idaredeki başkan ve genel müdürlerden aynı güzergahta bulunanların tek taşıtla gidip gelecekleri duyuruldu. 
     
5 - Kaç aracın teslim edileceği hesaplandı 
     Yüksek yargı organları, Milli Savunma Bakanlığı, Genelkurmay, Jandarma ve Sahil Güvenlik komutanlıkları, MİT ve Emniyet Genel Müdürlüğü’nün kapsam dışında tutulduğu genelgeyle 20 bin dolayında araç tasarrufu öngörüldü. Bu araçlar TASİŞ tarafından satılacaktı. 
     



 SİYASET 












</TEXT>
</DOC>
