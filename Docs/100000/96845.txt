<DOC>
<DOCNO> 96845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur09.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda şike çetesi davası başladı... 
</HEADLINE>
<TEXT>

     ''Susurluk Davası'' hükümlüsü Ali Fevzi Bir ile bazı hakemler ve teknik direktörler arasında ''Şike Çetesi'' oluşturulduğu iddiasına ilişkin 11 sanık hakkında açılan davanın ilk duruşması başladı. 
     Kadıköy 1. Ağır Ceza Mahkemesi'ndeki duruşmaya, tutuklu yargılanan Ali Fevzi Bir ile tutuksuz sanıklardan Sebahattin Bitirim katıldı. 
     Sanıkların kimlik tespitlerinin yapılmasıyla başlayan duruşma, ifadelerin alınmasıyla sürecek. 
     
     İDDİANAME 
     Kadıköy Cumhuriyet Başsavcılığı'nca hazırlanan iddianamede, ''Ali Fevzi Bir ile hakem Sadık İlhan ve firari Şenol Dede'den oluşan 'üçlü çete'nin, internet kanalıyla Türkiye liginden seçilen maçların sonuçları üzerinde bahis oynadıkları, maçların ihtimale göre sonuçlanması için de hakemlere kadın ve para sundukları'' öne sürülüyor. 
     Ali Fevzi Bir'in ''suç işlemek için teşekkül oluşturmak'', suçundan 1.5 ile 3 yıl, ''rüşvet vermek'' suçundan da 5 ile 18 yıl arasında ağır hapis cezasına çarptırılması istenen iddianamede, Sadık İlhan'ın da aynı suçların yanı sıra ''rüşvet vermek'' suçundan dolayı 11 ile 29 yıl arasında ağır hapisle cezalandırılması talep ediliyor. 
     Teknik direktörler Erdoğan Arıca ve Samet Aybaba'nın ''rüşvet vermek'' suçundan 4 ile 12'şer yıl, Sebahattin Bitirim ile A Klasmanı Hakemi Ferhat Gündoğdu, A Klasmanı Yardımcı Hakemleri Kenan Kozak, Volkan Aymankuy, Kenan Nurhan Altınsaat ve B Klasmanı A Kategorisi Hakemi Cafer Kuştepe'nin de ''rüşvet almak'' suçundan 4 ile 10'ar yıl arasında ağır hapis cezasına çarptırılması öngörülen iddianamede, Dilek Uzun'un da ''suç işlemek için oluşturulan teşekküle yardım ettiği'' gerekçesiyle 6 ay ile 1 yıl arasında hapisle cezalandırılması isteniyor. 
     





</TEXT>
</DOC>
