<DOC>
<DOCNO> 63972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/soneko07.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Son üç ayda iyimser hava piyasaları olumlu etkiledi 
</HEADLINE>
<TEXT>

     Türkiye'de son 3 ayda piyasalar, IMF'den sağlanacak ek kaynağın desteklediği iyimser havayla büyük bir çıkış hareketi yakaladı. 
     Doların yüzde 20'yi aşan oranda gerilediği bu dönemde, yükselişe geçen Borsa'da İMKB Ulusal 100 endeksi 15,000 puan seviyesini zorladı. 
     Altın fiyatları düşerken, bono faizlerinde de gerilemeler yaşandı. 
     Dolar satış fiyatının 1 milyon 600 bin lirayı aştığı 2001 Ekim ayının ikinci yarısından sonra, IMF'nin Türkiye'ye ek yardım sağlayacağına ilişkin haberlerle umudunu artıran piyasalar, 10 milyar dolarlık ek kaynağa ilişkin netleşmelerle birlikte canlandı. 
     Devlet Bakanı Kemal Derviş ile Uluslararası Para Fonu IMF 
     Başkanı Horst Köhler'in ek kaynağa ilişkin somut açıklamaları da, beklentileri satın alan piyasaları rahatlatan en önemli gelişmeler arasında yer aldı. 
     Para piyasaları uzmanları, hükümetin mali sektör başta olmak üzere gerçekleştirdiği önemli reformların ve Türkiye'nin uluslararası ilişkilerde daha da artan öneminin de iyimserliği pekiştirdiğini vurguladılar. 
     
     Dolar hızla geriledi 
     Geçen yıl 19 Ekim tarihinde Dolar serbest piyasada 1 milyon 654 bin lira, Merkez Bankası efektif satış kurlarında ise 22 Ekim tarihinde 1 milyon 647 bin 304 lira ile en yüksek seviyesine ulaştı. 
     Merkez Bankası kurlarında Kasım başında 1 milyon 597 bin lira seviyesine gerileyen dolar, 20 Kasım'da 1 milyon 500 bin liranın altına indi. Aralık ayında da gerilemesi devam eden dolar, bu yıl 8 Ocak'ta 1 milyon 400 bin liranın altına, 22 Ocak'ta da 1 milyon 328 bin 119 lira ile 3 aylık dönemdeki en düşük seviyesine indi. 
     Serbest piyasada da doların satış fiyatı 21 Ocak tarihinde 1 milyon 321 bin lira ile yakın dönemin dip noktasını test etti. Böylece yaklaşık 3 ayda dolar Merkez Bankası kurlarında 319 bin 185 lira ve yüzde 19.38, serbest piyasada ise 333 bin lira ve yüzde 20.13 değer kaybetti. 
     Dolarda gerileme, dünkü piyasa kapanışı itibariyle Merkez Bankası kurlarıyla yüzde 17.86, serbest piyasada ise yüzde 17.59 düzeyinde hesaplandı. 
     Ayrıca, dolara dayalı kontratların işlem gördüğü İMKB Vadeli İşlemler Piyasası'nda da 14 Ocak'ta, yaklaşık 4 ay aradan yeniden işlem yapılması dikkati çekti. 
     Borsa rekorları geldi... 
     İstanbul Menkul Kıymetler Borsası İMKB da, bu dönemde rekorlara imza attı. Ulusal 100 Endeksi, endeks ve işlem hacmi rekorlarıyla 15,000 puanı zorladı. 
     Doların zirve yaptığı 19 Ekim 2001'de 8,822.63 puan olan Endeks, Kasım başında 9,634.61 puana, Aralık başında 11,437.24 puana çıktı. 
     2002-2004 yılları arasını kapsayan stand-by döneminde Uluslararası 
     Para Fonu IMF tarafından sağlanacak ek yardımın 16,5 milyar doları bulacağı yolundaki haberlerin doping etkisi, Borsa'yı 16. kuruluş yıldönümünde zirveye taşıdı. 
     2001 yılını 13,782.76 puandan kapatan endekste, yeni yılın ilk 
     işlem günü olan 2 Ocak'ta 14,077.98 puanlık kapanışla 14 aylık rekora imza atıldı. 7 Ocak'ta 14,999.51 puanlık kapanışla 15,000 puanı zorlayan endeks, daha sonra gelen kar satışlarıyla bir miktar kayba uğradı. Dün ikinci seanstaki 12,910.24 puanlık kapanışa göre, Borsa'da işlem gören hisse senetleri, yaklaşık 3 aylık dönemde ortalama yüzde 46.33 değer kazandılar. 
     
     Altın fiyatları ve bono faizleri düştü 
     Dolardaki düşüşe paralel, Kapalıçarşı'da altının fiyatı da geriledi. 
     24 ayar altının gram satış fiyatı, geçen yıl Ekim ayı ortasında 14 
     milyon 850 bin lira düzeyindeyken, Aralık başında 13 milyon 250 bin liraya, yıl sonunda da 12 milyon 850 bin liraya düştü. Dün de fiyat 12 milyon 340 bin lira düzeyinde gerçekleşti. 24 ayar altının değer kaybı dün itibariyle yüzde 16.90 oldu. Yine bu dönemde Cumhuriyet altınının satış fiyatı da yüzde 18.32 kayıpla 101 milyon liradan, 84 milyon liraya indi İMKB Tahvil ve Bono Piyasası'nda bono faizleri de yüzde 90'lı seviyelerden, yüzde 70'lere düştü. 2001 yılı Ekim başında bileşik faizi yüzde 90.39 düzeyinde bulunan 6 Mart 2002 vadeli bono faizi, Kasım başında yüzde 80.48'e geriledi. 20 Kasım'da 3 Nisan 2002 vadeli bononun faizi yüzde 75.21 olarak belirlenirken, 8 Ocak 2002'de 10 Temmuz 2002 vadeli bononun bileşik faizi yüzde 70.65 oldu. Dün de 4 Eylül 2002 vadeli bononun basit getirisi yüzde 63.39, bileşik getirisi yüzde 70.82 düzeyinde gerçekleşti. 
     






</TEXT>
</DOC>
