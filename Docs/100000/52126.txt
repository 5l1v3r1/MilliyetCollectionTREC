<DOC>
<DOCNO> 52126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur12.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükarmutlu'da gözaltına alınanlar tedaviyi kabul etmedi 
</HEADLINE>
<TEXT>

     İstanbul Emniyet Müdürü Hasan Özdemir, Küçükarmutlu'da düzenlenen operasyonun ardından sohbet ettiği vatandaşlardan, devleti desteklemelerini istedi. 
     Güvenlik kuvvetlerinin operasyonu tamamlamalarından sonra Küçükarmutlu'da incelemelerde bulunan ve ''bazı evlerin aranması'' talimatını veren Özdemir, çevre halkı ve çocuklarla da sohbet etti. 
     Vatandaşlardan ''bölgede barikat kuranlara destek olmamalarını'' isteyen Özdemir, ''Barikat kuruyorlar, sizler seyrediyorsunuz. Ya devleti destekleyeceksiniz ya da devleti destekleyeceksiniz'' dedi. 
     Özdemir'in birlikte çay içtiği çocuklar ise bazı kişilerin kendilerinden ''taş toplamalarını'' istediklerini söylediler. 
     Basın mensuplarıyla da sohbet eden Özdemir, bölgede bir ''polis bekleme noktası'' kuracaklarını belirterek, ''Biz buradan çıkmayacağız. Burada çay içeceğiz, sizi de davet edeceğiz'' dedi. 
     ''Vatandaşların mahallelerinde barikat kuran kişilere karşı tepkisiz kaldığını'' kaydeden Özdemir, bir gazetecinin ''Burası sütliman olacak mı '' sorusunu da ''Burasının sütliman olacağını daha önceden söyledik'' diye yanıtladı. 
     İstanbul Emniyet Müdürü Özdemir, daha sonra Küçükarmutlu'dan ayrıldı. 
     
     6 ayrı barikat kaldırıldı 
     Bu arada, güvenlik kuvvetlerinin operasyon için 3 ayrı noktadan aynı anda Küçükarmutlu'ya girdiği ve 6 ayrı barikatla karşılaştıkları bildirildi. 
     Operasyon sırasında panzerlerin 5 barikatı aştığı, geçemediği bir barikat için iş makinelerinin kullanıldığı, operasyonun tamamlanmasından sonra da tüm barikatların kaldırılarak, sokakların tamamen temizlendiği belirtildi. 
     Barikatların kaldırılması sırasında direnen bir grubun polise taş attığı, barikatları molotofkokteylleri ile yaktığı ve bir süre devam eden kovalamacanın ardından ölüm oruçlarının yapıldığı bir eve girildiğini ifade eden polis yetkilileri, burada bir Alman vatandaşının da aralarında bulunduğu 10 kişinin gözlem altına alındığı kaydettiler. 
     
     Tedaviyi kabul etmediler 
     Öte yandan, operasyondan sonra ambulanslarla Şişli Etfal Hastanesi'ne kaldırılan 10 kişiden 9'u, tedavi olmayı kabul etmedi. 
     Polise kimlik bilgilerini de vermeyen bu kişiler, ''tedavi kabul etmediklerine'' dair tutanak hazırlandıktan sonra hastaneden çıkarılarak, bir midibüsle İstanbul Emniyet Müdürlüğü'ne götürüldüler. 
     Hastaneden çıkışlarında ''zafer işareti'' yapan bu kişiler, slogan attılar. 
     Şişli Etfal Hastanesi'nde kalan Ergin Karagöz'ün ise ''ölüm orucu'' eyleminde olduğu ve kasığına göz yaşartıcı gaz bombası fişeğinin isabet etmesi sonucu yaralandığı için tedavi gördüğü öğrenildi. 
     Bu hastaneye getirilenlerden bazılarının ''ölüm orucu'' eylemine katıldıkları, bazılarının ise barikatların kaldırılmasını engellemek için polise direnirken yaralandıkları bildirildi. 
     






</TEXT>
</DOC>
