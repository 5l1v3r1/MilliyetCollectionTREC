<DOC>
<DOCNO> 70768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur06.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi dünyaya 5 ajans tanıtacak 
</HEADLINE>
<TEXT>

     Turizm Bakanı Mustafa Taşar, 2002 yılı reklam kampanyasını, 12 ülke grubunda, 5 reklam ajansı ile sürdüreceklerini belirtti. 
     Taşar, A.A muhabirine yaptığı açıklamada, 2002 yılında ''tüm zamanların turizm rekorlarını kırmak'' ve bu yıl etkili bir dış tanıtım kampanyası sürdürmek için, bütün hazırlıkları tamamladıklarını bildirdi. 
     Toplam 50 milyon dolar bütçe ile 5 ajansın, 12 grupta toplanan 50 ülkede tanıtım yapacağını ifade eden Taşar, tv-radyo reklam programları, bilboardlar, afiş, broşür, gazete ve dergi reklamları ve yazıları yoluyla dış tanıtım faaliyetlerinde bulunulacağını bildirdi. 
     Mustafa Taşar, bu yıl dış tanıtım kampanyasının, ''Türkiye markası'' şemsiyesi altında farklı turizm taleplerine cevap veren ve farklı turist profillerinin tamamına hitap eden bir hedefle yürütüleceğini ifade ederek, şunları kaydetti 
     ''Tanıtımda turizm sektörünü olumsuz gelişmelerden en az etkilenecek konuma ulaştırmaya çalışacağız. Tanıtım stratejimiz Türkiye'nin değerli bir turizm markası olduğu gerçeğini hedef kitlenin tamamına ulaştırmak ve benimsetmektir. Bu hedefe ulaştığımızda Türkiye turizmi, küçük dalgalanmalardan olumsuz etkilenen hassas yapısını da büyük ölçüde aşacaktır. 
     Dış tanıtım kampanyasında amacımız, verdiğimiz mesajların birbirini tamamlayan aşamalarla net ve anlaşılır biçimde hedef kitleye ulaştırılması ve kalıcı bir imaj oluşturulmasıdır.'' Edinilen bilgiye göre, Turizm Bakanlığı'nın yaptığı tanıtım ihalesi sonucunda, 2002 yılında Türkiye'yi 12 ülke grubunda, 50 ülkede tanıtacak firmalar, BEST, DDF, ZİMMET İCOM, DAIKO ve Inter Markets Advertising. 
     






</TEXT>
</DOC>
