<DOC>
<DOCNO> 70370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/yazar/civaoglu.html </URL>
<DATE> 2002/03/02/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
3 "S"... 3 "Ç". 
</HEADLINE>
<TEXT>

     Meseleyi mesele yapmazsanız, çözümü vardır. Kürtçe radyo - TV, Kürtçe eğitim, idam cezasının kaldırılması gibi sorunlar da öyle... Bu sorunlar çok çetindir ama aşılacak formülleri de vardır. 
     Ufukta görünen seçimler için siyasi yatırımlar çözümsüzlük görüntüsü vermekte. 
     Oysa ortamı karıştırmanın, germenin artık hiç de sanılan siyasi getiriyi sağlamayacağı görülmelidir. 
     Türkiye insanı düşük yoğunluklu savaşın, yitirilen fidan gibi gençlerin, iç göçlerin, saat 17'de evlere kapanmanın, hayatın durmasının, yoksulluğun, kapanmış okulların ve fabrikaların, indirilen kepenklerin, köy baskınlarının, şehit edilen öğretmenlerin, mayınlarla vücutlarının yarısını kaybeden gazilerin acılarını bir daha yaşatmayacak akılcı çözümler istiyor. 
     Ulusa böylesine ağır faturalar ödetmiş duyarlı sorunun kötü politikacı tarafından sömürülmesini değil, çözümler için irdelenmesini istiyor. 
     3 soru ve olası 3 çözümü de konuşalım... 
     
Aklın yolları      En kolay görünen çözüm "farklı dillerde Radyo - TV yayınıdır." 
     Özel kesim, İngilizce, Fransızca olduğu gibi başka dillerde de yayın yapabilir. Örneğin Kürtçe, Boşnakça, Kürtçe, Çerkesçe... Bunun için RTÜK yasasında tek kelimenin kalkması yeterli. 
     Yapılacak olan da budur. 
     Ama diğer tüm radyo ve TV'ler gibi bunlar da Anayasa'nın temel ilkeleri ve yasalar içinde yayın yapmak zorunda olacaklardır. RTÜK tarafından denetleneceklerdir. Yanlış yapmaları halinde geçici kapatmaya, yayın izni iptaline kadar bütün yaptırımlar, onlara da uygulanır. 
     Anadilde eğitime gelince... 
     Elmalar ve armutlar karıştırılmasın... 
     Devletin okullarında eğitimin, Kürtçe yapılması için dilekçeler, konuyu saptırmaktır. 
     Fransa'nın ünlü üniversitesi Sorbonne'a ya da diğerlerine kimse dilekçe ile başvurup "Alzasça, Brötanca, Baskça eğitim" istemeyi aklına getiremez... Fransa'nın başka üniversitelerinde de öyle. 
     Çünkü devletin resmi dili Fransızcadır. 
     Yalnız arada bir fark var. 
     Fransa'da öyle dilekçeler vermeye kalkışanlar polise, savcıya gönderilmez. Dilekçeleri kabul edilmez. Çok ısrarlı ve rahatsız edici olurlarsa belki polis onları "takıntıları" nedeniyle psikiyatra teslim edebilir. 
     Ama isteyen özel girişimci orada da, burada da alt dil gruplarında eğitim sunabilir. Kurslar açabilir. 
     AB'nin Türkiye'den istediği, beklediği de budur. 
     
Apo'ya endeksli idam      İdam cezasının kalkmasına gelince... 
     Avrupa Konseyi'ne üye ülkeler arasında idam cezasını kaldırmayan tek ülke Türkiye. 
     Avrupa'nın hukuk ve adalet anlayışı "idamın ceza değil, intikam olduğudur". 
     Hukukta cezanın amacı suçluyu yok etmek değildir. 
     Oysa idam, suçluyu ortadan kaldırır. İntikam tanımına girer. Hukuk ise intikama dayandırılamaz. 
     AİHM bu nedenle çok büyük olasılıkla şu üç aşamalı kararı verecektir 
     "1- Öcalan'ın yargılanması adildir. 
     2- Gözaltı süresinin uzun tutulması gibi bazı sakıncalar dava sürecinin adil olduğu gerçeğini değiştirmez. 
     3- İdam cezası kabul edilemez. Avrupa hukukuna aykırıdır." 
     AİHM'nin yurttaşlarının başvuru hakkını ve AİHM yetkisini Türkiye kabul ettiğine göre, hukukun ve aklın yolu bu kararın gereğinin yapılmasıdır. 
     Böylece idam cezasının kaldırılması önündeki Apo engeli kalkmaktadır. 
     "Önce Apo'yu asalım, sonra idamı kaldıralım" sözü hukuk pratiği olmaktan çıkmaktadır. 
     Apo, idamdan da beter olan ağırlaştırılmış müebbet hapis cezasıyla ve kesinlikle af dışı bırakılarak cezaevinde kalır. 
     Mafyanın başı da yıllardır İtalya'da yerin altındaki bir çelik kutu hücrede değil mi 
     Yaşam boyu öyle kalacak. 
     Şehit ailelerini, bu ülke için canlarını verenleri, bedenlerinin yarısını kaybeden gazileri içim cız ederek anıyorum. 
     Ama... Türkiye'nin gerçeklerini görebilmeliyiz. 
     Yaşadığımız dram ve Türkiye'nin kendi uygarlık düzeyi ve AB üyelik süreci, 2003 seçim hesaplarına bırakılamayacak kadar ciddidir. 
     Ulusaldır. 
     
     







Haçlı Avrupa 


Memet nöbete 


Diğer idam cezaları 


Kadınlar ne ister 


Ağzımızla kuş tutsak edebiyatı yerine... 


3 "S"... 3 "Ç". 


Peki sonra ne oldu Ali Kemal'e .. 


Zirvedekilerden gelecek için öneriler 


Her yerde Amerika 


Kimse kusura bakmasın, kendimi eleştiriyorum 


Borsa kültürü 


"Komünist " serbest, parti yasak... 


Demirel ve Çiller'in seçim takvimi 


IMF rüzgarı sürerken, AB trenine binmek 


Papaza kızıp oruç bozmak 


Resneli Niyazi, Cemgil, Gezmiş ve Küçük 


</TEXT>
</DOC>
