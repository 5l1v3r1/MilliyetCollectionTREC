<DOC>
<DOCNO> 94051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/spor/spo08.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hido bir firma" 
</HEADLINE>
<TEXT>

NBA’de forma giyen Hidayet’in Sacramento’daki takım arkadaşı Stojakovic, yıldız oyuncuya ve Milli Takımımız’a büyük hayranlık duyduğunu söyledi 
     GÖKHAN TÜRE 

     TÜRKİYE’YE Sınır Tanımayan Basketbol Yaz Kampı’na katılmak için gelen Predrag Stojakovic, NBA’de Sacramento Kings’ten takım arkadaşı Hidayet Türkoğlu’na övgü yağdırdı. Yugoslavya’nın ünlü yıldızı, Hidayet’in artık Dünya’nın her yerinde tanındığını belirtip, "Klas bir oyuncu olduğunu kanıtladı. Yokluğumda Lakers final serisinde sadece ilk maçta bocaladı, diğerlerinde olağanüstüydü. O artık gerçek bir NBA’li" dedi. 
     ABD’DE 29 Ağustos - 8 Eylül tarihlerindeki Dünya Şampiyonası’na iddialı bir şekilde hazırlandıklarını ifade eden Stojakovic, "Türkiye, son Avrupa Şampiyonası’nda gücünü kanıtladı. Hidayet, İbrahim, Mirsad, Mehmet, Hüseyin ve Kerem gibi birçok yıldızı var. Büyük olasılıkla ikinci turda karşılaşacağız. Hedefimiz final. Türkiye’nin de öyle. Zor bir maç olacak. Umarım çeyrek finale birlikte çıkarız" diye konuştu. 
     ÜLKESİNDE herkesin Sacramento Kings taraftarı olduğunu vurgulayan ünlü yıldız, şöyle devam etti "NBA’de başka Yugoslavlar olmasına rağmen, ben ve Divaç nedeniyle herkes Kings’i destekliyor. Sabah saatleri olmasına rağmen meydanlarda binlerce insan dev ekranlarda maçı izliyor. Kings’in iki ülkede kesinlikle ABD’den daha çok taraftarı var. Bizim gibi oyuncuların artması Avrupa’yı NBA’ye yakınlaştırıyor." 
     
Sınır tanımıyorlar      Birleşmiş Milletler, NBA, Türkiye Basketbol Federasyonu, Yunanistan Federasyonu ve FIBA’nın düzenlediği "Sınır Tanımayan Basketbol" Yaz Kampı Ayhan Şahenk Salonu’nda başladı. Mirsad ve Fotsis’in takımı, Hidayet ve Papanikolau’nun takımını 45 - 43, İbrahim, Papaloukas ve Radmonovic’in takımı da Stojakovic ve Kerem’in takımını 43 - 35 yendi. Organizasyonda bugün, dünün galipleri ile mağlupları karşı karşıya gelecek. 
     



 SPOR 



























</TEXT>
</DOC>
