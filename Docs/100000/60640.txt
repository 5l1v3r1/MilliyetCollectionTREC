<DOC>
<DOCNO> 60640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/ekonomi/eko15.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin dış borç stoku 118.8 milyar dolara indi 
</HEADLINE>
<TEXT>

     EKONOMİ SERVİSİ 

     Türkiye’nin toplam dış borç stoku, 2001 Eylül sonu itibariyle 754 milyon dolar azalarak, 118 milyar 848 milyon dolara düştü. Dış borç stoku 2000 yılı sonunda, 119 milyar 602 milyon dolar düzeyindeydi. Hazine, 1996 - 2001 yılının üçüncü üç aylık dönemine ait dış borç istatistikleri geçici verilerini açıkladı. Verilere göre geçen yılın dokuz aylık döneminde kısa vadeli dış borçlar 8.1 milyar dolar azalırken, orta - uzun vadeli dış borçlar 7.3 milyar dolar arttı. 
     Toplam dış borç stokunun, 30 Eylül 2001 itibariyle yüzde 17.5’ini kısa vadeli, yüzde 82.5’ini ise orta - uzun vadeli dış borçlar oluşturuyor. 
     
     Kur etkisiyle azaldı 
     Öte yandan Hazine açıklamasında, 2000 yılı dış borç stokunun, 2001 yılı üçüncü üç aylık dönem sonu itibariyle, döviz kuru değişikliklerinden dolayı 829 milyon dolar azalma gösterdiği, bu gelişmede en büyük etkenin ise Alman Markı, euro ve Japon Yeni’nin Amerikan Doları karşısında değer kaybına uğraması olduğu belirtildi. 
     



 EKONOMİ 




















</TEXT>
</DOC>
