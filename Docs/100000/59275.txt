<DOC>
<DOCNO> 59275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun16.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Ramallah'ta tutulmam Oslo anlaşmasının ihlali" 
</HEADLINE>
<TEXT>

     Filistin lideri Yaser Arafat, İsrail tarafından Ramallah kentinde tutulmasının, Oslo barış anlaşmasının ''tehlikeli ihlali'' olduğunu söyledi. 
     Eşşark el Avsat Ortadoğu gazetesine açıklama yapan Arafat, 1993'te imzalanan Oslo anlaşmasının, kişi, mal varlığı ve Filistinli 
     yetkililere hareket özgürlüğü tanıdığını hatırlattı. 
     Arafat, ''Sonuç olarak İsrail'in son kararları Oslo anlaşmasının ve diğer anlaşmaların tehlikeli ihlalidir. Ayrıca bu kararlar, insan haklarını ve uluslararası kararları ihlal etmektedir'' dedi. 
     İsrail Başbakanı Ariel Şaron'un kendisini ''oyun dışı'' bıraktıklarını söylediği açıklamasını da eleştiren Arafat, ''Şaron'un söyledikleri, Oslo anlaşmasının ve benim görüşmelerde eski İsrail Başbakanı İzak Rabin ile imzaladığım ilkeler bildirgesinin ihlalidir'' diye konuştu. 
     İsrail yönetimi, Arafat'ın Noel gecesi Batı Şeria'daki Beytüllahim'e gitmesini engellemişti. Bu karar uluslararası kamuoyunda ve İsrail'de tepki çekmişti. Arafat, İsrail tarafından üç hafta önce başlatılan operasyonlar nedeniyle Batı Şeria'nın kuzeyindeki Ramallah kentinde mahsur bulunuyor. 
     Bu arada, İsrail, uluslararası kamuoyunun tepkilerine rağmen, Arafat'ın, 6 Ocak'ta Beytüllahim'de yapılacak Ortodokslar'ın Noel kutlamalarına katılmasına izin verilmeyeceğini yineledi. 
     İsrail Başbakanı Şaron'un sözcülerinden Raanan Gissin, Arafat'ın, İsrail Turizm Bakanı Rehavam Zeevi'ye 17 Ekim'de düzenlenen suikasta karışan katil zanlılarını tutuklamaya başlamadan, Beytüllahim'e gitmesine izin verilmeyeceğini söyledi. 
     Filistinli Hıristiyanların çoğunluğunun dahil olduğu Ortodoks Kilisesi, Noel Gecesi kutlamasını 6 Ocak'ta yapıyor. 
     






</TEXT>
</DOC>
