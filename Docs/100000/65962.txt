<DOC>
<DOCNO> 65962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/spo01.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Marinho isyan etti 
</HEADLINE>
<TEXT>

Beşiktaş’ın Brezilyalı futbolcusu, yedek beklemesini içine sindiremeyince, idmana çıkmak istemedi. Menajer Sinan Engin, yönetime "Gönderelim" dedi, krizi Daum çözümledi 
     BİLAL MEŞE 

     Rest çekti 
     SİYAH - Beyazlı yönetimin, Teknik Direktör Daum’un isteğiyle transfer ettiği Marinho isyan bayrağını açtı. Samsun maçında yedek soyunan Brezilyalı futbolcu, Fulya’da pazar günkü idmanda da as takımdan ayrı çalıştırılmak istenmesi üzerine, "Buraya yedek beklemek için gelmedim. Bu şartlarda antrenmanlara katılmam" restini çekti. Marinho’nun eşinin sürekli sorun çıkarması nedeniyle huzursuz olduğu bildirildi. 
     
     Engin köpürdü 
     MENAJER Sinan Engin, Futbol Komitesi Başkanı Yıldırım Demirören’i arayarak, "İlk günden isyan ediyor. Bu şartlarda birlikte çalışmamız zor. Bonservisini iptal edin" dedi. Yönetim, hemen durumu Almanya’da bulunan Daum’a iletti. Bu davranışa oldukça sinirlenen Daum, Marinho ile uzun süren telefon görüşmesi sonrasında krizi tatlıya bağladı. Yönetim, Gaziantep maçından sonra Marinho’nun çıkışını gözden geçirecek. 
     
Daum’dan U dönüşü      TEKNİK Direktör Daum, "Ya Beşiktaş, ya Tunus" diye rest çektiği Baya konusunda geri adım attı. Alman hocanın, son iki haftada kaybedilen puanlar nedeniyle Baya’yı Gaziantep maçında ilk onbirde sahaya süreceği bildirildi. Daum, Tamer’i yedeğe çekip, Khlestov’a da yeniden forma verecek. Öte yandan Başkan Serdar Bilgili, "Hiçbir başkan adayı, beni kongre malzemesi yapmasın" açıklaması üzerine Daum’la sözleşme uzatılması konusunu kongreden sonraya bıraktı. 
     
Taraftar akını      GAZİANTEP ile yarın deplasmanda Türkiye Kupası çeyrek finalinde zorlu bir sınav verecek olan Beşiktaş’ı hem yönetim, hem de taraftarlar yalnız bırakmayacak. 1903 Beşiktaş Taraftarları Derneği, bu karşılaşmaya toplam on otobüs kaldıracak. Öte yandan Siyah-Beyazlı ekibin eski futbolcusu, Gaziantep Teknik Direktörü Samet Aybaba, karşılaşmayı erken final olarak değerlendirdi ve "Zevkli ve keyifli mücadele olacak" diye konuştu. 
     
Yasin’de umut yok      BEŞİKTAŞ’TA geçtiğimiz hafta belinden ameliyat olan orta saha oyuncularından Yasin Sülün’ün 2.5 ay sonra sahalara dönebileceği bildirildi. Ameliyatı başarılı geçen ve belindeki kisti alınan genç futbolcu, üç hafta evinde dinlenecek. Ayrıca kendisine fizyoterapi yapılacak. Yasin’in en az 10 hafta sonra sahalara dönebileceğini belirten doktorlar, genç futbolcunun riske edilmemesini istediler. 
     
Gaziantep seferi      BEŞİKTAŞ, Gaziantepspor maçının hazırlıklıklarını bugün Fulya’da yapacağı tek çalışmayla noktalayacak. Dün iki çalışma yapan ve günü çift kaleyle noktalayan Siyah - Beyazlı ekip, bugün öğleden sonra Gaziantep’e gidecek. Kokain davası nedeniyle Almanya’ya giden Daum’un katılmadığı dünkü çalışma taktik ağırlıklı olarak gerçekleşti. Ümraniye’de yapılan ve iki saat süren idmanda Yardımcı Antrenör Roland Koch zorlu mücadelenin taktiği üzerinde durdu. 
     



 SPOR 


























</TEXT>
</DOC>
