<DOC>
<DOCNO> 88706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/soneko05.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretiminde artış devam ediyor 
</HEADLINE>
<TEXT>

     Mart ayında, geçen yılın aynı ayına göre yüzde 18.9 artan sanayi üretimi, bu yılın Nisan ayında da, 2001 yılının aynı ayına göre yüzde 14.1 oranında artış gösterdi. 
     Sanayi üretimi Şubat 2001 krizinden sonra 13 ay geriledikten sonra ilk kez Mart ayında artmıştı. Artış Nisan ayında da 2001 Nisan ayına göre sürdü. Üretim Mart ayına göre ise yüzde 2.6 azaldı. 
     Bu yılın Nisan ayında, geçen yılın aynı ayına kıyasla imalat sanayi üretiminde yüzde 16, elektrik, gaz ve su sektöründe yüzde 9.2 artış, madencilik sektöründe ise yüzde 7.8 oranında azalma görüldü. 
     Devlet İstatistik Enstitüsü'nden DİE yapılan açıklamaya göre, Nisan ayında imalat sanayi içinde yer alan alt sektörlerde üretim, gıda sanayinde yüzde 13.1, kimya sanayinde yüzde 22.7, tütün ürünleri imalatında yüzde 21, tekstil ürünleri imalatı yüzde 21.6, ağaç ve mantar ürünleri imalatı yüzde 47.1, kağıt ve kağıt ürünleri imalatı yüzde 23.1, plastik kauçuk ürünleri imalatı yüzde 21.6, büro, muhasebe bilgi işlem makinaları imalatı da yüzde 509.4 oranında arttı. Büro, muhasebe bilgi işlem makinaları imalatı mart ayında da yüzde 290.8 artmıştı. 
     
     4 AYLIK DÖNEM 
     Sanayi üretiminde bu yılın 4 ayında ise geçen yılın aynı dönemine göre yüzde 6.1 oranında artış oldu. 
     Bu yılın Ocak-Nisan döneminde üretimdeki artış, imalat sanayinde yüzde 6.9, elektrik, gaz ve su sektöründe yüzde 4.2 olurken, madencilik sektöründe üretim yüzde 2.7 oranında azaldı. 
     Dört ayda imalat sanayi içinde yer alan alt sektörlerde üretim, gıda sanayinde yüzde 0.2, mobilya imalatında yüzde 13.6, diğer ulaşım araçları imalatında yüzde 47.4, basım ve yayın imalatında yüzde 18.1 oranında azaldı. 
     Bu dönemde, giyim eşyası imalatı yüzde 19.7, ağaç ve mantar ürünleri imalatı yüzde 19.4, tekstil ürünleri imalatı yüzde 14, kok kömürü, rafine edilmiş petrol ürünleri imalatı yüzde 15.4, tıbbi, hassas ve optik aletler saat imalatı yüzde 39.4, radyo, TV haberleşme cihazları imalatı yüzde 29.3 arttı. 
     





</TEXT>
</DOC>
