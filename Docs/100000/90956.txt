<DOC>
<DOCNO> 90956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun27.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'ya bir gecede 40 bin yıldırım düştü 
</HEADLINE>
<TEXT>

     Belçika Kraliyet Meteoroloji Enstitüsü IRM , dün gece, ülke tarihinde görülen en şiddetli fırtınalardan birinin kaydedildiğini, saat 22.00 ile 07.00 arasında, çeşitli bölgelere 40 bin yıldırım düştüğünü açıkladı. 
     IRM, fırtınanın en yoğun hissedildiği Charleroi, Couvin ve Chimay bölgelerinde, her kilometrekareye 50 yıldırım düştüğünü bildirdi. 
     Belçika'nın iki ayrı fırtınaya maruz kaldığını, ikincisinde düşen yıldırımların çok etkili olduğunu belirten IRM, meteoroloji açısından ''tarihi bir olay yaşandığını'' ifade etti. 
     Ülkede fırtına sırasında düşen yıldırımlar nedeniyle bazı evler yanarken, demiryolları altyapısı da hasar gördü. 
     Demiryolları İdaresi, sinyal sistemlerinin bozulması nedeniyle bu sabah bazı tren seferlerinin yapılamadığını bildirdi. 
     İtfaiye ekipleri, su baskınlarından kaynaklanan sorunları gidermek için çalışmalarını sürdürüyor. 
     





</TEXT>
</DOC>
