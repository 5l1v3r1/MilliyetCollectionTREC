<DOC>
<DOCNO> 88435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/spor/spo03.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk hedef Pancu 
</HEADLINE>
<TEXT>

Fatih Terim, Romanya Kupası Finali’nde izlediği dört futbolcu arasında eleme yaptı. Beşiktaş’ın da gündeminde olan Rapid Bükreş’in gol silahı, listesinde ilk sırayı aldı 
     HALİL ÖZER 

     İTALYA’DAKİ temaslarının ardından, Romanya’ya geçen Galatasaray Teknik Direktörü Fatih Terim, Rapid Bükreş ile Dinamo Bükreş arasındaki karşılaşmayı izledikten sonra, ilk tercihini Pancu olarak belirledi. Tribünde eski öğrencisi Hagi ile birlikte oturan başarılı teknik adam, Rapid’in 2 - 0 kazandığı maçta, son golü atan Pancu’ya tam puan verdi. Aynı karşılaşmayı izleyen Beşiktaş Teknik Direktörü Lucescu da Pancu için girişimlere başladı. 
     ÜÇ kez Romanya Milli Takım forması giyen Daniel Pancu 24 yaşında. 1999 - 2000 sezonunda İtalya’nın Cesena Takımı’nda da forma giydi. Fatih Terim, diğer gözdeleri İenci ve Claudiu Niculescu konusunda ise net bir izlenim elde edemedi. İki futbolcunun da kupa maçında kırmızı kartla oyun dışında kalması, başarılı hocanın planlarını alt üst etti. Filipescu gibi joker olarak oynayan İenci’nin savunmanın iki kanadında da forma giyebildiği bildirildi. 
     BEŞİKTAŞ ile Romanya’da da aynı isimlerin transferleri için çarpışan Galatasaray, bu adaylar arasında ilk etapta Pancu’nun işini bitirmek için savaşacak. Hagi, bu transferi Galatasaray adına bitirebilmek için Lucescu’dan önce devreye girme hazırlığında. Öte yandan Fatih Terim’in yardımcısı Müfit Erkasap Avusturya’ya gitti. Erkasap, burada kamp yerlerini gezip, rapor hazırlayacak. 
     
Sarr imzaladı      GALATASARAY’IN Milan’dan bir yıllığına kiraladığı Senagalli defans oyuncusu Sarr dün İstanbul’a gelip sözleşme imzaladı. Soluğu Florya Metin Oktay Tesisleri’nde alan genç futbolcu, teknik direktör Fatih Terim ile görüştükten sonra Sarı - Kırmızılı yöneticilerle tanıştı. Sarr ardından düzenlenen törenle kendisini bir yıllığına Galatasaray’a bağlayan sözleşmeye imza attı. 
     
Jancker bitiyor      GALATASARAY, Bayern Münih’in golcüsü Jancker’i renklerine katıyor. İkinci Başkan Ali Dürüst, önümüzdeki hafta Fransa’da, Alman futbolcunun menajeriyle bir araya gelip, transferdeki son pürüzleri çözecek. Jancker’in Galatasaray’a gelmeye sıcak baktığı ve Bayern Münih ile görüşüp, bonservisinde indirim sağladığı öğrenildi. Fatih Terim de Jancker’in transferinde oldukça ısrarlı. 
     



 SPOR 































</TEXT>
</DOC>
