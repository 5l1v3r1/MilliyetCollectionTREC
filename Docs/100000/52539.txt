<DOC>
<DOCNO> 52539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/guncel/gun03.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
15 gün daha ceza aldı 
</HEADLINE>
<TEXT>
Star’ı RTÜK çarptı 
Uzan Ailesi’ne ait İnterstar TV, 7 günlük ceza almasına rağmen Doğan Grubu’na yönelik iftira yayınlarına devam etti. Bunun üzerine RTÜK ,15 gün daha yayın durdurma cezası verdi 
     HABER MERKEZİ 

     Radyo ve Televizyon Üst Kurulu RTÜK , Doğan Grubu’nu da hedef alan iftiraları üzerine daha önce 7 gün kapatma cezası verdiği İnterstar TV’nin aynı yayınları sürdürmesi üzerine, rekor bir yayın durdurma kararı aldı. Sermaye Piyasası Kurulu’nun açtığı 58 dava ve onlarca suç duyurusuna hedef olan, şantaj amaçlı telefon dinleme yaptığı belirlenen Uzan Ailesi’ne ait İnterstar TV’ye, devam eden iftiraları nedeniyle 15 gün "yayın durdurma" cezası verildi. 
     İnterstar, RTÜK Yasası’nın 4. maddesinin k bendindeki, "Özel amaç ve çıkarlara hizmet eden ve haksız rekabete yol açan yayın yapılmaması" esasına aykırı biçimde defalarca ve ısrarlı olarak yayınlarını sürdürdüğü gerekçesiyle 15 günlük kapatma cezasına çarptırıldı. 
     İnterstar’a, özel amaç ve çıkarlara hizmet eden ve haksız rekabete yol açan" yayınlarından dolayı, önce 1 gün yayın durdurma cezası verilmişti. 
     
     İftira yayınları devam etti 
     Aynı yayınların sürmesi üzerine İnterstar’ın yayınları 1 gün daha durduruldu. Bu iki cezaya karşın İnterstar’ın aynı doğrultudaki yayınları sürdürmesi üzerine 5 gün daha yayın durdurma cezası veren RTÜK, bir bildiri yayımlayarak, TV kanallarının bu tür yayınlardan sakınmalarını istedi. Ancak iftira yayınlarında ısrar edilmesi üzerine İnterstar ekranlarının 15 gün süreyle kapatılması kararlaştırıldı. 
     
Ceza Alman basınında... DPA Rakip grubu dinleme cezası      FRANKFURT DHA 

     Sahibi olduğu GSM şirketi Telsim üzerinden Doğan Medya yöneticilerinin telefonlarını dinleyen ve bunları Star TV’de yayınlayan Uzan Grubu'nun skandalı, Alman basınında da yer aldı. Alman Haber Ajansı DPA, Star TV’ye 15 gün kapatma cezası verildiğini duyurduğu haberinde, bunun Türkiye'de şimdiye kadar bir televizyon kanalına verilen en ağır ceza olduğuna dikkat çekti. Uzan Grubu'na bağlı Star televizyonunun illegal dinleme aksiyonlarıyla gündeme geldiğini kaydeden DPA, "Rakip gruba düzenlenen dinleme aksiyonu için aile şirketi, kendine ait Telsim GSM operatörünü kullanmış ve Türkiye'de bir skandala yol açmıştı" yorumunda bulundu. 
     



 GÜNCEL 















</TEXT>
</DOC>
