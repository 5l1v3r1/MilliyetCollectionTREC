<DOC>
<DOCNO> 94332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/siyaset/siy05.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derneklere AB standardı 
</HEADLINE>
<TEXT>

Türk-İş’in Meclis Başkanlığı ziyaretinin Emniyet kameralarınca kaydedilmesi üzerine TBMM İnsan Hakları İnceleme Komisyonu devreye girdi. AB Genel Sekreterliği, polis ve sendikalarla görüşen Komisyon, dernekleri daha özgürleştirecek bir taslak hazırlamaya karar verdi 
     GÜNSELİ ÖNAL Ankara 

     TBMM İnsan Haklarını İnceleme Komisyonu, AB’ye uyum yasaları için devreye girdi. Emniyet kameraları Türk-İş’in TBMM Başkanı’nı ziyaretini kayda alınca patlayan skandal üzerine harekete geçen komisyon, derneklerin daha özgür olabilmesini sağlayacak bir taslak hazırlıyor. 
     
     Komisyona mektup... 
     Türk-İş skandalı üzerine Komisyon Başkanı MHP’li Hüseyin Akgül’e bir mektup yazan ANAP’lı üye Emre Kocaoğlu, Türk-İş’in potansiyel suçlu sayılarak izleme adı altında taciz edildiğini belirtti. Kocaoğlu mektubunda, "Böylesine vahim bir baskı Meclis çatısı altında ve Türk-İş gibi saygın bir kuruluş için bile böylesine pervasızca yapılabiliyorsa ülkemizin ücra bir köşesindeki sivil toplum örgütlerine neler yapılabileceğini düşünmek bile demokrasimiz ve milletimiz açısından kaygı uyandırır" dedi. 
     
     Görev, Kocaoğlu’na 
     Komisyonu toplayıp "Türkiye’de sivil toplumun örgütlenmesi ve ifade özgürlüğü üzerinde baskı var mı Varsa nasıl kaldırılır ve sivil toplum nasıl özgürleştirilebilir " sorularına yanıt veren Akgül, komisyonda bir yasa önerisine dönüştürülebilecek bir taslak hazırlanması için Kocaoğlu’nu görevlendirdi. 
     
     Çalışma başlatıldı... 
     Kocaoğlu, Dernekler Yasası’nda gerekli değişikliğin yapılabilmesi için Anayasa hukukçusu olan Marmara Üniversitesi öğretim üyesi, Türkiye Baralor Birliği İnsan Hakları Merkezi Başkanı ve İnsan Hakları Eğitimi Ulusal Komitesi üyesi Prof. Dr.İbrahim Kaboğlu ile birlikte çalışma başlattı. 
     "Devletin güvenlik ihtiyacı ile milletin örgütlenme özgürlüğünün nasıl bağdaştırılacağı" konusunda çalıştıklarını kaydeden Kocaoğlu, "Derneklerin yarısının amaç veya yasa dışı çalıştığından şüphe duyuluyor. Meşru derneklerin son derece rahat ve özgürce çalışması sağlanırken gayri meşru derneklerin nasıl takip edileceği üzerinde duruluyor" diye konuştu. 
     
     Görüşme trafiği 
     ANAP’lı Kocaoğlu, AB Genel Sekreterliği, AB dönem Başkanı olan Danimarka’nın Türkiye’deki Büyükelçisi, Emniyet Genel Müdürlüğü ve Polis Akademisi yöneticileri, sendikalar, insan hakları dernekleri ve diğer sivil toplum örgütleriyle görüştü. Konu, Türkiye’nin "Katılım Belgesi" ve "Ulusal Programöda da yer alıyor. 
     



 SİYASET 



















</TEXT>
</DOC>
