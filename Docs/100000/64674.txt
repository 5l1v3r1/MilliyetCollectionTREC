<DOC>
<DOCNO> 64674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/ekonomi/eko09.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık Sezer’i yanıltıyorlar 
</HEADLINE>
<TEXT>

     Kamu Bankaları Ortak Yönetim Kurulu Başkanı Vural Akışık, Cumhurbaşkanı Sezer’in veto ettiği kamu bankaları yöneticilerinin özel hukuk kurallarına tabi olması maddesinin "zırh" anlamına gelmediğini söyledi. 
     CNN - Türk’te Mehmet Ali Birand’ın sorularını yanıtlayan ve "Cumhurbaşkanı’nı bu konuda yanıltıyorlar" diyen Akışık, özel hukuka tabi olmanın siyasi baskıları azaltacağı ve yolsuzlukların üzerine gidilmesini sağlayacağını belirtti. Akışık, "Özel hukuka tabi bankacılar yanlış yaptıkları zaman tutuklanıyorlar, savcılar bunların yakasına yapışır. Ama bu kamu görevlisi ise bakan müsaade etmezse yapışamaz. Yani burada bir zırh değil tamamen bunları şeffaflaştırmak ortaya çıkarmak ve takibinin sağlanması var" diye konuştu. Akışık, özel hukuka tabi olmadan kamu bankalarına alıcı çıkmayacağını da kaydetti. 
     TOBB Başkanı’nın kamu bankalarının KOBİ’lere yüklenmeye başlandığı eleştirisini de yanıtlayan Akışık, "Özellikle KOBİ’lerin boğazına basmıyoruz. Genel kabul görmüş prensipleri o bankalarda yürürlüğe soktuk" dedi. 
     



 EKONOMİ 




















</TEXT>
</DOC>
