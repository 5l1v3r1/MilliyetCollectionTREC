<DOC>
<DOCNO> 54599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur20.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu'ya yanıt "Atatürk de Osmanlı Paşası değil mi " 
</HEADLINE>
<TEXT>

     TBMM İdare Amiri Ahmet Çakar, ''Salkım Hanım'ın Taneleri'' filminin TRT'de yayınlanmasına, ''Romanın çok satması ve bol ödül almasının'' gerekçe gösterilemeyeceğini söyledi. 
     Çakar, Parlamento'da düzenlediği basın toplantısında, Devlet Bakanı Yılmaz Karakoyunlu'nun sözlerine yanıt verdi. Çakar, Karakoyunlu'nun kendilerini üzen beyanlarda bulunduğunu kaydederek, kendisini ya da romanını doğrudan hedef almadığını ifade etti. 
     Karakoyunlu'nun ortaya koyduğu görüşlerin isabetli olmadığını ve ileri sürdüğü ithamları haketmediğini anlatan Çakar, romanı değil, filmin devlet televizyonunda yayınlanmasını eleştirdiğini vurguladı. 
     ''Devletin resmi tezlerinin devletin televizyonunda çürütüldüğü'' iddiasını yineleyen Çakar, şunları söyledi 
     ''Sayın Karakoyunlu, romanının 21 baskı yaptığı, bolca ödül aldığını söylüyor. Romanın çok satması ve bol ödül alması, bu filmin TRT ekranlarında yayınlanması için gerekçe değildir. 
     Sayın Karakoyunlu, filmdeki ana karakterlerinden Halit Bey'in babası Sabit Paşa'nın Hamidiye alaylarından bir Osmanlı Paşası olduğunu söylüyor. Bu durumda Osmanlı'yı Türk olarak görmüyor mu 
     Ayrıca Atatürk de bir Osmanlı Paşası değil mi '' Çakar, ''Vatan hainliği'' ile ilgili sözlerinin Karakoyunlu'ya değil, TRT yöneticilerine yönelik olduğunu belirterek, ''Toplumun, miletin, devletin aleyhine işlem yaptığında alışılagelen, ağzımdan çıkan geleneksel tabirlerdir. Eğer bu husus tam anlamıyla vatana ihanetle eşdeğer bir eylem, iş veya hukuku davranışsa, buna biz değil, Yüce Türk yargısı karar verecektir'' diye konuştu. 
     Çakar, kendi iddialarının Türkish Daily News Gazetesi'nin internet sitesinde de yer aldığını ifade ederek, ''Sayın Karakoyunlu, can havliyle filme sahip çıkmaktadır. Oysaki, 1999 yılında bu filmi reddetmişti. O gün reddeden Sayın Karakoyunlu bugün neden filme sahip çıkmaktadır'' görüşünü savundu. 
     
     Kararı yargı verecek 
     ''Salkım Hanım'ın Taneleri'' filminin uluslararası zeminde Türkiye aleyhine propaganda yapan Ermeni lobilerine katkıda bulunacağını, filmin resmi devlet kurumunda yayınlanmasından ötürü gelecekte Türkiye aleyhine bir kanıt olarak kullanılabileceğini ileri süren Çakar, ''Meselenin gaflet mi, delalet mi, ihanet mi olduğuna Türk yargısı karar verecektir'' görüşünü ileri sürdü. 
     Çakar, ''TRT'de görev yapan insanlar elbetteki denetlenecektir. 
     Denetim mekanizmalarından geçecektir ve Türk milleti bu seriyi hep beraber izleyecektir. Nasıl ki, bize bu filme seyrettirdilerse, bu filmi seyrettirenlerin Türkiye Cumhuriyeti hukuku karşısında ne hale geleceğini biz de seyredeceğiz'' dedi. 
     Çakar, gazetecilerin sorularını, ''Herşeyi söyledim. Bundan sonra söz yargınındır ve idare mekanizmalarınındır. Söz tamamlanmıştır'' diyerek yanıtlamadı. 
     






</TEXT>
</DOC>
