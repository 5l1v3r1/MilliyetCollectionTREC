<DOC>
<DOCNO> 72193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo14.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahincioğlu'ndan çifte red... Cansun'a da, Canaydın'a da hayır dedi 
</HEADLINE>
<TEXT>

     Galatasaray Kulübü'nün olağan seçim genel kurul toplantısı öncesi, Kent Gıda Yönetim Kurulu Üyesi Mümtaz Tahincioğlu, başkan adayları Mehmet Cansun ile Özhan Canaydın'ın yönetim kurulu üyeliklerine girme teklifini işlerinin yoğunluğu nedeniyle kabul edemeyeceğini açıkladı. 
     Tahincioğlu, yaptığı yazılı açıklamada, Galatasaray Kulübü'nün şu andaki yönetim kurulunda Danışma Kurulu Üyesi olduğunu, seçimler sonucu oluşacak yeni yönetim kurulunda görev almak istediğini, ancak, iş yaşamında yaşanan gelişmelerin buna engel olduğunu vurgulayarak, Galatasaray camiasına fahri olarak hizmet için her zaman hazır olduğunu kaydetti. 
     Yönetiminde görev aldığı aile şirketi Kent Gıda'da üstleneceği yeni sorumluluklar olduğunu belirten Tahincioğlu, şunları bildirdi 
     ''Kent Gıda açısından önemli gelişmeleri birlikte getirecek olan yeni işbirliği çerçevesinde, alacağım artı sorumluluklardan dolayı ve aynı zamanda Türkiye Otomobil ve Motorsporları Federasyonu Başkanlığı görevini yürütmekte olduğum için, her iki sayın başkan adayından da Galatasaray Kulübü Yönetim Kurulu Üyesi adaylığı konusunda affımı rica etmiş bulunuyorum. 
     Kendilerine bu kararımı anlayışla karşıladıkları ve bana göstermiş oldukları güven için teşekkür eder, fahri olarak Galatasaray camiasının her zaman yanında ve arkasında olduğumu belirtmek isterim.'' 
     






</TEXT>
</DOC>
