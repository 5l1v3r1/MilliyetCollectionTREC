<DOC>
<DOCNO> 58088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/yazar/uras.html </URL>
<DATE> 2001/12/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kuş’lar ölmemeli 
</HEADLINE>
<TEXT>

     Benim bir "Serçe"m var. Kıpkırmızı. Pırıl pırıl. Cik cik ötmüyor ama, tıkır tıkır çalışıyor. Çünkü yıllar önce Tofaş’ın CEO’su Jan Nahum’un ilgisi ile yenilendi. 
     İlk "Serçe" modeli otomobil, Tofaş fabrikasından 1971 yılında çıktı. Bizler o zamanlarda Ankara Devlet Planlama Teşkilatı’nda çalışıyorduk. Koç topluluğunun otomotiv sorumlusu rahmetli Bernar Nahum fabrikadan ilk çıkan otomobillerden birini Ankara’ya getirdi. Bizlere gösterdi. Genç yaşta ölen plancı arkadaşımız mühendis - iktisatçı Yavuz Yılmaz bekardı ve birikimi vardı bir "Murat 124" satın aldı. Bizi gezdirirdi. Çok beğenirdik. 
     O zamandan bu yana Murat 124 modelini beğenirim. 1976 yılında üretimine son verilince o zamanlar İstanbul’da tanıma şansı bulduğum rahmetli Vehbi Koç’un başının etini yedim. "Halkın otomobili budur. Neden üretilmiyor " diyordum. 1981 yılından sonra Tofaş’tan çıkan otomobillere "kuş" ismi verildi. "Murat 131" modeli otomobil, "Şahin" ve "Doğan" adı ile, bu modelin kuyruklusu Kartal adı ile üretilmeye başlandı. Bilemem benim ısrarım etkili oldu mu ama, benim "Murat 124" modeli otomobilimin 1983 yılından sonra "Serçe" adı ile tekrar üretimine geçildi. Ama 1984 yılında "Serçe"nin üretimi gene durduruldu. Çünkü "Serçe" ile "Şahin" arasında önemli bir fiyat farkı yoktu. Halkımız Şahini tercih ediyordu. 
     Otomotiv Sanayii Derneği’nden Hakan Yontaz’dan üretim rakamlarını rica ettim. Rakamları topladım. Çıkardım. 1963 yılından bu yana Türkiye’de 3 milyon 921 bin otomobil üretilmiş. Aralık başına kadar Tofaş’ın ürettiği toplam otomobil 1 milyon 898 bin adet. Bunun 163 bini benim "Serçe"m. 520 bini "Şahin", 298 bini "Doğan" ve 207 bini "Kartal". Aralık başına kadar üretilen kuş sayısı 1 milyon 189 bin adet. 
     Sayın okuyucularım, kuşların çoğu Anadolu yollarında... Yarısı taksi olarak çalışıyor. Halkımız "kuşöları seviyor. Neden seviyor Kuşların bagajı bizim halkın "döküntüsünü" kaldırıyor. Bırakınız "Doğan" ile "Şahin"i, benim "Serçe"nin bile bagajına koyunuz bir çuval unu, koyunuz bir kaynak makinesini, koyunuz üç torba çimentoyu, koyunuz bir taş silme makinesini, koyunuz ayağı bağlı bir koyunu ve hatta danayı... Taşır... İçine doldurunuz çoluğu çocuğu, sıkıştırınız öne kaynanayı, kayınpederi, "bana mısın" demez. Parçaları en küçük yerleşim yerinde bakkal dükkanında bile abartıyorum, parçacı demek istiyorum bulunur. Motorunun derdinden bakkal çırağı bile anlar. Halkımız neresini eleştiriyor "Şu kadar yıl oldu, bu kadar kuş ürettiler, şunun geri vitesi hala doğru dürüst çalışmaz. Kapı kilidi doğru dürüst işlemez." Düzelt be şunu birader .. 
     Dünkü gazetelerde Tofaş CEO’su Jan Nahum’un beyanatı yayımlandı. "Kuşlar Tofaş’a zarar vermeye başladı. Kullanıcıların eleştirisi önlenemedi" diyor... Eleştiriliyor diyerek halkın beğendiği, talep ettiği modelin üretimine son mu verilir, yoksa halkın istediği iyileştirmeler mi yapılır 
     Eski Ford’çu Ali İhsan İlkbahar diyor ki, "- Piyasa 44 markaya bölündü. Piyasanın yarısı ithal otomobil. Yerli üreticilerin bu kadar bölünmüş ve küçük piyasada kalıp masrafını göze alarak yeni model geliştirmeleri imkansız..." Bu anlatım "kuşöların önemini artırıyor. Bu yazıyı hazırlarken listelere baktım. Şahin 8 milyar 300 milyon liraya, Kartal 10 milyar 700 milyon liraya, Doğan 11 milyar 300 milyon liraya satılıyor. Demek ki, yapılması gereken maliyeti düşürmek. 
     Bu yazıyı yazmadan önce bindiğim taksi "Şahin" idi. Şoför Nuri Sargın "Abi, şu Şahin’in vitesini işler hale getirsinler. Kapı kolunu düzeltsinler. Başka araba kullanmam..." diyordu. 
     
Bugüne kadar Tofaş'ta kaç "kuş" üretildi Serçe 163.295 Şahin 520.413 Doğan 298.645 Kartal 207.333 Toplam kuş üretimi 1.189.686 Tofaş'ın toplam üretimi 1.898.705 Türkiye'de toplam otomobil üretimi 3.921.095      
     
     







Sayın Ecevit... 


Yüz göz olmak 


Bush - Ecevit zirvesi 


100 bin voltluk adam 


Failatün failün'süz edebiyat 


Kamu bankalarına yeni görev zararları mı geliyor 


İsteyen ABD olsaydı .. 


Köyden indim borsaya’ 


Usame'nin kasetleri yeni savaş senaryoları 


Husumet listesi 


Ecevit'in Irak politikası 


Bayramın bilançosu fena sayılmaz 


Kuş’lar ölmemeli 


Yolsuzlukla mücadelede IMF modeli 


</TEXT>
</DOC>
