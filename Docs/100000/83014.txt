<DOC>
<DOCNO> 83014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun17.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü şarkıcı R. Kelly'e reşit olmayan kızla beraber olma suçlaması 
</HEADLINE>
<TEXT>

     ''R. Kelly'' adıyla tanınan Amerikalı şarkıcı Robert Kelly, reşit olmayan bir kızla cinsel ilişkiye girmekle suçlanıyor. 
     Ülke genelinde dolaşan bir video kasette yer alan görüntülerde, 14 yaşındaki bir kız çocuğu ve bir kadınla cinsel ilişkiye giren kişinin R. Kelly olduğunun iddia edilmesi üzerine, sanatçının yaşadığı Chicago kentinde polis soruşturma başlattı. 
     Grammy ödüllü sanatçının, bir uçak kazasında ölen şarkıcı Aaliyah ile, Aaliyah 15 yaşındayken evlendiği öne sürülmüş, ancak bu iddia iki sanatçı tarafından reddedilmişti. İki sanatçı, daha sonra, bu konuyu tartışmak istemediklerini söylemişlerdi. 
     Chicago'da daha önce bir kadın, R. Kelly'yi, kendisini genç yaşta hamile bıraktığı ve kürtaja zorladığı gerekçesiyle dava etmişti. 
     Evli ve iki çocuk babası olan 33 yaşındaki R. Kelly ise reşit olmayan kızla cinsel ilişki suçlamalarını reddetti. R. Kelly, ''Hayatımda yanlış birçok şey yapmış olabilirim. Ama ben bir suçlu veya canavar değilim'' diye konuştu. 
     





</TEXT>
</DOC>
