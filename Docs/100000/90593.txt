<DOC>
<DOCNO> 90593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur11.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kozakoğlu'nun damadı için 3 - 14 yıl hapis istemi... 
</HEADLINE>
<TEXT>

     DYP Genel Başkan Yardımcısı Hayri Kozakçıoğlu'nun damadı Selçuk Alan'ın, TV programı hostesi Rana Yörük'e tecavüze yeltendiği iddiasıyla 3 ile 14 yıl arasında hapis cezasına çarptırılması istendi. 
     İstanbul 3. Ağır Ceza Mahkemesi'ndeki duruşmaya, tutuksuz sanık Selçuk Alan ile müşteki Rana Yörük katılmadı. 
     Duruşmada, diyecekleri olup olmadığı sorulan müşteki Rana Yörük'ün avukatı Yücel Tırpan, sanığın cezalandırılmasını istediklerini bildirdi. 
     Esas hakkındaki görüşünü açıklayan Cumhuriyet Savcısı Mehmet Mutlu Eker, Selçuk Alan ile Rana Yörük'ün 10 Kasım 2000 tarihinde tanıştıklarını ve 15 Kasım 2000 tarihinde de birlikte Silivri'ye gittiklerini anlattı. 
     ''Yörük'ün, Alan'la birlikte olmak istememesi üzerine sanığın, müştekinin ırzına geçmeye teşebbüs ettiğini, ayrıca müştekiyi alıkoyduğunu'' ifade eden Savcı Eker, Alan ile Yörük arasında çıkan tartışma ve itiş-kakış sırasında, Yörük'ün 10 gün işinden ve gücünden kalacak şekilde yaralandığını kaydetti. 
     Savcı Eker, Selçuk Alan'ın ''15 yaşını bitiren bir kimsenin cebir ve şiddet kullanarak ırzına geçmeye eksik teşebbüs'', ''alıkoyma'' ve ''müessir fiil'' suçlarından 3 ile 14 yıl arasında hapis cezasına çarptırılmasını istedi. 
     Duruşma, sanık ve avukatının son savunmalarını hazırlamaları amacıyla ertelendi. 
     





</TEXT>
</DOC>
