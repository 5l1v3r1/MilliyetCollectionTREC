<DOC>
<DOCNO> 67488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur06.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı düşünür kendisini DGM savcısına ihbar etti 
</HEADLINE>
<TEXT>

     İstanbul 3 No'lu DGM, ''Amerikan Müdahaleciliği'' adlı kitabın Türkiye'deki yayıncısı Fatih Taş'ın beraatini kararlaştırdı. Kitabın yazarı, ABD'li düşünür Noam Chomsky, ise ''Düşünceye Özgürlük 2001'' adlı kitapçığa yayıncı olarak imza attığı gerekçesiyle kendisini DGM Cumhuriyet Savcılığı'na ihbar etti. 
     İstanbul 3 No'lu DGM'deki ilk duruşmaya, ''Amerikan Müdahaleciliği'' adlı kitabın Türkiye'deki yayıncısı Aram Yayıncılık'ın sahibi sanık Fatih Taş katıldı. 
     Savunmasında, davaya konu kitabın önsözünü kendisinin yazdığını, ancak içindeki yazıların yazar Noam Chomsky'nin kişisel görüşlerini içeren bilimsel nitelikte yazılar olduğunu belirten Taş, beraatini istedi. 
     Bu arada söz alan sanık avukatları, kitabın yazarı Noam Chomsky'nin duruşma salonunda olduğunu belirterek, bu durumda yazarın da yargılanmasını istediklerini söylediler. 
     Talebe ilişkin görüşü sorulan DGM Cumhuriyet Savcısı Bekir Raif Aldemir, yazar Noam Chomsky hakkında bir soruşturma ve dava bulunmadığını, dava açılmasının belli bir süreç ve prosedürü içerdiğini ifade ederek, talebin reddini istedi. 
     Sanık avukatlarının bu istemi, mahkeme heyetince reddedildi. 
     
     Savcının görüşü 
     İddianameyi hazırlayan DGM Cumhuriyet Savcısı Bekir Raif Aldemir, duruşmada verdiği mütalaasında ise her ne kadar sanık Fatih Taş hakkında 3713 Sayılı Terörle Mücadele Kanunu'nun 8. maddesinin 1, 3 ve sonuncu fıkraları gereği ''Yayın yoluyla bölücülük propagandası yapmak'' suçundan dava açılmışsa da yazıların bütünü incelendiğinde ve kitap bütün halinde değerlendirildiğinde, Türkiye Cumhuriyeti Devleti'nin bölünmez bütünlüğü aleyhine herhangi bir propaganda yapılmasının söz konusu olmadığının anlaşıldığını bildirdi. 
     Kitapta yazarın, kişisel ve bilimsel nitelikteki görüşlerini topluma ilettiğini, ayrıca Fatih Taş'ın bölücülük kastıyla hareket ettiğine dair delil bulunmadığını belirten Savcı Aldemir, sanığın beraatini talep etti. 
     Mahkeme Heyeti de savcının talebine uyarak, sanık Fatih Taş'ın beraatini kararlaştırdı. 
     






</TEXT>
</DOC>
