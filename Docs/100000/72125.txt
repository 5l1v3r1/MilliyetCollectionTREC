<DOC>
<DOCNO> 72125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yazar/zbirand.html </URL>
<DATE> 2002/03/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB büyükelçileri, bu mesajları iyi anladılar mı 
</HEADLINE>
<TEXT>

     Haftalardır Türk kamuoyu birbirine giriyor. İlk defa, ciddi şekilde Avrupa Birliği ile ilgili konuları tartışıyoruz. Hem de Avrupa Birliği’nin ne olduğunu, ne anlama geldiğini, hatta yerini dahi bilmeden konuşuyoruz. Tarımda ne yapacağımızın, serbest dolaşım engelini nasıl aşacağımızın, AB ülkelerini nasıl etkileyeceğimizin, kendimizi nasıl kabul ettireceğimizin mücadelesini yapmak yerine, birbirimizin gözünü oyuyoruz. 
     Tam bir cahiller diyaloğu yaşıyoruz.. 
     Bizi uzaktan izleyenlerin bir bölümü üzülüyor, bir bölümü ise seviniyordur. 
     Üzülenler, Türkiye’nin gerçek yerinin AB içinde olduğuna inanan, ancak bunun gerçekleşmesi için yapılması gerekenler varken, boşu boşuna zaman harcadığımızı, enerjimizi gereksizce kullandığımızı düşünenlerdir. 
     Sevinenler ise, Türkiye’nin AB’ye yakınlaşmasını ve giderek içine girmesini istemeyenlerdir. Onların veto kullanmalarına, yani kötü kişi olmalarına, Ankara ile ilişkilerini bozmalarına gerek kalmadan, Türkiye’nin kendi kendini dışarıda bırakmasından eminim çok memnundurlar. 
     Bu iş böyle sürecek. AB’ye bunun gibi sayısız kavgalardan geçip gireceğiz. 
     Benim asıl üstünde durmak istediğim nokta başka. 
     Geçtiğimiz haftalarda, belki kimilerine saçma gibi görünse de tartışmalar önemli bazı sonuçlar çıkarılmasına vesile oldu. 
     1. İlk çıkarılacak olan ders, bütün toplumun politikacısı, askeri, bilimadamı, özel sektörü ve bürokrasisi ile tümünün kafasının karışık olduğudur. Tam bir belirsizlik vardır. AB’nin ne getirip ne götüreceği hakkında kimsenin doğru dürüst bir bilgisi yoktur. Durum böyle olunca da toplum yalpalamaktadır. Bir gün AB yanlıları etkinliklerini göstermekte, ertesi gün AB’den kuşku duyanlar. 
     2. AB konusu sahipsizdir. Zaman zaman çıkış yapan, ancak ardından yok olabilen veya geri adım atabilen Mesut Yılmaz ve sürekli ortada görünemeyen İsmail Cem’in dışında, AB konusunda siyasi bir lokomatif yoktur. 
     3. Bütün bu dalgalanmalara rağmen, Türk kamuoyunun önemli bir bölümü, aleyhteki tüm görüşlere rağmen AB’den yana tutum takınmıştır. Genel ortam, uzun vadede AB’nin Türkiye için iyi olacağı şeklinde belirtilmektedir. 
     Bunların yanısıra tartışmalar sırasında dikkati çeken nokta, toplumdaki kuşku ve kaygılardır. Onlar da ortaya çıkmıştır. Örneğin, Kılınç Paşa’nın konuşması hafife alınmamalıdır. Askerin içinde Kılınç Paşa gibi düşünenler vardır. MHP’nin ortaya attığı soruları küçümsememek gerekir. Avrupa kültürü ile yetişmiş çok kimse, MHP’nin seslendirdiği kaygıları paylaşmaktadır. 
     Türk kamuoyunun AB’ye yönelik temel eleştirileri kabaca şöyle özetlenebilir 

</TEXT>
</DOC>
