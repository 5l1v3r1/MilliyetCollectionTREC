<DOC>
<DOCNO> 71295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun25.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail - UEFA çekişmesi diplomatik krize dönüşüyor.. 
</HEADLINE>
<TEXT>

     UEFA'nın, Hapoel Tel Aviv-Milan karşılaşmasının güvenlik gerekçesiyle Tel Aviv'de oynanamayacağına karar vermesi, İsrail ile UEFA arasında ciddi bir tartışma başlattı. 
     İsrail'deki Avrupa karşıtı duyguların da etkisiyle giderek tırmanan tartışmanın, İsrail ile AB arasında yeni bir diplomatik krize neden olabileceği belirtiliyor. 
     İsrail hükümeti, maçın Tel Aviv'den alınarak tarafsız bir sahada oynanması kararını ülkenin imajına ve İsrail takımına indirilmiş ''ağır bir darbe olarak'' nitelendirdi ve geri alınmasını istedi. 
     
     Şaron ve Peres devrede 

     İsrail'in Milan takımı için görülmemiş ölçüde güvenlik önlemleri alma sözü vermesine rağmen UEFA kararını geri almadı. 
     Bunun üzerine İsrail Başbakanı Ariel Şaron ve Dışişleri Bakanı Şimon Peres, devreye girerek, Milan takımının sahibi olan İtalyan Başbakanı Silvio Berlusconi ile temasa geçti. Berlusconi, ''elinden geleni yapacağı'' konusunda Şaron ve Peres'e güvence verdi. 
     İsrail hükümeti bununla da yetinmeyerek, Bilim, Kültür ve Spor Bakanı Matan Vilnai'yi UEFA yetkilileri ile yüz yüze görüşerek, ikna etmesi için Cenevre'ye gönderdi. 
     
     "İki yüzlü Avrupa" 

     UEFA'nın kararına İsrail basını da büyük tepki gösterdi. 
     Maariv gazetesinde yayınlanan ''İkiyüzlü Avrupa'' başlıklı yorumda, ''medenileşmiş gibi gözüken Avrupa'nın aslında değişmediği'' belirtilerek, ''Avrupa yine bizim bildiğimiz eski kötü, ikiyüzlü, korkak, yalancı Avrupa'' ifadesine yer verildi. 
     Yorumda, Avrupalıların, bir Yahudi takımının son derece başarılı maçlar çıkarmasını hazmedemedikleri için UEFA'nın böyle bir karar aldığı ima edildi. 
     ''Filistinli terör gruplarının yandaşları olan Avrupalılara saldırmayacağının ortada olduğu'' ifade edilen yorumda, ''AB sürekli olarak bizi eleştiriyor. Önce mallarımıza vergi koydular, şimdi de UEFA kararı. AB Dış Politika ve Ortak Savunma Yüksek Temsilcisi Javier Solana ve AB Ortadoğu Temsilcisi Miguel Moratinos gibi tipler sürekli olarak bize baskı uyguluyorlar. Niye sizin sözünüze güvenelim ki. Mr. Moratinos ve Mr. Solana işte cevabımız siz korkak ve ikiyüzlüsünüz ve öyle de kalacaksınız'' denildi. 
     

     
</TEXT>
</DOC>
