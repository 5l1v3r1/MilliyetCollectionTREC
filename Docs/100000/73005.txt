<DOC>
<DOCNO> 73005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/dunya/dun01.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina bu kez yalnız kaldı 
</HEADLINE>
<TEXT>

AB Dönem Başkanı İspanya, Yunan Başbakanı Simitis’e Avrupa Ordusu konusunda tek kaldıklarını söyledi 
     GÜVEN ÖZALP Barcelona 

     Avrupa Güvenlik ve Savunma Politikası AGSP konusunda Atina’nın etrafındaki çember giderek daralıyor. Yunanistan’ın blokajı nedeniyle savunma konusunda uygulamaya yönelik kararlar alamayan AB duyduğu rahatsızlığı açıkça dile getirmekten kaçınmıyor. Gündemi Avrupa ekonomisini yeniden ayağa kaldırmak olan Barcelona Zirvesi’nde Atina’ya verilen mesaj "Sorunu bir an önce çözün" şeklinde netleşti. 
     Zirvenin akşam yemeğinde konuyu gündeme getiren Yunanistan Başbakanı Kostas Simitis, Ankara’da varılan ve Türkiye’nin de onay verdiği uzlaşmanın bazı maddelerine itirazlarının sürdüğünü söyledi. Bu yaklaşım karşısında Dönem Başkanı İspanya, varılan anlaşmaya diğer 14 üyenin herhangi bir itirazı bulunmadığını hatırlattı. AGSP konusunda yaşanan zorluklar nedeniyle Birliğin pratik karar alamadığını söyleyen İspanya Başbakanı Jose Maria Aznar, "Afganistan’da 13 üyemizin askeri var dibimizdeki Makedonya için karar alamıyoruz" dedi. Aznar, AGSP’ye ilişkin düzenlemelerin bir an önce yapılmasını istedi. 
     



 DÜNYA 












</TEXT>
</DOC>
