<DOC>
<DOCNO> 63134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sonspo01.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ''Demek ki yeterince iyi oynamadık'' 
</HEADLINE>
<TEXT>

     Ligin ikinci yarısının ilk maçında Fenerbahçe'yi 1-0 yenen Samsunspor'un teknik direktörü Yücel Uyar, ''Galibiyet güzel, Fenerbahçe'ye karşı daha da güzel'' dedi. 
     Maç sonrasında Samsunspor soyunma odasında büyük bir mutluluk yaşanırken, Karadeniz ekibinde uzun zaman sonra kendi sahasında Fenerbahçe'ye karşı kazanmanın sevinci vardı. 
     Galibiyet nedeniyle futbolcularını kutlayan teknik direktör Uyar, ''Bu koşullarda gelen galibiyet futbolcularımın eseri. Arslanlar gibi mücadale ettiler'' diye konuştu. 
     Fenerbahçe teknik direktörü Werner Lorant ise mağlubiyetten dolayı büyük üzüntü duyduklarını söyledi. 
     İlk yarıda baskılı oynamalarına rağmen beraberlik golüne ulaşamadıklarını belirten Lorant, ''Kaybettiğiniz zaman yeterince iyi oynanamamışsınız demektir. Oyuna iyi başladık, önde oynamaya çalıştık ama olmadı. Girdiğimiz üç önemli gol pozisyonundan yararlanamadık'' dedi. 
     Samsunspor'un oyunu kendi sahasında kabul ettiğini kaydeden Lorant, ''Bu bizi zora soktu. Sürekli oyunu ileri doğru zorladık, ancak kanatlardan fazla top çıkaramadık'' diye konuştu. 
     Lorant, maçı kaybettiklerini, ancak şampiyonluk mücadelesinde yine iddialı olduklarını da söyledi. 
     Bu arada, oyunun 85. dakikasında sakatlanan Johnson'un arka üst adalesinde çekme olduğu, durumunun yapılacak kontrol sonrasında ortaya çıkacağı bildirildi. 
     






</TEXT>
</DOC>
