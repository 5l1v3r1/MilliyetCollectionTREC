<DOC>
<DOCNO> 63633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sonspo21.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür gelecekten ümitli 
</HEADLINE>
<TEXT>

     İtalya'nın A.C Parma takımında oynayan Hakan Şükür, gelecek için iyimser olduğunu belirtti. 
     Kulübün resmi internet sitesine açıklama yapan Hakan Şükür, ''Hiç şüphe yok ki, İnter'e karşı oynarken heyecanlandım. Benim ve herkes için zor bir maç oldu, ama gelecek için iyimserim'' dedi. 
     İtalya Kupası yarı final ilk maçında evinde Brescia'yı konuk edecek olan Parma'da ilk 11'de forma giymesi beklenen Hakan Şükür, bu maçın kendileri için çok önemli olduğunu vurguladı. 30 yaşındaki hücüm oyuncusu, yarın TSİ 18.30'da başlayacak maçta, Galatasaray'dan eski takım arkadaşı kaleci Taffarel ile birlikte oynayacak. Taffarel, Parma'nın İtalya Kupası maçlarındaki kalecisi olarak görev yapıyor. 11 numaralı formayı giyen Hakan Şükür'ün, teknik direktör Pietro Carmignani tarafından görev verilmesi halinde kendini göstermesi için beklenen gollerini atmaya başlaması gerektiği belirtiliyor. 
     Ligde 18 puanla sondan 2. olan Parma, 2. lige düşmemek için mücadele verirken, en büyük hedefi İtalya Kupası ve UEFA olarak kalıyor. 
     Bu arada, İtalya Kupası'nda en fazla final oynayan takımlardan biri olan Parma, bu zamana kadar 2 kez kupayı müzesine götürdü. 
     Kupa maçlarında şimdiye kadar Brescia ile 5 kez oynayan Parma, hiç yenilgi almadı. 
     Öte yandan, İtalya Kupası'nda diğer yarı final maçında Milan ile Juventus karşı karşıya geliyor. TSİ 21.30'da başlayacak San Siro stadındaki maçta Ümit Davala'nın da forma giymesi bekleniyor. 
     Milan teknik direktörü Carlo Ancelotti, ligde az şans verdiği Ümit'e daha önceki kupa maçlarında oynatmıştı. 
     






</TEXT>
</DOC>
