<DOC>
<DOCNO> 72968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo09.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta moralsiz idman. Ahmet Dursun'dan Daum'a veryansın 
</HEADLINE>
<TEXT>

     Birinci Süper Futbol Ligi'nde Denizlispor ile kendi sahasında 2-2 berabere kalarak şampiyonluk yarışında büyük yara alan Beşiktaş, gelecek hafta deplasmanda Çaykur Rizespor ile yapacağı maçın hazırlıklarına moralsiz başladı. 
     Fulya Tesisleri'nde gerçekleştirilen antrenmana teknik direktör Christoph Daum katılmazken, siyah-beyazlılar antrenör Roland Koch yönetiminde koşu, çift kale maç ve şut çalışması yaptı. 
     Siyah-beyazlıların çalışmasına 6 futbolcu katılmadı. Dünkü maçta çeşitli yerlerinden sakatlanan Ahmet Dursun, Ronaldo, Erman, Bayram, Tümer ve kardeşinin cenazesi için ülkesinde bulunan Myhre çalışmada yer almadı. 
     Denizlispor maçında 90 dakika forma giyen futbolcuların bir bölümü, koşunun ardından çalışmayı bırakırken, dünkü maçta ilk 11'de oynayan Tayfur, İbrahim, Tamer ve Ali Eren, çift kale maçta yer aldı. 
     
     Asper korkuttu 
     Çift kale maç sırasında Ali Eren ile ikili mücadeleye giren kaleci Asper sakatlık geçirdi. İsveçli kaleci, tedavi olduktan sonra tesislere gitti. 
     Kalecilerin antrenmanı bırakmasından sonra kaleye geçen Mehmet Aksu ise bir şutu kurtarmak isterken, elinden sakatlandı. Bu futbolcunun el bileği bandaja alındı. 
     Yarını izin yaparak geçirecek Beşiktaşlı futbolcular, Çaykur Rizespor maçı hazırlıklarını 18 Mart Pazartesi yapacağı antrenmanla sürdürecek. 
     Öte yandan Beşiktaşlı futbolcular, Fulya Tesisleri'nde çekilen bir reklam filminde oynadı. 
     
     Engin "Şampiyonluk şansımız sürüyor" 
     Beşiktaş Kulübü Futbol Takımı Menajeri Sinan Engin, Denizlispor maçında 2 puan yitirdikleri için üzgün olduklarını, ancak şampiyonluk şanslarının sonuna dek sürdüğünü söyledi. 
     Fulya Tesisleri'nde basın mensuplarının sorularını yanıtlayan Engin, Denizlispor maçının kendileri için şanssız geçtiğini belirterek, ''Bizim için beklenmedik bir beraberlik oldu. Çok gol kaçırdık. Bir de penaltıyı değerlendiremeyince, beraberlik de bizim için şans oldu. Şampiyonluk şansımız sürüyor. Ligde daha 7 maç var. 
     Herşey değişebilir. Denizlispor maçında taraftarlarımızı üzdük, bizim de moralimiz bozuldu'' diye konuştu. 
     Engin, basın mensuplarının ''Taraftarlar bazı futbolculara tepki gösterdi. Futbolcuların performansını nasıl buldunuz Transfer çalışmaları ne durumda '' biçimindeki soruyu ise ''Denizlispor maçında kaybedilen 2 puanda hepimizin hatası var. Ayrıca şu an hiçbir futbolcuyu gözden çıkarmayı düşünmüyoruz. Transfer çalışmalarında anlaştığımız yerli futbolcular var. Gelecek sezon için geniş kadro kurmak istiyoruz. Takımda sakatlıklar olduğu zaman zorlanıyoruz'' diye yanıtladı. 
     Beşiktaş Kulübü'nde yapılacak kongrenin takımı etkileyip, etkilemediği biçimindeki bir soruya da Sinan Engin, ''Kongre bizi ilgilendirmiyor. Futbolcular da bundan olumsuz etkilenmiyor. Bizim için önemli olan Beşiktaş'ın başarısıdır'' dedi. 
     
     Ahmet Dursun'dan Daum'a tepki 
     Denizlispor maçında 84. dakikada oyundan alınan Ahmet Dursun, teknik direktör Daum'a tepki gösterdi. 
     Ahmet, skor 2-2 iken kendisinin oyundan alındığını belirterek, ''Maçta son 6 dakika kalmış ve skor 2-2. Gole ihtiyaç olduğu sırada Daum, forvet oyuncusunu oyundan alıyor. Ben buna sinirlendim. Beni oyundan almasını anlayamadım. Kendisinin neler düşündüğünü bilmiyorum'' diye konuştu. 
     






</TEXT>
</DOC>
