<DOC>
<DOCNO> 63056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/magazin/amag.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şuuru da iştahı da yerinde .. 
</HEADLINE>
<TEXT>

Durumu hızla iyiye giden Mehmet Ali Erbil, dün sabah gözünü açar açmaz ilk istediği domates çorbasından bir kaç kaşık alıp uykuya daldı... 
     MAGAZİN SERVİSİ 

     KOMAYA girdikten 11 saat sonra şuuru açılan Mehmet Ali Erbil'in yoğun bakımdaki tedavisi sürüyor. Şuuru açıldığı ilk anda eşi Sedef Erbil ve kızı Sezin'le kısa bir süre konuştuktan sonra tekrar uykuya dalan Erbil, dün sabah uyanır uyanmaz domates çorbası ve soda istedi. Doktorlar da çorba, soda ve meyve suyu içmesine izin verdiler. 
     
     Hastaneye ünlü yağdı 
     Ünlü şovmenin ilk eşi Muhsine, ikinci eşi Nergis Kumbasar, son eşi Sedef Erbil'in yanı sıra eski nişanlısı Özlem Yıldız'ın da hazır bulunduğu Alman Hastanesi'ne, dün de ünlüler akın etti. Gazetemizin sahibi Aydın Doğan, kızı Arzuhan Yalçındağ ile birlikte hastaneye gelip Erbil'in doktorundan bilgi aldı. Ayrıca Orhan Gencebay, Mahsun Kırmızıgül, Alişan, Demet Akbağ, Fatih Ürek, Aydın da akın akın hastaneye koşan ünlüler arasındaydı. 
     
     İyiye gidiş var’ 
     AKŞAMA doğru Erbil’in sağlık durumuyla ilgili açıklama yapan Alman Hastanesi Yoğun Bakım Ünitesi Başkanı Prof. Dr. Kutay Akpir, ünlü şovmenin kanından yapılan tahlillerde mikroba rastlanmadığını söyledi. Buna rağmen Erbil’in hayati tehlikesinin ortadan kalkmadığına dikkat çeken Akpir, "Eğer şoku durdurmasaydık, iç organları büyük oranda tahrip olabilirdi. Tetkiklerde toksitlere rastladık. Toksitlerin gıda yoluyla bulaşma ihtimali üzerinde duruyoruz. İyiye doğru bir gidiş var." 
     
     Tarkan çiçek gönderdi 
     ÜNLÜ akınına uğrayan Alman Hastanesi’nin giriş katı çiçek bahçesine döndü. Ünlü şovmene, sunduğu Çarkıfelek programına katılmadığı için araları açık olan pop star Tarkan da çiçek gönderdi. Pop star, sarı güller ve kır çiçeklerinin yer aldığı kulplu sepetteki çiçeğe, "Acil şifalar diliyorum" diye yazdı. Erbil’in eski sevgilisi Nefise Karatay ise hastaneye gitmeyeceğini açıklayıp, "Sağlığa ihtiyacı olan herkese acil şifalar diliyorum" diye konustu. 
     



 MAGAZİN 












</TEXT>
</DOC>
