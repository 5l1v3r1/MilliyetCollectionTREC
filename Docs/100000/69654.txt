<DOC>
<DOCNO> 69654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur09.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem dayanıklılık testine vatandaş duyarsızlığı... 
</HEADLINE>
<TEXT>

     Yaklaşık 47 bin binanın bulunduğu Küçükçekmece'de, yapıların depreme dayanıklılığının belirlenmesi ve zemin etütlerinin yapılması amacıyla önceki yıl kurulan İskender Iğdır Deprem Araştırma, Zemin ve Beton Laboratuvarı'na, bugüne kadar 449 başvuru yapıldı. 
     Yaklaşık 850 bin binanın bulunduğu il genelinde ise Türkiye Deprem Vakfı'na yapılan başvuru sayısı 8 bini bulmadı. 
     Küçükçekmece Belediye Başkanı Halidun Özbatur, A.A muhabirine yaptığı açıklamada, belediyenin paraya çok ciddi şekilde ihtiyacı olduğu bir dönemde, yaklaşık 30 milyar lira harcayarak laboratuvarı kurduklarını belirtti. 
     Özbatur, laboratuvarda, her tür binanın beton ve donatım malzemelerinin her yönüyle denetlenebildiğini belirterek, bunun dışında kendilerine getirilen projeleri, takviye çalışmalarını ve zemini de kontrol edebildiklerini bildirdi. 
     ''Ama bütün bu sistemleri kurmuş olmamız yeterli olmuyor. 
     Vatandaşlarımızın da bize başvurup, binalarını veya parsellerinin zeminlerini kontrol ettirebilme alışkanlığı edinmeleri lazım'' diyen Özbatur, bu noktada sıkıntı yaşadıklarını ifade etti. 
     Özbatur, yeni inşaat yapanların yüzde 80-90'ının kendilerine başvurduğunu ve bu yeni binaların sağlamlığından endişeleri bulunmadığını, asıl sorunun mevcut binalarda bulunduğunu kaydetti. 
     Halidun Özbatur, şöyle devam etti 
     ''Binasının depreme dayanıksızlığından emin olan vatandaşımız, bilgilenmekten korkuyor. İlçemizde yaklaşık 47 bin bina var ve bunlardan sadece 449'u bize geldi. Herkese potansiyel suçlu gözüyle bakmıyoruz, ama ferdi olarak yapılmış binaların mutlaka kontrolden geçmesi lazım. Vatandaşlarımıza çağrıda bulunuyorum gelin binalarınızı kontrol edelim. Özel firmaların 4-5 milyar liraya yapacakları kontrolleri, biz, burada 200-300 milyon liraya kontrol ediyoruz. Vatandaşlarımıza ücretsiz hizmet vermeye de hazırız, yeter ki binalarının kontrolü için bize gelsinler.'' Binaların kontrol edilmesinde hukuki bir engel de bulunduğunu kaydeden Özbatur, binada oturan bir kişinin itiraz etmesi halinde o binanın kontrolünün yapılamadığını ve bu durumun, ''çoğunluğun kararı'' yönünde düzenlenmesi gerektiğini sözlerine ekledi. 
     






</TEXT>
</DOC>
