<DOC>
<DOCNO> 77003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sontur08.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten boşanma hutbesi... 
</HEADLINE>
<TEXT>

     Diyanet İşleri Başkanlığı, gelecek cuma hutbesinde, evlilik ve boşanma konusunu işleyecek. Hutbede, boşanmanın helal olduğu, ancak en son çare olarak görülmesi gerektiği vurgulanacak. 
     Diyanet İşleri Başkanlığı, 12 Nisan Cuma günü camilerde okunacak hutbede, boşanma konusunu işleyecek. Diyanet'in internetteki ''http www.diyanet.gov.tr'' adresli sitesinde de yer alan hutbede, evliğin çok ciddi bir iş olduğu belirtilerek şöyle deniliyor 
     ''Boşanma, eşler arasındaki güzel duygulardan ve karşılıklı güvenden bir eser kalmadığı zaman düşünülebilir. Ancak İslam dini, bu noktaya gelmiş olan eşlere, kendi yakınlarından birer hakem tayin etmelerini, bundan da olumlu bir sonuç alamazlarsa, o zaman boşanma yoluna gidilebileceklerini vurgular. Çünkü eşler arasındaki bağlar artık çözülmüş, evlilik çekilmez olmuş ve boşanmak zorunlu hale gelmiştir. Böyle bir zorunluluk bulunmadan boşanmak, yukarıda belirttiğimiz nimet ve lütuflardan mahrum kalmak ve çocukları da yalnızlığa terk etmek demektir. Buna da hiçbir vicdan razı olamaz.'' Hutbede, eşlerin arasını açmaya çalışmanın büyük bir günah olduğu da bildirilerek, ''Eşlerin arasını bozan bizden değildir'' Hadis-i Şerif mealine de yer veriliyor. 
     Ailenin, insan için ''çok önemli bir huzur, sükun cenneti, manevi güç ve mutluluk merkezi'' olduğu belirtilen hutbede, şöyle devam ediliyor 
     ''Aile, aynı zamanda milli özellik ve dini güzelliklerin hafızası, fert ve toplum kültürünün değeri ölçülmez bir hazinesidir. Evlenmek, yeni bir yuva kurmak, sorumluluk üstlenmek ve ciddi bir hayat imtihanına tabi tutulmak demektir. Çünkü huzurlu bir geçimin sağlanması, çeşitli ihtiyaçların helalinden karşılanması, bu uğurda karşılaşılan güçlüklerin paylaşılması, eşlerin görevidir.'' 
     






</TEXT>
</DOC>
