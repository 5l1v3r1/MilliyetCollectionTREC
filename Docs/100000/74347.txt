<DOC>
<DOCNO> 74347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun07.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mentollü sigaralar diğerlerinden daha mı zararlı 
</HEADLINE>
<TEXT>

     Mentollü sigaranın daha zararlı olduğunu ortaya çıkaran araştırmalar, bilim adamları arasında yeni bir tartışma başlattı. 
     Johns Hopkins Üniversitesi bilim adamlarından Jack Henningfield, sigaranın içindeki katkı maddelerinin, tütünün zararının yanı sıra başka yan etkilere de yol açtığını, bu yüzden mentollü sigaranın diğerlerinden daha zararlı olduğunu belirtti. 
     Uzmanlar, kimyasal bir madde olan mentolün katkı maddesi olarak kullanıldığı mamüllerin vücuda ferahlık verdiğini, bu yüzden mentollü sigara içenlerin dumanı daha derin çektiğini, böylece akciğerin daha fazla nikotin emdiğini ve kanser riskinin yükseldiğini ifade etti. 
     ABD'de gençlerin ve siyahların daha çok mentollü sigara kullandığına işaret eden uzmanlar, bu grupların daha fazla kanser riskiyle karşı karşıya kaldığını kaydetti. 
     Ohio State Üniversitesi uzmanlarından Dr. Karen Ahijevych de yaptıkları araştırmada, mentollü sigara içenlerin daha fazla nikotin ve karbonmonoksit aldığının belirlendiğini, bunun plazmada nikotinin yükselmesine yol açtığını belirtti. 
     Bir başka araştırmada da mentolün hücrelerde hasara yol açtığı ve hücrelerin kanser toksinlerine karşı daha geçirgen hale geldiği saptandı. 
     Atlanta'da düzenlenen bir konferansa katılan bazı bilim adamları ise mentollü sigaranın daha zararlı olmadığını savundu. California Üniversitesi'nden Dr. Neal Benowitz, kendi araştırmasında, mentollü sigara içenlerin daha fazla nikotin veya karbon monoksit almadığının ortaya çıktığını öne sürdü. 
     Konferansta bilim adamlarının kesin bir sonuca varamadığını kaydeden yetkililer, konuyla ilgili daha geniş araştırmalara ihtiyaç duyulduğunu bildirdi. 
     Bilim adamlarının birleştiği ortak nokta ise mentollü sigaranın daha kolay ve çabuk içildiği, kısa zamanda daha çok sigara tüketildiği ve dumanın akciğerlerin daha derinlerine çekilebildiği konusunda oldu. 
     Bu arada sigara araştırmalarıyla ilgili ayrıntılı bilgilerin, ''http www.cdc.gov tobacco'' internet adresinden alınabileceği belirtildi. 
     






</TEXT>
</DOC>
