<DOC>
<DOCNO> 94928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur01.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Birinci parti olan MHP'ye görev verilmeli'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli'nin, erken seçime 57. Hükümet ile gidilmesinin uygun olacağını, ancak şartlar nedeniyle mecbur kalınması halinde birinci parti olan MHP'ye görev verilmesi gerektiğini söylediği bildirdi. 
     Alınan bilgiye göre, Bahçeli, Merkez Yönetim Kurulu MYK Toplantısı'nda son siyasi gelişmeleri değerlendirdi. 
     57. Hükümet'in ekonomide aldığı önlemlerle ekonominin olumlu yöne gittiğini, Ulusal Program'ın gereğini yerine getirmeye başlandığını, yapısal reformları gerçekleştirdiklerini anlatan Bahçeli, hükümetin uyumlu ve başarılı gittiğini, ancak MHP'den rahatsız olan grupların ortaya çıktığını savundu. 
     Bu başarıyı engellemek için ''siyasi belirsizlik ve istikrarsızlık'' diyerek, MHP'nin koalisyondaki durumundan rahatsız olan grupların saldırılarını artırdığını öne süren Bahçeli, hükümet içerisinde de buna katılanlar olduğunu tespit ettiklerini söyledi. Bahçeli, buna rağmen hükümetin uzun ömürlü ve başarılı olduğunu, MHP'nin bunda katkısının bulunduğunu ifade etti. 
     Rahatsız olan grupların güvensizlik, belirsizlik kavramları ve boş laflarla muhalefetlerini sürdürdüklerini savunan Bahçeli, Başbakan Bülent Ecevit'in rahatsızlığının da bahane edilmeye başlandığını kaydetti. 
     ''Başka zaman olsa Ecevit'in sağlığı için ağıt yakacak olanların MHP'siz hükümet için Ecevit'e insafsızca saldırdıklarını'' savunan Bahçeli, ''Ve Başbakan istifa edince de yeni hükümet MHP'siz olacaktı'' dedi. 
     Bahçeli, zamanla bu saldırının kimler tarafından yapıldığının anlaşıldığını söyledi. 
     ''Ağızlarındaki baklayı 4 Temmuz'da çıkardıklarını'' söyleyen Bahçeli, MYK üyelerine, bu tarihte yapılan ekonomi zirvesi hakkında bilgi verdi. 
     ''Teslimiyetçi politika ile AB'ye angaje olanların MHP'yi dışlamak istediğini'' ifade eden Bahçeli, ''MHP'nin idam, ana dilde eğitim ve yayın konularındaki tavrından ödün vermeyeceğini'' kaydetti. 
     Gelişmeler karşısında bir yere gidilmeye çalışıldığını sezinlediklerini belirten Bahçeli, bunun için erken seçimin takvimine yönelik açıklamalarda bulunduğunu söyledi. 
     ''Bir zaruretti. MHP'nin konumunun değiştirilmesine imkan verilmedi'' diyen Bahçeli, partisinin konumunu ancak milletin değiştireceğini kaydetti. 
     Erken seçime 57. Hükümet ile gidilmesinin uygun olacağını vurgulayan Bahçeli, ancak şartlardan dolayı mecbur kalınması halinde birinci parti olarak kendilerine görev verilmesi gerektiğini belirtti. 
     Erken seçimin 3 Kasım 2002'de yapılmasının hesaplı olduğunu kaydeden Bahçeli, Almanya'da yapılacak seçimlerin sonuçlarının görülmesi gerektiğini söyledi. 
     Bahçeli, seçimlerin normal zamanında ya da Kasım ayından da önce yapılabileceğini belirterek, kendilerinin her şeye hazır olduğunu ifade etti. 
     Devlet Bahçeli, herkesin kendi çıkarlarına göre bir seçim tarihi belirlediğini söyledi. 
     DYP Genel Başkanı Tansu Çiller'in erken seçime şartsız destek vereceği yönündeki sözünü anımsatan Bahçeli, ''Ancak daha sonra 3 şart söylüyor. Bu şartlar da milletin diyor'' dedi. 
     DSP'de yaşanan istifaları değerlendiren Bahçeli, bu sürecin daha devam edeceğini, ancak bir partinin iç işlerine karışmayacaklarını söyledi. 
     





</TEXT>
</DOC>
