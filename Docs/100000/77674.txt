<DOC>
<DOCNO> 77674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/guncel/gun08.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocayla asistanın aşkı yasaklanır mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     Selçuk Üniversitesi öğretim üyesi Doç. Dr. Muazzez Çelik ile asistanı Dr. Necati Karakaya’nın evliliklerin ardından, üniversite yönetimiyle çift arasında hukuk savaşı başladı. Üniversitenin çeşitli nedenlerden dolayı verdikleri cezalara karşı mahkemeye başvuran ve davaları kazanan Çelik - Karakaya çifti, yönetimin evlendikleri için kendilerine müdahale ettiğini öne sürdü. Öğretim üyesi asistanıyla evlenebilir mi Üniversite yönetimi bu evliliğe karışabilir mi Konuyu ilgililerine sorduk 
     
     Prof. Ayhan Alkış Yıldız Teknik Ünv. 
Eşim öğrencimdi      Akademik ve etik kurallara herkes gibi uydukları sürece, bu tür duygusal ilişkiler normaldir. Sınırlarını iyi çizmek ve akademik, yönetsel kurallara aykırı davranmamak gerekiyor. Bu yaşandığı takdirde, çok insani bir ilişkidir. Akademik, yönetsel derken, örneğin biri diğerinin jürisine girmek ister, kayırmak ister bu olmaz. Benim de eşim öğrencimdi. Ben, eşimin asistanıydım. Sonra da meslektaş olduk. Bir suç işlemediğimizi düşünüyorum. Çağdaş bir bakış açısı gerekli. Evlilik ilişkisi, akademik görevlerini yapmaya engel değildir. Aksine ortak bir yaşamı paylaşmış olmalarının sağladığı kolaylık ortamı var, bu da yararlı. 
     
     Prof. Sıddık Yarman Işık Üniversitesi 
Gönül meselesidir      Ülkemizde de yurtdışında da öğrencileriyle evlenen öğretim üyeleri var. Bunlar gönül meselesidir, katı kuralı yoktur. Bir doçent, asistanıyla evlenebilir. Neden olmasın ki Öte yandan üniversitelerde kullanılan bir atasözü var "Hoca demek, baba demektir" diye. Öğrencilerimi erkek - kız olarak ayırmadım. Onlar bizim için öğrencidir. Hoca açısından öğrencinin cinsiyeti olmaz. Öğrenci ayrı bir cinsiyettir. Asistanlık da öğrencilik konumunun üst düzeyidir. Ama bu tür konularda, "kesin şudur" demek çok doğru değil. Kişilerin içinde bulundukları özel durumlar değerlendirilmeli. 
     
     Prof. Kadir Erdin Öğretim Üye. Der. 
Sorunlar çıkabilir      Her alanda olduğu gibi akademik alanda da evliliklerin özgürce gerçekleştirilmesi, seçimlerin ve tercihlerin ona göre yapılması doğaldır. Ancak evli bir çiftin aynı birimde anabilim dalı veya bilim dalında bulunması akademik hiyerarşi, görev bölüşümü, görevlerin yerine getirilmesi ve akademik yükseltmelerde subjektif değerlerin ön plana çıkmasına neden olabilir. Bu nedenle aynı çatı altında ama farklı bölüm, anabilim dalı veya bilim dalında çalışmış olmaları bu subjektif, nesnel olmayan değerlendirmeleri devre dışı bırakır. Sorunun özünde yatan budur. Ama üniversite yönetiminin çözümü başka gerekçelere dayandırması, bu yolun dışında yol ve yöntem izlemesi onaylanamaz. 
     
     Prof. Atıf Ural İstanbul Üniversitesi 
Müdahale edilebilir      Engellemek olası değil. Bunun pek çok örneği, hem Türkiye’de hem yurtdışındaki üniversitelerde var. Bölüm başkanının dikkatli olması gerekiyor. 
     Evli çiftleri birbirinin dersine sokmamalı, soruların düzenlenmesinde de asistanı olan öğrencinin devreye sokulmasına izin verilmemeli. Bu aşamada bölüm başkanı müdahale edebilir. Yasal olarak evlilikleri önlemek mümkün değil. Bölüm başkanının yanlış anlaşılmaları önleyecek şekilde dikkatli olması ve müdahale etmesi gerekir. 
     



 GÜNCEL 




















</TEXT>
</DOC>
