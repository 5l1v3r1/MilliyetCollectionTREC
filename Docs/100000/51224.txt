<DOC>
<DOCNO> 51224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/spor/spo01.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Myhre’nin marifetleri 
</HEADLINE>
<TEXT>

Beşiktaş’ın yeni kalecisinin, tüm kulüplerden hocaları ve yönetimle kavga ederek ayrıldığı, ama tüm taraftarın gönlünde taht kurduğu ortaya çıktı 
     KAAN BORA 

     SİYAH - Beyazlı ekip ile yarın sözleşme imzalaması beklenen Norveçli Myhre ilginç kişiliğiyle dikkati çekiyor. Bonservisi Everton’da olmasına rağmen sırasıyla Glasgow Rangers, Birmingham City, Tranmere Rovers, Kopenhag formalarını giyen Thomas Myhre, oynadığı tüm kulüplerden yönetim ve hocalarıyla kavga ederek ayrılmış. Ancak her takımda taraftarın da sevgilisi olmuş, atılan her gol sonrası ilginç sevinç gösterileriyle ilgi toplamış. 
     2000 - 2001 sezonunda Everton’un hocası Paul Gerard ile kavga edip kadro dışı bırakılan tecrübeli kaleci, haksızlığa tahammül edemeyen kişiliği ile tanınıyor. Uzun boyu ile rakip forvetlere geçit vermeyen Myhre, refleksleri ile de tehlikeleri başarıyla savuşturuyor. Gol yediğinde çılgına dönen Myhre, futbolu bir şova dönüştürüp, tribünlerle iyi diyalog kuruyor. Beşiktaş adına pazarlık yaparak, Everton’ı ikna etmesi de, inatçı kimliğini ortaya koyuyor. 
     
Koch’un başına palamut düştü      BEŞİKTAŞ, iki günlük iznin ardından Antalya maçının hazırlıklarına dün tek idmanla devam etti. Belgrad Ormanları’nda kondisyon depolayan Siyah - Beyazlılar, krostan arta kalan sürede ağaçlardan palamut topladı. Daum’un yokluğunda çalışmayı yöneten Yardımcı Antrenör Koch, bu duruma anlam veremezken, Fulya’ya dönüşte iş ortaya çıktı. 
     FUTBOLCULAR otobüse biner binmez palamut savaşına başlarken, bunlardan birisi Koch’un başına isabet etti. Bunun üzerine Alman çalıştırıcı, futbolcularını cezalandırıp, bu kez Fatih Ormanları’nda kros yaptırdı. Tesislerde bulunan Menajer Sinan Engin bu durumu, "Oyuncuların arasındaki samimiyet ve dostluğu gösteriyor" şeklinde yorumladı. 
     



 SPOR 



























</TEXT>
</DOC>
