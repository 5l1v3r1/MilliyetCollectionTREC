<DOC>
<DOCNO> 83350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/ekonomi/eko05.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedi yıl önce battı ama rekortmen... 
</HEADLINE>
<TEXT>

İflas eden ve malları icra yoluyla satılan Uygar Motor, kalan parasının faiziyle vergi rekortmeni oldu 
     OSMAN NURİ BOYACI Denizli DHA 

     Denizli’de, yedi yıl önce iflas ederek icra kanalıyla malları satılan, ancak tasfiyeden kalan 93 milyar lirasının faiz geliri ile 307.8 milyar lira vergi ödeyecek olan Uygar Motor, Denizli’de kurumlar vergisi rekortmeni oldu. Şirket ilin vergi rekortmenleri içinde dokuzuncu sırada yer aldı. 
     Motor parçaları üretmek için, yurtdışında çalışan 10 bin işçinin birikimleri ile katılımı sonucu kurulan, ancak logar kapağı ve soba üretimi yapan şirket, kötü yönetim nedeniyle darboğaza girmiş, 1995’te icra yoluyla 130 milyar liraya satılmıştı. 
     Kalkınma Bankası, SSK, Maliye ve işçilere borçları ödendikten sonra kalan 93 milyar lirası bankaya yatırılan Uygar Motor, bu parasının 2.3 trilyon liraya ulaşması ile faiz zengini oldu. Bu faiz geliri için tahakkuk eden 307.8 milyar lira ile de yedi yıl önce iflas ettiği halde vergi rekortmeni olan bir şirket olarak vergi tarihine geçti. 
     
     Ortakları bile şaştı 
     Avukatları Mehmet Korkutalp ve Güneş Can’ın, zimmet’ suçuyla cezaevine girmesi ve sonra da avukatlıktan çıkarılmasına da yol açan Uygar Motor’un, faaliyette olduğu dönemde sürekli zarar etmesi, kapandıktan sonra ise faizden para kazanarak rekortmen olması, ortaklarını da şaşırttı. 
     Kurulduğu yıllarda şirket ortağı olmak için yatırdıkları paralar uçup giden ortaklar, paralarını kurtarmak için bu gelişme ile yeniden umutlandı. Maliye ile pürüzlerin giderilmesi halinde, kalan paranın ortaklara dağıtılacağı belirtildi. 
     



 EKONOMİ 




















</TEXT>
</DOC>
