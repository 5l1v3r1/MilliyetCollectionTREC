<DOC>
<DOCNO> 61611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sonspo07.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK Başkanı Yavuz "Hakemler üç büyükleri kollamıyor" 
</HEADLINE>
<TEXT>

     Merkez Hakem Komitesi MHK Başkanı Bülent Yavuz, maçlarda büyük takımların kollandığı şeklindeki iddiaları kesinlikle reddettiğini söyledi. 
     Kuşadası'da süren MHK seminerinin ''İstatistiklerle ligimizin dünü ve bugünü'' konulu bölümünde konuşan Yavuz, Türkiye'de her hafta 2100 müsabaka oynandığını ve 6400 hakemin görev yaptığını belirterek, ''Bu durumda atama, kontrol ve sonuç almakla karşı karşıyayız. Bu nedenle bizi takımın büyüklüğü küçüklüğü ilgilendirmez'' dedi. 
     2001-2002 sezonunun ilk yarısında Beşiktaş'ın 3, Fenerbahçe'nin 5, 
     Galatasaray'ın da 2 kez yenildiğini anımsatan Yavuz, istatistiklere göre Beşiktaş'ın 33, Fenerbahçe'nin 37, Galatasaray'ın 33 sarı kart gördüğünü belirtti. Yavuz, şöyle konuştu 
     ''Eğer büyük takımlar kollanmış olsaydı, bu veriler ortaya çıkmazdı. İlk yarıda Galatasaraylı futbolcular 3, Beşiktaş ve Fenerbahçeli futbolcular 2'şer kez kırmızı kart görmüşler. Eğer kollama olsaydı, bu kartlar da çıkmazdı. Maçta bir hakemin futbolcudan fazla koştuğunu unutmayalım. Bir maçta hakem 16 kilometre koşarken, en iyi futbolcu sadece 9 km. koşuyor. Bu ortamda bir hakemin büyük takımı kollamaya fırsatı bile olmaz.'' Topun oyunda kalış süresinin arttığını da vurgulayan Yavuz, kalecilere getirilen 6 saniye kuralı ile topun ayaktan çok çabuk çıktığını belirtti ve şu bilgileri verdi 
     ''1999-2000 sezonunda topun oyunda kalma süresi .19 dakika, 2000-2001 sezonunda 58.24 dakika ve bu sezonda ilk yarı itibarıyla 
     64.32 dakikadır. Topun oyunda kalma süresinin fazlalığı futbolun 
     kalitesini de artırmaktadır ve görüldüğü gibi bu kalite her geçen gün artmaktadır.'' Kendisine 2002 Dünya Kupası'nda niçin Türk hakemi bulunmadığının sorulduğunu kaydeden Yavuz, Türkiye'nin dünyaya açılması için dil bilen genç hakemleri listeye sokmak zorunda olduklarını kaydetti. Yavuz, şöyle konuştu ''Bu hakemler listede olmazsa yurtdışında işimiz zor. Şu anda top listede 21 ülkeden 59 hakem var ve biz 2 senedir bu listede yokuz. Genç hakemlerimize büyük takımların maçlarında görev verdiğimizde birçok tepki ile karşılaşıyoruz. Oysa bu sezonun ilk yarısında üç büyük takımın maçında 17 genç hakem görevlendirdik ve olumlu sonuçlar aldık. Bu sayıyı ligin ikinci yarısında daha da artıracağız. FİFA'nın hakemlikteki yaş sınırını 48'e çekeceğini duyuyoruz. Demek ki daha çok genç hakem yetiştirmek zorundayız. Tüm kulüplerimiz bunun bilincine varmak zorundalar. Eğer dil bilen hakemleri listeye sokarsak, gelecek dönemler Avrupa ve Dünya Kupası maçlarında Türk hakemlerini izleyebileceğiz.'' 
     






</TEXT>
</DOC>
