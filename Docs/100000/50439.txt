<DOC>
<DOCNO> 50439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur22.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, şu bakanlıkların birleştirilmesini istedi... 
</HEADLINE>
<TEXT>

     ANAP Genel Başkan Yardımcısı Erkan Mumcu, kamu hizmetlerinde etkinlik ve verimliliğin sağlanabilmesi bakımından yeniden yapılandırmanın zorunlu olduğuna inandıklarını belirterek, bazı bakanlıkların birleştirilmesini, bazılarının kaldırılmasını önerdiklerini bildirdi. 
     Mumcu, ANAP'ın, Turizm, Çevre ve Kültür bakanlıklarının Bayındırlık ve İskan Bakanlığı ile Ulaştırma bakanlıklarının Spor ve Milli Eğitim bakanlıklarının birleştirilmesini önerdiğini söyledi. 
     ANAP Genel Başkan Yardımcısı Erkan Mumcu, partisinin bir süredir çalıştığı ekonomik, siyasi ve idari önlemlere ilişkin görüşlerini, parti genel merkezinde düzenlediği basın toplantısıyla açıkladı. 
     Türkiye'nin ciddi bir ekonomik bunalımla karşı karşıya olduğunu ifade eden Mumcu, sorunların geçmişten biriktiğini, bu sorunların sorumlularının kim olduğu tartışmasının Türkiye'ye bir şey kazandırmayacağını söyledi. Türkiye'nin sorunlarının sisteme ilişkin olduğunu ifade eden Mumcu, ''Devletin yapılanmasını, sistemin yapılanmasını değiştirmedikçe Türkiye'nin önüne bir çözüm konulamaz'' dedi. 
     Türkiye'nin sorunlarının kapsamlı ve sisteme dair sorunlar olduğunu ve tümüyle bir yeniden yapılanma projesinin ortaya konulmasıyla bu sorunların üstesinden gelinebileceğini düşündüklerini anlatan Mumcu, yeniden yapılandırmanın siyaset kurumundan başlaması gerektiğini kaydetti. 
     Buna, önce kendilerinden başlayacaklarını ve bunun sözünü verdiklerini belirten Erkan Mumcu, şöyle devam etti 
     ''Yeniden yapılandırma programının üç ekseni vardır. Birinci eksen, kamu yönetiminin yeniden yapılandırılmasıdır. Kamu yönetiminde, dolayısıyla kamu hizmetlerinde etkinlik ve verimliliğin sağlanabilmesi bakımından, merkezi kamu yönetiminin ve yerel yönetimlerin yeniden yapılandırılması gerekir. Merkezi yönetimin mahalli nitelikteki tüm görev ve imkanları, yerel yönetimlere devredilmelidir. Türkiye, tüm boyutlarıyla, her şeyiyle Ankara'dan yönetilecek kadar küçük bir ülke değildir. Türkiye, örgütlenmesini yerinden yönetim anlayışına göre düzenlemelidir. Bunun Türkiye'de verimliliği, şeffaflığı, vatandaş denetimini sağlayacak bir imkan vereceğini düşünüyoruz. 
     Merkezi yönetimin, sektörel ilgilerine göre, piyasa endeksli olarak yeniden yapılandırılması gerektiğine inanıyoruz. Bu çerçevede, bakanlıkların yeniden örgütlenmesini, bakanlıkların sayısının azaltılmasını düşünüyoruz. Bazı bakanlıkların kaldırılmasını, bazı bakanlıkların da birleştirilmesini öneriyoruz.'' Turizm, Çevre ve Kültür bakanlıklarının Bayındırlık ve İskan Bakanlığı ile Ulaştırma Bakanlığı'nın Spor ve Milli Eğitim bakanlıklarının birleştirilmesini önerdiklerini belirten Mumcu, Maliye Bakanlığı çatısı altındaki bazı kurumlar ile Başbakanlığa ve bazı bakanlıklara bağlı kurumların, yeni kurulacak ''Kentleşme Ve Milli Emlak Bakanlığı''na bağlanması gerektiğini düşündüklerini kaydetti. 
     Mumcu, ''Kamu arazilerini verimli bir biçimde kullanmanın, mafya talanından kurtarmanın, gecekondulaşmanın yarattığı tahribatı önlemenin, plansız kentleşmenin yarattığı alternatif maliyetten kurtulmanın yolunun, Kentleşme ve Milli Emlak Bakanlığı'nda planlama ve envanter dahil olmak üzere, bütün yetkilerin aynı otoritede toplandığı bir yeniden yapılanmada olabileceğini görüyoruz'' diye konuştu. 
     






</TEXT>
</DOC>
