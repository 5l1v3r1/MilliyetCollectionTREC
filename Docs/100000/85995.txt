<DOC>
<DOCNO> 85995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/guncel/gun03.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise eğitimi 4 yıla çıkıyor... 
</HEADLINE>
<TEXT>

Lise eğitimini dört yıla çıkarmak için çabaladıklarını söyleyen Milli Eğitim Bakanı Metin Bostancıoğlu, hazırlık sınıflarının da kaldırılacağını açıkladı 
     ANKARA Milliyet 

     Liselerin 4 yıla çıkarılmasının bakanlığın icraat planında yer aldığını söyleyen Bakan Metin Bostancıoğlu, hazırlık sınıflarının kalkacağını, liselerin birinci sınıflarında da ağırlıklı olarak yabancı dil okutulacağını açıkladı. Altyapı olarak ilk yılda zorluk çekmeyeceklerini belirten Bostancıoğlu, Türkçe’yi iyi bilmeyen öğrencinin yabancı dili öğrenemeyeceğini vurgulayarak, şöyle konuştu 
     
     Önce Türkçe öğrensinler 
     "Önce, dilimizi çok iyi öğreteceğiz, daha sonra da amacımız, yabancı dille eğitim değil, yabancı dili iyi öğretmek..." Bostancıoğlu, "Milli Eğitim Vakfı’na ait paranın öğrencilere burs verilmek yerine bankada tutulduğu" yönündeki haberle ilgili olarak da "Yeteri kadar burs veriliyor. Eğitim, öğretime hizmette bulunuluyor. Öğretmenevleri yapılıyor. Para bankaya yatırılmayacaktı da nereye yatırılacaktı " dedi. 
     
Devamsızlık yapan öğrenciler atılacak      ANKARA Milliyet 

     Milli Eğitim Bakanlığı, liselerde sürekli devamsızlık yapan öğrencilerin kayıtlarının silinmesi için talimat verdi. Genelgede, ilköğretim çağının 6 - 14 yaş grubunu kapsadığı, bu yaşlar arasında ilköğretimi bitiremeyenlerin en fazla 2 öğretim yılı daha okula devam etmelerine imkan tanındığı kaydedildi. Genelgede, lise 1. sınıfa kayıt yaptırabilmek için 19 yaşını geçmemiş olma koşulu bulunduğu, ilköğretim okulundan liseye geçerken ara verilmemişse yaş kaydına bakılmayacağı hükümlerinin de yasal düzenlemelerde yer aldığı belirtildi. Genelgeye göre lisede sürekli devamsızlık yapan öğrenciler ile Ortaöğretim Kurumları Sınıf Geçme Yönetmeliği’ne göre tanınan imkanlara karşın okul bitirme sürelerini dolduranların kayıtları silinecek. 
     
     ÖSS sınavı işkence olacak 
İstanbul doldu İzmit verelim      SİBEL KAHRAMAN İstanbul 

     Üniversite sınavına hazırlanan adayların sınava giriş kartları da ellerine ulaşmaya başladı. Ancak, İstanbul’da sınava girmek isteyen bazı adaylar sürprizle karşılaştı. Sınav giriş yeri olarak İstanbul’u tercih eden birçok adayın belgelerinde, adres olarak İzmit yer aldı. Birinci tercihini Kadıköy, ikinci tercihini Üsküdar olarak yazan bir aday, kendisine sınav yeri olarak Kocaeli’nin gösterildiğini belirterek, "Sabah erken saatte sınav yerinde olabilmemiz için bir gece önceden İzmit’e gitmemiz gerekecek. Durup dururken otel masrafı çıkacak" diye konuşurken ÖSYM yetkilileri, İstanbul’daki kapasitenin dolduğunu bu nedenle en yakın illere dağıtım yapmak zorunda kaldıklarını söyledi. 
     



 GÜNCEL 




















</TEXT>
</DOC>
