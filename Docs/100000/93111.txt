<DOC>
<DOCNO> 93111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sondun08.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Welt "Türkiye'nin özgüveni arttı" 
</HEADLINE>
<TEXT>

     Alman Die Welt gazetesi, Türkiye'nin özgüveninin, son yıllarda çeşitli alanlarda sağladığı başarılarla arttığını yazdı. 
     Gazetede, ''Türkiye'nin yeni özgüveni'' başlığıyla verilen haber-yorumda, Türkiye'nin, Afganistan'daki Uluslararası Güvenlik Destek Gücü'nün ISAF komutasını üstlendiği, Dünya Kupası'nda üçüncü olduğu ve ABD'nin de desteğini aldığı ifade edildi. 
     Türkiye'nin, uluslararası alanda sağladığı başarılardan sonra şimdi de AB'ye tam üye olmak istediğine işaret edilen haber-yorumda, Türkiye'nin üyeliği önünde bazı engellerin bulunduğu ve üyeliğinin birkaç yıl daha sürebileceği görüşüne yer verildi. 
     Lüksemburg Başbakanı Jean-Claude Juncker ile Almanya Başbakanı Gerhard Schröder'in, Türkiye'nin AB üyeliği için henüz hazır olmadığı görüşünü savundukları hatırlatılan haber-yorumda, Türkiye'nin, üyelik görüşmelerine başlanmayan tek aday ülke olduğuna dikkat çekildi. 
     Türkiye'deki zorluklardan birinin, reformların uygulanmaya konması ve idam cezasının kaldırılması olduğu savunulan haber-yorumda, Türkiye'nin AB üyeliği ile ilgili olarak bazı Türk politikacıların olduğu kadar AB yetkililerinin de hatası olduğu öne sürüldü. 
     Türk politikacıların, AB'nin Türkiye'ye üyelik borcu olduğu görüşünü savundukları ve ''üyelik olmazsa olmasın'' gibi bir izlenim yarattıkları kaydedilen haber-yorumda, AB'nin de Türkiye ile açık bir diyaloga girmekten ve takvim vermekten çekindiği görüşüne yer verildi. 
     Haber-yorumda, ''Türkiye, gururu incindiği takdirde, aşırı milliyetçi akımların da etkisi ile Arap-İslam dünyasının başında Avrupa'ya karşı cephe alırsa ne olacak Boğaziçi'ndeki adam, ekonomik ve siyasi açıdan belki hala hasta, ama sağlıklı bir özgüveni var'' görüşü öne sürüldü. 
     





</TEXT>
</DOC>
