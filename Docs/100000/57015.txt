<DOC>
<DOCNO> 57015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/soneko10.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Katrilyondan sonra ne diyeceğiz.. " 
</HEADLINE>
<TEXT>

     Hacı Ömer Sabancı Holding'in kayıtlı sermaye tavanı 1 katrilyon liraya çıkarıldı. 
     H.Ö. Sabancı Holding A.Ş'nin Olağanüstü Genel Kurul toplantısında, holdingin kayıtlı sermaye tavanının 600 trilyon liradan 1 katrilyon liraya yükseltilmesi onaylandı. 
     Genel Kurul'da konuşan Sabancı Holding Yönetim Kurulu Başkanı Sakıp Sabancı, ''Katrilyon oldu, bundan sonra ne diyeceğiz, nasıl bir isim var bundan sonra '' dedi. 
     Babasının 1949 yılında Emirgan'daki Atlı Köşkü 300 bin liraya satın aldığını hatırlatan Sabancı, ''Şimdi 300 bin lira bir sandviç fiyatı'' dedi. 
     Sabancı, 1 doların yaklaşık 1.5 milyon Türk Lirası'na karşılık geldiğine işaret ederken, ''demek ki 300 bin lira 20 cente tekabül ediyor. Köşkü 20 cente almışız'' diye espri yaptı. 
     
     'Devleti yeterince küçültemedik' 
     Sabancı, ''2001 yılında devleti küçülteçceğiz 
     diyorduk. Yeterince küçültemedik'' dedi. Sabancı, 2001 yılının krizler içinde geçtiğini söyledi. 
     Yılın ağır krizler ve faturalarla bitmekte olduğunu vurgulayan Sabancı, ''Gönül ne istiyor 2002 yılında yığılmış problemlerimizin daha akıllı çözülmesini istiyor'' diye konuştu. Sabancı, devamla şunları kaydetti 
     ''Faraza 2001 yılında devleti küçülteceğiz diyorduk. Yeterince küçültemedik. Tasarruflar yapacağız dedik. Yeterince yapamadık. 
     Avrupa Birliği üyeliği konusunda ileri adımlar atamadık. 
     Özelleştirmede istediğimiz boyutlara gelemedik. Gönül diliyor ki gelecek sene bu meselelerde daha verimli çalışmalar yapıp, belirlediğimiz hedeflere varalım.'' 
     






</TEXT>
</DOC>
