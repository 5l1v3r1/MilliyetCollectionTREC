<DOC>
<DOCNO> 96821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo08.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekvando Dünya Kupası'nda 2 gümüş, 1 bronz aldık 
</HEADLINE>
<TEXT>

     Tekvandoda Dünya Kupası mücadelesi, Japonya'nın başkenti Tokyo'da sona erdi. 
     Turnuvanın son gününde 84 kilo erkeklerde tatamiye çıkan Avrupa ve dünya şampiyonu Bahri Tanrıkulu, gümüş madalya kazandı. 
     İlk turda ABD'li Palmieri'yi 4-1 yenen Tanrıkulu, çeyrek finale yükseldi. Bu turda Meksikalı Cortazar'ı 5-1 sayıyla yenen milli tekvandocu yarı finale çıktı. Yarı finalde Güney Koreli Park'ı son 6 saniyesine 7-7 berabere girilen maçta 8-7 mağlup eden Tanrıkulu, finalist oldu. Final müsabakasında İranlı Karami ile karşılaşan Tanrıkulu, karşılaşmayı 10-7 kaybederek, gümüş madalyada kaldı. 
     Bayanlar 72 kiloda tatamiye çıkan Tuğba Abuş ise birinci turda İspanyol Los Arcos'a 7-0 yenilerek elendi. 
     Türk Milli Takımı, Dünya Kupası mücadelesini erkeklerde 2 gümüş, bayanlarda 1 bronz olmak üzere toplam 3 madalyayla tamamladı. 
     
     BÜYÜKELÇİ BAŞTÜRK DE İZLEDİ 
     Dünya Kupası'ndaki son gün final müsabakalarını Türkiye'nin Tokyo Büyükelçisi Yaman Baştürk de izledi. 
     Bahri Tanrıkulu'nun yapacağı final maçı öncesinde madalya kazanan sporcular, Kıvanç Dinçsalman ve Hamide Bıkçın Tosun'u tebrik eden Baştürk, milli sporculara, ''Bizler, sizlerden gurur duyuyoruz. Sizler de kendinizle gurur duyun. Türkiye'yi en iyi şekilde temsil ediyorsunuz'' dedi. 
     Baştürk, Bahri Tanrıkulu'nun final maçını, tribünden tezahürat yaparak heyecanla izledi. 
     





</TEXT>
</DOC>
