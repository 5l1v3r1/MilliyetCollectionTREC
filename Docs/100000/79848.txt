<DOC>
<DOCNO> 79848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sontur17.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyaya "en" yasağı geldi 
</HEADLINE>
<TEXT>

     Medya ve elektronik ortamda sunulan "yönlendirici nitelikteki yorum ve tavsiyelere" çeşitli sınırlamalar getirildi. Artık, sermaye piyasası araçlarıyla ilgili yorumlarda, "en iyi", "en sağlam", "en güvenilir" gibi ifadelere kesinlikle yer verilemeyecek. 
     SPK'nın, yatırım danışmanlığı faaliyeti ve bu faaliyeti yapacak olan kurumlar ile sermaye piyasasında medya ve elektronik ortam da dahil yatırım tavsiyelerinde bulunacak kişi ve kuruluşlara ilişkin ilke ve esasları düzenleyen tebliği, Resmi Gazete'de yayımlandı. 
     Buna göre yatırım danışmanlığı, ''karşılığında herhangi bir maddi menfaat temin etmek suretiyle, müşterilere sermaye piyasası araçları ile bunları ihraç eden ortaklık ve kuruluşlar hakkında sermaye piyasası ile ilgili diğer konularda yönlendirici nitelikte yazılı veya sözlü yorum ve yatırım tavsiyelerinde bulunulması faaliyeti'' olarak tanımlandı. 
     Yatırım danışmanlığı, Sermaye Piyasası Kurulu'ndan yetki belgesi almış kurumlar tarafından yürütülecek. Yetkili kurumlar ise şu faaliyetlerde bulunabilecek 
     ''Kişilerin veya şirketlerin uzun ve kısa vadeli finansal hareketleri, risk tercihleri, nakit gereksinimleri, vergi mevzuatı karşısındaki durumları dikkate alınarak yatırım planlarının oluşturulması, şirketlerin aktif-pasif yöntemi çerçevesinde bilançolarının analiz edilmesi, risklerin tanımlanması ve azaltılması, şirketlerin yurtiçi ve dışı piyasalardan finansman ihtiyaçlarının karşılanması, alternatif finansman stratejilerinin belirlenmesi, mali risklerden korunmaları konularında tavsiyelerde bulunma, şirketlerin birleşme, bölünme, ele geçirme ve iş ortaklıklarının kurulması gibi değişikliklerle ilgili yeniden yapılandırılma faaliyetleri sürecinde tavsiyelerde bulunulması.'' Faaliyet esasları Yatırım faaliyeti danışmanlığı faaliyetinde bulunacak yetkili kurumların bünyelerinde, yatırım danışmanlığı ve araştırma birimleri için yeterli mekan, teknik donanım ile organizasyonu sağlamış ve yeterli sayıda yatırım danışmanı istihdam etmiş olması zorunlu tutuldu. 
     Yatırım danışmanlığı faaliyetinde bulunabilmek için, aracı kurumlar, portföy yönetim şirketleri ile mevduat kabul etmeyen bankaların, Kurul'un aracılık faaliyetleri ve aracı kuruluşlara ilişkin düzenlemelerinde belirtilen esaslar çerçevesinde, SPK'ya başvurmaları ve izin almaları gerekiyor. 
     Yetkili kurumlar, yatırım danışmanlığı faaliyeti sırasında, müşterilerine gerçek dışı, yanlış, yanıltıcı veya abartılmış bilgilere dayalı tavsilerde bulunamayacaklar. 
     Yetkili kurumlar, yatırım tavsiyelerini güvenilir belge, destekleyici rapor ve analizlere dayandırmak zorundalar. Ayrıca, bu kurumlar, verilen yatırım tavsiyeleri ile ilgili olarak müşterilere önceden saptanmış belli bir getirinin sağlanacağına dair herhangi bir garanti veremeyecekler. 
     Basındaki yorumlar Bu arada yönlendirici nitelikteki işlem ve faaliyetler, sunulan yorum ve tavsiyelerin tarafsız ve dürüst olması, belli bir kişinin, grubun veya porftöyün ihtiyaçlarına yönelik olmaması ve karşılığında doğrudan ya da dolaylı maddi menfaat temin edilmeksizin verilmiş olması kaydıyla, yatırım danışmanlığı kapsamı dışında tutuldu. 
     Buna göre, basın yayına yetkili kuruluşlar tarafından sunulan yorum ve tavsiyeler dahil olmak üzere, medya ve elektronik ortamda yer alan yorum ve tavsiyeler, bu koşulları taşımaları halinde, kapsam dışında bırakıldı. 
     Ancak, bu yorumu hazırlayan kişi veya kuruluşlar, yorum ve tavsiyelerini özenle hazırlayacak ve objektif olacak, halkı yanıltan ve aldatan, bilgi ve tecrübe eksikliklerini istismar edici tarzda ifadelere kesinlikle yer veremeyecekler. Bu kişiler yorumlarında, ''en sağlam'', ''en güvenilir'' gibi subjektif ve abartılı ifadelere de yer veremeyecekler, sunulan tavsiyeler güvenilir kaynak, belge ile mutlaka desteklenecek. 
     Ayrıca, yönlendirici nitelikteki yorum ve tavsiyelerde, hazırlayanan kimliği veya ticaret ünvanı, yararlanılan veri ve kaynaklar, yöntemin varsayımları, menfaat temin edildi ise bu tutar gibi konulara ilişkin bilgilere de yer verilecek. 
     Bu arada, bu tür yönlendirici nitelikteki yorum ve tavsiyeler bulunan basın yayın kuruluşlarında dikkati çekecek şekilde, televizyon-radyo gibi iletişim araçlarında programın başında ve bilgisayarda oluşturulan iletişim ağlarında da sözkonusu tavsiyelerin görüntülendiği sayfa öncesinde, SPK tarafından bu tebliğde yayınlanan,''Yatırım Danışmanlığı Faaliyeti ve Bu Faaliyette Bulunacak Kurumlara İlişkin Esaslar Hakkında Tebliği Uyarınca Yayınlanan Uyarı Notu''na da yer verilecek. 
     





</TEXT>
</DOC>
