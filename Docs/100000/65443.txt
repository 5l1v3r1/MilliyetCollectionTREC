<DOC>
<DOCNO> 65443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur15.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da katliam gibi cinayet... Üç mühendisi bıçakladılar... 
</HEADLINE>
<TEXT>

     Bursa'da dün gece biri kadın üç kişi seri cinayetler işleyerek üç mühendisi öldürdü. Katiller mühendislerden birini 21 yerinden bıçakladı. Cinayet zincirine katillerin kız arkadaşının "bana asılıyorlar" demesi yolaçtı. 
     Harita ve Kadastro Mühendisi Lutfullah Ahmet Erdin, karşılaştığı bir yerde beğendiği Figen Y'den telefonla randevu istedi. Y. de telefon konuşmasını, birlikte yaşadığı Adem G'ye anlattı. Yaptıkları plan gereği, Erdin'e randevu veren Y, önceki gece Ankara yolu üzerinde beklemeye başladı. Ancak Erdin, işlerinin yoğunluğu nedeniyle, makine mühendisi arkadaşı Bülent Keçeli'den, kendisine ait 16 EC 181 plakalı otomobille Y'yi almasını istedi. 
     Figen Y'yi almaya giden Keçeli'nin kullandığı otomobile, Y. ile birlikte Adem G, Erdal G. ve soyadı belirlenemeyen Şahin adlı kişiler de bindi ve Keçeli'den Eski Gemlik yoluna gitmesini istedi. 
     İsmetiye mahallesi Tepecik mevkiinde aracı durdurarak Keçeli'yi dışarıya çıkartan zanlılar, sorguladıktan sonra 21 yerinden bıçaklayarak mühendisi öldürdü. Olay yerinden yine Erdin'in otomobiliyle ayrılan katil zanlıları, daha sonra harita mühendisinin Osmangazi Gümüşçeken caddesindeki bürosuna giderek, Erdin ve arkadaşı Efkan Açıcı'yı da bıçakla öldürdükten sonra kaçtı. 
     Sanıklar, olaydan bir saat sonra yakalanırken, Keçeli'nin cesedi de dün bulundu. Keçeli'nin cesedi otopsi yapılmak üzere Bursa Adli Tıp Kurumu Morgu'na kaldırıldı. 
     3 mühendisi bıçaklayarak öldüren zanlıların Bursa Emniyet Müdürlüğü'ne bağlı Asayiş Şubesi Ağır Suçlar Bürosu'nda sorgulandıktan sonra mahkemeye sevk edilecekleri belirtildi. 
     






</TEXT>
</DOC>
