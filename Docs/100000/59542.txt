<DOC>
<DOCNO> 59542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/ekonomi/eko05.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine herkesle mahkemelik 
</HEADLINE>
<TEXT>

Devlet ile vatandaş arasında çıkan itilaflar nedeniyle mahkemelerde görülen dava sayısı 271 bini aştı. Bu davalarda devleti sadece 757 avukat savunuyor 
     Devlet ile vatandaş arasındaki ihtilaflardan doğan toplam 250 trilyon lira tutarındaki 271 bin 573 hukuk, ceza ve icra davası mahkemelerde sonuçlanmayı bekliyor. 
     Yoğun bir iş yükü altında görev yapmaya çalışan Maliye Bakanlığı bünyesinde faaliyet gösteren Başhukuk Müşavirliği ve Muhakemat Genel Müdürlüğü her ay çeşitli itilaflara ilişkin olarak 6 bin 500 olayı geliyor. 
     Zekeriya Temizel'in Maliye Bakanlığı döneminde "Devletle - Vatandaşı Barıştırma" hedefi doğrultusunda gerçekleştirilen davalarla ilgili envanter çalışması sonucunda devletin sürekli kaybettiği konularda vatandaşa yeniden dava açılmaması ve bir bölüm davadan vazgeçilmesinin getirdiği olumlu süreç kısa sürdü. 
     Başhukuk Müşavirliği ve Muhakemat Genel Müdürlüğü verilerine göre, bu yılın ilk 6.5 aylık verilerine göre Başhukuk Müşavirliği'ne intikal eden iş adedi 41 bin 18, çıkan iş sayısı da 27 bin 820 olarak belirlendi. 
     Buna göre, Hazine avukatlarınca takip edilen, Hazine'nin davacı ve davalı olduğu hukuk, ceza ve icra davalarının sayısı da 271 bin 573'e ulaştı. Bu davalarda söz konusu olan parasal büyüklük ise 249 trilyon 528 milyar 727 milyon lira olarak tespit edildi. 
     Hazine'nin vatandaş ile arasında ihtilaf yaratan davaların önemli bölümünü gayrimenkulle ilgili tescil tapu iptali ve kamulaştırma davaları ile idari davalar, icra ve vergi davaları oluşturdu. Aynı şekilde müteahhitlerle olan davalar, haksız fiilden doğan tazminat davaları, okuma giderlerinden doğan davalar, Gümrük Kanunu'nun tatbikatından doğan davalar, İş Kanunu'ndan doğan davalar, iptal ve tam kazaya taalluk eden idari davalar da sık sık devletle vatandaşı karşı karşıya getirdi. 
     
     586 ilçede avukat yok 
     Her ay ortalama 6 bin 500 yeni işin geldiği Başhukuk Müşavirliği ve Muhakemat Genel Müdürlüğü, bunları takipte ise ciddi anlamda bir eleman sorunu yaşıyor. 
     Sayısı 271 bin 573'e ulaşan hazine davalarına bakan hazine avukatı sayısı 757'de kalıyor. Bu avukatların 44'ü merkez, 713'ü ise muhtelif il ve ilçelerde görev yapıyor. Halen ülkemizde 2 il ve 586 ilçede hiç hazine avukatı bulunmuyor. 
     


 EKONOMİ 

















</TEXT>
</DOC>
