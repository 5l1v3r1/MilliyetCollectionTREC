<DOC>
<DOCNO> 50787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur25.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman'ın resmiyle kredi kartı vurgunu... 
</HEADLINE>
<TEXT>

     ''Sahte kimliklerle kredi kartları çıkartarak dolandırıcılık yaptıkları'' iddiasıyla gözlem altına alındıktan sonra dün, tutuksuz yargılanmak üzere serbest bırakılan ve aralarında bir milletvekilinin 2 yeğeninin de bulunduğu 8 kişinin, sahte kimliklerde dünyaca ünlü sinema sanatçısı Nicole Kidman ile Beşiktaş Belediye Başkanı Yusuf Namoğlu'nun fotoğraflarını da kullanmak istedikleri belirlendi. 
     İstanbul Mali Şube Müdürlüğü'nden yapılan açıklamada, bir istihbaratın değerlendirilmesi sonucu, sahte kimlik ve belgelerle bankalara müracaat ederek alınan kredi kartlarıyla dolandırıcılık yaptıkları belirlenen Mahmut Sungur, Cuma Sungur, Murat Melik, İlles Canmaya, Salih Barbaros ve Yasemin Çağlak ile bir milletvekilinin yeğenleri olan İhsan ve Necmettin İzol kardeşlerin, gözlem altına alındığı anımsatıldı. 
     Açıklamada, sorguları yapılan bu kişilerin, kredi kartlarını edindikten sonra, yine sahte kimliklerle kurdukları ''fiktif firmalar'' aracılığıyla bankalara üye işyeri müracaatında bulunup, POS cihazı aldıkları, bu şekilde kredi kartlarıyla şirket üzerinden harcama yapılmış gibi göstererek dolandırıcılık suçunu gerçekleştirdikleri belirtildi. 
     Bu kişilerin üzerlerinde ve kurdukları şirketlerde yapılan aramalarda ise 191 sahte nüfus cüzdanı, 31 nüfus cüzdanı fotokopisi, sahte kimlik yapımında kullanılan 12 kaşe ve mühür, 40 sahte kredi kartı, bazı kişilere ait bol miktarda fotoğraf, sahte hüviyet ve belge tanziminde kullanılan elektronik malzemeler ele geçirildiği kaydedilen açıklamada ayrıca, 4 gün boyunca 8 ayrı noktaya operasyon düzenlenerek yakalanan 8 kişinin, dün sevk edildikleri Bakırköy Adliyesi'nde nöbetçi mahkeme tarafından, tutuksuz yargılanmak üzere serbest bırakıldıkları hatırlatıldı. 
     Bu arada, ele geçirilen malzemeler arasında yer alan çok sayıdaki fotoğraf arasında, Avustralya asıllı ABD vatandaşı olan dünyaca ünlü sinema sanatçısı Nicole Kidman ile Beşiktaş Belediye Başkanı Yusuf Namoğlu'nun dergilerden kesilmiş resimlerinin de bulunduğu görüldü. 
     İzol ve Sungur kardeşlerin elebaşılığını yaptığı ifade edilen şebeke üyelerinin, her biri 2.5 ile 4 milyar lira arasında limiti bulunan kredi kartlarını kullanmak suretiyle çeşitli bankaları 80 milyar liranın üzerinde dolandırdıkları öne sürüldü. 
     Bu arada, olayla ilgili İhsan İzol'un eşi Ayşe İzol'un da yakalanmasına çalışıldığı bildirildi. 
     






</TEXT>
</DOC>
