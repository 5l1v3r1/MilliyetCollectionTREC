<DOC>
<DOCNO> 69432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko04.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti ilk mart ayında denetime geliyor 
</HEADLINE>
<TEXT>

     Uluslararası Para Fon'u IMF heyetinin, ilk gözden geçirme için 5 Mart'ta Türkiye'ye gelmesi planlanıyor. 
     Türkiye Masası Şefi Juha Kahkonen başkanlığındaki bu ilk gözden geçirmenin performans ve yapısal kriterlerinin gerçekleştirilmesi halinde, IMF, yaklaşık 1 milyar 150 milyon dolarlık bir kredi dilimini daha serbest bırakacak. 
     Heyetin, ilk gözden geçirme çerçevesinde, enaz 15 gün Türkiye'de kalması bekleniyor. 
     2004 yılına kadar sürecek olan yeni Stand-By programı, düzenli gözden geçirmeler, ön koşullar, kantitatif performans kriterleri ve gösterge niteliğindeki hedefler ve yapısal performans kriterleri ile yapısal kriterler aracılığıyla izlenecek. 
     
     Bu yıl için 5 milyar dolar daha kredi 
     Türkiye, bu yıl içindeki dört gözden geçirme sonrasında, IMF'den yaklaşık 5 milyar dolar kredi alacak. 
     Gözden geçirmeler Mart, Mayıs ve Temmuz 2002'de olmak üzere her iki ayda bir ve izleyen dönemde de Ekim 2002'den itibaren her üç ayda bir gerçekleştirilecek. 
     Mart, Mayıs ve Temmuz aylarındaki Gözden Geçirmelerin ardından yaklaşık 1 milyar 150 milyon dolarlık dilimler serbest bırakılacak. 
     Ekim ayındaki Gözden Geçirme'den sonra ise yaklaşık 1.5 milyar dolarlık yılın son dilimi de serbest bırakılacak. 
     IMF'nin, 2003 ve 2004 yılları için de Türkiye'ye 1'er milyar dolar sağlaması bekleniyor. 
     16 milyar dolarlık stand-by kredisinin ilk dilimi olan, yaklaşık 
     9.3 milyar dolarlık bölümü Merkez Bankası hesaplarına giriş yapmıştı. 
     İlk dilim krediden, yaklaşık 6.2 milyar dolarlık kısmı borç geri ödemesi için kullanıldı. 
     IMF'den sağlanan yeni kaynağın 2 yıl 3 ay geri ödemesiz olmak üzere, toplam 4 yılda geri ödenmesi bekleniyor. 
     Yeni kaynak üzerine uygulanacak olan faiz oranı, Türkiye kotasının yüzde 300'ünden fazla kaynak kullanıyor olması nedeniyle, haftalık olarak değişen stand-by faiz oranı olan yüzde 2.67'nin üzerine 200 baz puan daha eklenmesi suretiyle hesaplanıyor. 
     
     IMF uzmanlarının tahmini 
     Öte yandan, IMF Türkiye Masası uzmanları, 10. Gözden geçirmenin ardından hazırladıkları bir raporda, 2005 ve 2006 yıllarına da ilişkin tahminlerde bulundular. 
     Bu tahminlere göre, 2004 yılında, toplam borçların GSMH'ye Gayri Safi Milli Hasıla'ya oranı, yüzde 68.5 iken bu oran, 2005'te yüzde 66.4'e, 2006 yılında da yüzde 64.3'e gerileyecek. 
     Türkiye, 2005 ve 2006 yıllarında, GSMH temelinde yüzde 5 oranında ortalama büyüme sağlayacak. 
     






</TEXT>
</DOC>
