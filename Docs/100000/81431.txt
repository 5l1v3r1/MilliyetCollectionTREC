<DOC>
<DOCNO> 81431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun06.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile Suudi Arabistan'ın ortak Ortadoğu stratejisi 
</HEADLINE>
<TEXT>

     ABD ile Suudi Arabistan'ın, Ortadoğu kriziyle ilgili olarak ortak strateji izleme konusunda anlaştığı bildirildi. 
     New York Times gazetesi, manşetten verdiği haberde, Amerikalıların İsrail Başbakanı Ariel Şaron üzerinde çalışacağını, Suudilerin ise Filistin lideri Yaser Arafat'ı ikna etmeye uğraşacağını belirtti. 
     Anlaşmanın, ABD Başkanı George Bush ile Suudi Veliaht Prensi Abdullah arasında 5 gün devam eden müzakereler sonunda sağlandığı haberde yer aldı. Taraflar, Ortadoğu krizindeki tıkanmayı bu şekilde aşmayı planlıyorlar. Bu bağlamda Bush, gelecek hafta Washington'u ziyaret edecek olan Şaron'la ''açıkça'' konuşacak. Arap liderlerinin ise bir olasılıkla Kahire'de bir araya gelecekleri Yaser Arafat'a aynı baskıyı uygulayacaklar. 
     Gazete, varılan anlaşmanın, ''Bush yönetiminin bir süredir direndiği Ortadoğu'da rol üstlenmeme politikasından vazgeçtiği'' anlamına geldiğine de dikkat çekti. Halen Fas'ın Kazablanka kentinde bulunan Prens Abdullah'ın Arafat'la bir toplantı ayarlamak üzere Arap ülkeleri başkentlerini gezeceği de verilen haberler arasında. 
     
     BUSH ÖNDERLİĞİ ÜSTLENİYOR 
     Bush yönetimine yakın kaynaklar, Başkan'ın Suudi Prens'le bir keresinde 5 saati bulan görüşmesi sırasında, Araplar da katıldığı takdirde uluslararası barış çabalarına önderlik etmeye hazır olduğunu söylediğini ifade ettiler. Bush'un, Arap zirvesi sırasında ortaya atılan barış planının sahibi olan Prens Abdullah'ın rolünün önemini kavradığı da ifade ediliyor. 
     Gazeteye bilgi veren Amerikalı bir yetkili, ''Arap dünyası şimdi İsrail'le barış yapılmasından yana'' açıklamasında bulundu. 
     
     PLANIN AYRINTILARI 
     Henüz resmen açıklanmayan anlaşmaya göre Araplarla Batılılar, Ortadoğu'da ateşkes yapılması ve İsrail'in Filistin kentlerinden çekilmesini sağlamak için işbirliği yapacak. Bunu siyasal çözüm ve Filistin devletinin kurulmasını öngören müzakerelerin başlaması izleyecek. Bu müzakerelere, İsrail ve Filistin'in yanı sıra ABD, Rusya, BM ve AB ile Mısır, Ürdün, Suudi Arabistan, Suriye ve Fas'ın katılacağı belirtildi. 
     Bu konuda tek güçlük kaldığını yazan New York Times, Şaron'un 1967'deki sınırlara dönülmesini hiçbir zaman kabul etmeyeceğini açıkladığına dikkat çekti. 
     





</TEXT>
</DOC>
