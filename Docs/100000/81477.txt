<DOC>
<DOCNO> 81477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/soneko18.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında hangi yatırım aracı ne kadar kazandırdı 
</HEADLINE>
<TEXT>

     Piyasalar, beklentisizliğin etkisi ve yeni para girişinin olmaması nedeniyle Nisan ayını sıkışık bir seyirle beklemede geçirdi. 
     Beklentisizliğin etkisiyle genelde yatay ve küçük çapta iniş çıkışlar gösteren piyasada yatırımcılar küçük çapta kazançlarla yetinmek zorunda kaldılar. Borsadaki yükseliş denemeleri işlem hacmi ile desteklenmediği için 12,000 puanın üstünde tutunmakta zorlanan endeks, 12,600 puan seviyelerinden gelen satışlarla geriledi. 
     Sıkışık bir seyirle ana destek ve direnç noktaları arasında seyreden borsa endeksi Nisan ayında toplam 237.93 puanlık düşüşle ay sonunda 11,441.50 puana geriledi. Hisse senetleri Nisan ayında ortalama yüzde 2.04 oranında değer yitirdi. 
     
     ÖZETLE YATIRIM ARAÇLARI 
     Nisan ayı altın ve dövizde artışla kapandı. İMKB İkinci el tahvil ve bono piyasasında Mart ayı sonunda oluşan oranlardan yola çıkılarak yapılan hesaplamalara göre tahvil ve bononun Nisan ayındaki getirisi yüzde 3.04 ile yüzde 3.98 arasında değişti. 1 aylık mevduat faizi net yüzde 3.46 kazandırdı. Yatırım fonlarına katılma belgeleri aylık ortalama yüzde 3.01 oranında artış kaydederken, reponun net verimi de yüzde 3.78 olarak gerçekleşti. 
     
     BORSA 
     İMKB Ulusal-100 Endeksi, Nisan ayında 237.93 puan düşerek 11,679.43 puandan 11,441.50 puana indi. İMKB'de işlem gören hisse senetlerinin aylık ortalama değer kaybı yüzde 2.04 oldu. 
     Nisan ayında, İMKB Ulusal Mali Endeks 361.80 puanlık düşüşle 16,009.18 puana, İMKB Ulusal Sanayi Endeksi 55.33 puanlık düşüşle 9,371.75 puana ve İMKB Ulusal Hizmetler Endeksi 242.65 puanlık düşüşle 6,922.60 puana geriledi. 
     Mali grup hisselerin aylık ortalama değer kaybı yüzde 2.21, sanayi grubundaki hisselerin aylık ortalama değer kaybı yüzde 0.59 ve hizmetler grubundaki hisselerin aylık ortalama değer kaybı yüzde 3.39'a ulaştı. 
     
     KAZANANLAR VE KAYBEDENLER 
     Nisan ayında en yüksek oranlı getiriyi yüzde 98.92'lik artışla Arsan Tekstil hisseleri sağladı. Ege Profil hisseleri yüzde 63.38'lik artışla ikinci ve Eczacıbaşı İlaç hisseleri de yüzde 57.63'lük artışla üçüncü oldu. 
     Gorbon Işıl hisseleri Nisan ayında yüzde 34.29 oranında gerileyerek en çok değer yitiren hisse senedi oldu. 
     Beşiktaş Futbol Yatırımları hisseleri yüzde 31.58'lik düşüşle ikinci, Doğan Burda hisseleri de yüzde 25.42'lik düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 301 hisse senedinden 131 tanesi değer kazanırken, 145'i değer yitirdi, 25 hissenin fiyatı da aynı kaldı. 
     
     DÖVİZ 
     Yabancı para birimlerinin Türk Lirası karşısındaki Nisan ayı kazançları yüzde 0.30 ile yüzde 3.68 arasında gerçekleşti. 
     İstanbul Serbest piyasada alınıp satılan dövizlerden ABD Doları Nisan ayında Türk Lirası karşısında yüzde 0.30 oranında artış gösterdi. 
     AB'nin ortak para birimi Euro'nun geçen ayki artışı yüzde 3.68, İngiliz Sterlini'nin yüzde 2.24 ve İsviçre Frangı'nın yüzde 3.24 olarak gerçekleşti. 
     Nisan sonunda ABD Doları'nın Türk Lirası satış fiyatı 1 milyon 345 bin lira, Euro'nun 1 milyon 213 bin lira, İngiliz Sterlini'nin 1 milyon 963 bin lira ve İsviçre Frangı'nın 829 bin lira oldu. 
     
     ALTIN 
     Nisan ayında 24 ayar külçe altının gram satış fiyatı yüzde 3.05, Cumhuriyet altının satış fiyatı da yüzde 2.86 oranında arttı. 
     Cumhuriyet altınının satış fiyatı ay boyunca 2 milyon 500 bin lira yükselerek 90 milyon liraya, 24 ayar külçe altının gram satış fiyatı da 400 bin lira yükselerek 13 milyon 500 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Nisan ayı boyunca yüzde 1.35 artarak, 13 milyon 175 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Nisan ayındaki ortalama değer artışı yüzde 3.01 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 8.11 ile Oyakbank B Tipi Tahvil Bono Fon, yüzde 7.30 ile Global B Tipi Değişken Fon ve yüzde 7.15 ile Alternatif B Tipi Tahvil Bono Fon belgelerinde kaydedildi. 
     Geçen ayın en çok değer yitiren katılma belgeleri ise yüzde 9.35'lik düşüşle Kent Yatırım A Tipi Değişken Fon, yüzde 8.11'lik 
     düşüşle Garanti A Tipi Yabancı Fon ve yüzde 7.71'lik düşüşle de Gedik A Tipi Hisse Senedi Fon oldu. Yatırım fonlarının fiyat seyrini izleyen A.A Bileşik Fon Endeksi Nisan ayında 7 bin 806 puan artarak 267,192 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'nda Mart sonunda oluşan oranlardan parasını bir ay boyunca tahvil ve bonoda değerlendirenlerin Nisan ayındaki kazançları yüzde 3.04 ile yüzde 3.98 arasında oldu. 
     Banka faizlerinde ay içinde ortalamalara 1.7 puan ile 3.7 puan arasında yansıyan düşüşler olurken, ortalamalarda vadelerine göre yüzde 48-51 aralığına inildiği gözlendi. 
     Önde gelen ve değerlendirmeye alınan 10 kamu ve özel bankanın Mart sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.46 oldu. 
     Mart sonunda ortalama yüzde 55 dolayında seyreden oranlardan parasını repoda değerlendiren yatırımcılar aylık yüzde 3.78 dolayında kazanç elde ettiler. 
     





</TEXT>
</DOC>
