<DOC>
<DOCNO> 80338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun29.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturyalı profesör Feigl "Ermeni soykırımı iddiaları kepazelik" 
</HEADLINE>
<TEXT>

     Almanya'nın Duisburg Mercator Üniversitesi'nde konferans veren Avusturyalı Prof. Dr. Erich Feigl, Ermenilerin soykırım iddialarını ''kepazelik'' olarak niteledi. 
     Ermenilerin sözde soykırımı anma günü ilan ettikleri 24 Nisan'da, asılsız iddialar ve sahte belgelerle dünyanın gözünü boyama çabası içinde olduklarını ifade eden Feigl, Ermenileri, ''tarihi saptırarak dünya kamuoyunu etkilemeye çalışmakla'' suçladı. 
     Osmanlı İmparatorluğu döneminde, kimsenin topraklarında rahatsız edilmediğini belirten Feigl, ''Ermeniler 24 Nisan'ı soykırım günü ilan etmekle yalan söylemektedirler. Ankara hükümeti, Ermenilerin iddiaları karşısında arşivleri sonuna kadar açarak durumu açığa çıkarmalı ve yalan yanlış propagandaları yalanlamalı'' dedi. 
     Prof. Dr. Feigl, Ermenilerin, asılsız iddialarını çürütecek belgeleri yok ettiklerini, sahte belgeler düzenleme yoluna başvurduklarını kaydetti. 
     Osmanlı İmparatorluğu'nun 24 Nisan 1915'te katliam yapmadığını, asılsız iddiaların Ermeniler tarafından ''terbiyesizce'' kabul ettirilmeye çalışıldığını belirten Feigl,''Ermenilerin Azerbaycan'a girerek işgal ettikleri topraklarda katliam yaptıkları ortadadır. 
     Onlar tarihte hep isyancı millet olmuştur'' dedi. 
     
     Cem Özdemir'e eleştiri 
     Prof. Dr. Erich Feigl, Federal Parlamento Birlik 90 Yeşiller Partisi iç politika sözcüsü Türk kökenli milletvekili Cem Özdemir'i de sert dille eleştirdi. 
     Feigl, Özdemir'in Köln kentinde Ermeni Kilisesi'ni ziyaret etmesinin hatırlatılması üzerine, ''Özdemir'i seviyorum. Kendisi nazik kişiliğe sahip bir insan. Ermeni meselesine geldiğinde kendisini bilgisiz ve zavallı buluyorum. Türk kökenli bir milletvekili olarak geldiği topraklarda neler yaşandığından habersiz. Bu konuda onu kendisine güveni varsa açık oturuma davet ediyorum, karşıma çıksın. 
     Gerçek bilgileri Türk arşivlerinden değil de Ermeni yanlılarından öğreniyor'' diye konuştu. 
     





</TEXT>
</DOC>
