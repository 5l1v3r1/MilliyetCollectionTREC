<DOC>
<DOCNO> 98650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun17.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinliler Nablus'ta sokağa çıkma yasağına uymuyor 
</HEADLINE>
<TEXT>

     Filistinlilerin son iki gündür Batı Şeria'nın Nablus kentinde İsrail ordusunun koyduğu 24 saat sokağa çıkma yasağına uymadıkları bildirildi. 
     Binlerce Nabluslu, dün olduğu gibi bugün de sokaklara çıktı ve bunun üzerine, bankalar ve mağazalar hizmet vermek için açıldı. 
     Nablus sakinleri sokağa çıkma yasağı nedeniyle tükenen gıda stoklarını tazelemek için bakkal ve manavlara koşarken, son 40 gündür sokağa çıkma yasağı uygulayan İsrail askerlerinin duruma müdahale etmedikleri, zırhlı araçlarından dışarı çıkmadan sokaklarda devriye gezmeyi sürdürdükleri kaydedildi. 
     Ancak, İsrail askerlerinin dışardan şehre sadece temel gıda maddesi getiren araçların girişine izin verdikleri, diğer araçları zaman zaman havaya ateş de açarak kentten uzaklaştırdıkları bildirildi. 
     Filistinlilerin daha önce böyle kitlesel şekilde sokağa çıkma yasağını ihlal etmedikleri, Nablus sakinlerinin bu şekilde pratikte sokağa çıkma yasağını ortadan kaldırmaları durumunda, hareketin diğer Filistin kentlerine de yayılabileceği belirtildi. 
     Fırsattan istifade nohut köftesi felafel sattığı küçük tezgahını açan Tamer Annan adlı Filistinli, ''bir aydan fazla süredir evde kilitliydik. 8 çocuğum var, neyimiz varsa bitirdik. Yiyeceğe ihtiyacımı var ve yiyecek bulmak için her türlü emri ihlal etmek zorundayız. Ben İsrail ordusuna karşı çıkmak için değil, sadece çocuklarıma yiyecek bulmak için çalışıyorum'' dedi. 
     İsrail ordusu ise Nablus'daki durumla ilgili yorum yapmayı reddetti. 
     





</TEXT>
</DOC>
