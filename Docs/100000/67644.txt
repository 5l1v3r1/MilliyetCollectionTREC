<DOC>
<DOCNO> 67644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko30.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi "Türkiye, dünya ölçülerinde bir özel sektöre sahip" 
</HEADLINE>
<TEXT>

     ABD Büyükelçisi Robert Pearson Türkiye'nin verimlilik, esneklik ve hüner bakımından dünya ölçülerinde bir özel sektöre ve emek gücüne sahip olduğunu söyledi. 
     Pearson, Birleşmiş Milletler Kalkınma Programı UNDP , Hazine Müsteşarlığı'nın katkılarıyla, TOBB, YASED ve Finans Dünyası tarafından Devlet Konukevi'nde düzenlenen ''Türkiye'de Yatırım Ortamının İyileştirilmesi'' konulu konferansın özel konuğu olarak bir konuşma yaptı. 
     Büyükelçi Pearson, konuşmasında, Türkiye'nin ekonomik gelişme ve dünya ekonomisiyle daha iyi bütünleşme yönünde önemli avantajlara sahip olduğunu belirtti. 
     ABD Büyükelçisi Pearson, ülkesinin bir müttefik olarak Türkiye'nin ekonomik reformlarına tam destek verdiğini belirterek, Afganistan da dahil Orta Asya'ya yakınlığının Türkiye'nin avantajlarından biri olduğunu ifade etti. 
     Pearson, Türk şirketlerinin ortak yatırımlar yoluyla Afganistan'ın yeniden imarına aktif biçimde katılmasını istediklerini ve desteklediklerini de kaydetti. 
     






</TEXT>
</DOC>
