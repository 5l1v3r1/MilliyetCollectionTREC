<DOC>
<DOCNO> 99541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/spor/spo02.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
HOLLANDA AYAKLANDI 
</HEADLINE>
<TEXT>

Feyenoord taraftarının sezon açılışında "Hamas, Hamas, bütün Yahudiler’i gaza yolla" tezahüratları panik yarattı. Adalet ve İçişleri Bakanlığı, Revivolu Fenerbahçe’nin güvenliği için maçın seyircisiz oynanmasını gündeme aldı 
     GÖKHAN TÜRE 

     Paniğe yol açtı 
     FENERBAHÇE’NİN Şampiyonlar Ligi üçüncü tur elemesinde karşılaşacağı Hollanda temsilcisi Feyenoord’un sezon açılışında taraftarların ırkçı tezahüratlarda bulunması büyük paniğe yol açtı. Feyenoord’un 60 bin kişilik stadını tamamen dolduran seyircilerin "Hamas, Hamas, bütün Yahudiler’i gaz odasına yolla" şeklindeki tezahüratları Hollanda kulübünün yöneticilerini Fenerbahçe maçı öncesi sıkıntıya soktu. 
     
     Harekete geçtiler 
     HOLLANDA Adalet Bakanlığı ve İçişleri Bakanlığı da bu gelişmeden endişe duyarken hemen harekete geçti. Holiganlarıyla Avrupa’da ün yapan Hollanda ekibinin, kadrosunda İsrailli Haim Revivo’yu da barındıran Fenerbahçe ile oynayacağı maçı düşünen iki bakanlık, Sosyalist Parti’nin de uyarısıyla karşılaşmanın seyircisiz oynanması için devreye girdi. Önümüzdeki günlerde bu konuda karar alınacağı belirtildi. 
     
     Sabıkalı taraftar 
     BİLİNDİĞİ gibi daha önce birçok kez UEFA’dan kulüplerine ceza verilmesine neden olan Feyenoordlu holiganlar Hollanda’da Yahudiler’in takımı olarak bilinen Ajax ile de geçinemiyorlar. Ajaxlı taraftarlarla bundan birkaç yıl önce internette birbirine giren ve daha sonra da bir Ajaxlı taraftarın ölümüne neden olan sokak kavgalarına karışan Feyenoordlu holiganlar, "sabıkalı" taraftar toplulukları arasında başı çekiyorlar. 
     
Kadıköy’de bayram var      FENERBAHÇE yeni sezon öncesi bugün ilk kez taraftarının karşısına çıkacak. Ortegalı kadrosuyla Şükrü Saracoğlu’na merhaba diyecek olan Sarı - Lacivertliler, Kızılyıldız ile özel bir maç oynayacaklar. Saat 21.00’de TRT1’den naklen yayınlanacak karşılaşmadan önce taraftarlar için çeşitli etkinlikler düzenlenecek. Asbaşkan Murat Özaydınlı, taraftarlara çağrıda bulundu, "Fenerbahçe seyircisi büyüklüğünü bir kez daha Türkiye’ye gösterecektir. Herkes formasını giyerek stadı doldursun" diye konuştu. 
     
Ne askerliği      HIRVAT yıldız Rapajc askerlik sorunu olduğu dedikodularına gülüp geçtiğini söyledi. Rapajc, "Yurtdışında ikamet ettiğim için 35 yaşına kadar askerlik sürem var. Ayrıca ülkemde futbolcuların otuz yaşına kadar askerlik izni bulunuyor. Hırvatistan’da paralı askerlik de yapılıyor. Gerekirse parayla da askerlik sorunumu çözerim. Şu an için problem yok" dedi. 
     
Rüştü sıkıntılı      TECRÜBELİ file bekçisi yeterli dinlenme fırsatı bulamadığından şikayetçi oldu. Rüştü, "Sorunlarım ancak uzun süreli bir dinlenmeyle bitebilir. Ama ne yazık ki buna imkan bulamıyorum. Rahatsızlığım nedeniyle maç içinde iyi konsantre olamıyorum. Bu çabukluğumu ve zamanlamamı engelliyor. Yeni sezonda da yine az dinlenmeyle takıma faydalı olmak için gayret göstereceğim" diye konuştu. 
     
Küfüre savaş      FENERBAHÇE Yönetimi taraftarlarına spor sahalarında küfürlü tezahürat yapmaması için çağrıda bulundu. Yönetim açıklamasında şu görüşlere yer verdi "Gelin, dünyanın en modern statlarından biri olarak gösterilen Şükrü Saracoğlu Stadı’nda, dünyanın en coşkulu taraftarı olarak küfüre karşı savaş açalım. Unutmayalım ki, Sarı - Lacivertli formayı giyme onurunu yaşayan futbolcularımız, rakibe edilen küfürlerle değil, kendilerine sunulan sürekli ve şartsız destekle motive olabilirler." 
     



 SPOR 





















</TEXT>
</DOC>
