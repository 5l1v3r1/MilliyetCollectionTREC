<DOC>
<DOCNO> 71478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun22.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşlerinden biri Usame Bin Ladin'in yaşadığını iddia etti 
</HEADLINE>
<TEXT>

     Usame Bin Ladin'in eşlerinden biri, kocasının hayatta olduğuna ve Afganistan'daki üssünü hiçbir zaman terk etmediğine inandığını söyledi. 
     Merkezi Londra'da bulunan ve Suudi sermayesiyle yayımlanan Eş Şark El Avsat gazetesinin haberine göre, kimliği sadece adının baş harfleriyle verilen A.S, Bin Ladin ile bir dönem Afganistan'da yaşadı. 
     El Macella dergisinde hafta sonunda yayımlanacak demeçten bazı alıntıları yayımlayan Eş Şark El Avsat'a göre, A.S, Bin Ladin'in kendisine, ''Eğer Aganistan'dan ayrılırsa, Allah'ı da terk etmiş olacağını ve her zaman Afganistan'da ölmek istediğini söylediğini'' ifade etti. 
     A.S, Bin Ladin'in ölü mü, yoksa sağ mı olduğunu düşündüğünün sorulması üzerine, ''Ciddi anlamda hala yaşadığına inanıyorum. Eğer öldürülmüş olsaydı, bütün dünya bilirdi, bu saklanamaz'' yanıtını verdi. 
     Afganistan'dan kendisinin ne zaman ayrıldığını belirtmeyen A.S, Bin Ladin'in, kronik böbrek rahatsızlığı ve karın ağrısı sıkıntısı nedeniyle, geçici olarak tedavi amacı dışında hiçbir zaman Afganistan'ı terk etmeyeceğini söylediğini anlattı. 
     ABD'nin 11 Eylül'deki terör saldırılarının baş zanlısı ilan ettiği Bin Ladin'in, 4 eşi olduğu tahmin ediliyor. Bin Ladin'in biri Suriyeli, ikisi Suudi ve biri de Yemenli olan eşlerinden 14-18 çocuğu olduğu kaydediliyor. 
     Demecinden alıntılar yayımlanan A.S'nin nereli olduğu ve Bin Ladin'i en son ne zaman gördüğü haberde belirtilmedi. 
     






</TEXT>
</DOC>
