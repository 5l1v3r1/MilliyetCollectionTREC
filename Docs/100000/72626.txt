<DOC>
<DOCNO> 72626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur16.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "İtalyanlar hazmetmeyi öğrensin" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Galatasaray-AS Roma futbol takımları arasında dün akşamki karşılaşma sonrası yaşanan olayları değerlendirirken, ''İtalyanlar da Türk futbolundaki bu gelişmeyi hazmedebilmeyi öğrenmeliler diye düşünüyorum'' dedi. 
     Bahçeli, AB Zirvesi'ne katılmak üzere Barcelona'ya giden Başbakan Bülent Ecevit'i Esenboğa Havalimanı'nda uğurladıktan sonra, gazetecilerin sorusu üzerine, dün akşamki karşılaşma sonrası yaşanan olayları değerlendirdi. 
     Galatasaray futbol takımını tebrik eden ve başarılarının devamını dileyen Bahçeli, ''İtalyanlar da Türk futbolundaki bu gelişmeyi hazmedebilmeyi öğrenmeliler diye düşünüyorum'' diye konuştu. 
     Bahçeli, MİT eski görevlisi ve emekli yarbay Korkut Eken hakkında verilen mahkumiyet kararına ilişkin yaşanan tartışmalar ile ilgili soruyu ise yanıtsız bıraktı. 
     Maliye Bakanı Oral da Ecevit ile Barcelona'ya hareketinden önce gazetecilerin maçla ilgili soruları üzerine, böylesi olayların olmaması gerektiğini ifade etti. Oral, şöyle konuştu 
     ''Bu bir spordur, bir mücadele ve rekabettir. Şanssız bir olay. 
     Sıkıntılı dakikalar yaşadı bizim arkadaşlarımız. Dışişleri Bakanlığımız olaya anında müdahale etti. 
     Herhalde, nota verilmesi şeklinde veya olayın UEFA nezdinde belli bir noktaya gelmesi gerekir. Temenni ederim bir daha böyle olayla karşılaşmayalım. Ama Galatasaray'ın zaferi hepimizi çok sevindirdi. 
     İnşallah bu havayla çeyrek final kapısını aralarız.'' 
     






</TEXT>
</DOC>
