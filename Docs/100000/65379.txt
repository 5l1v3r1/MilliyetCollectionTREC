<DOC>
<DOCNO> 65379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sondun12.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin İnterneti kontrol altına alıyor... 
</HEADLINE>
<TEXT>

     Bağımsız TV kanalları NTV ve TV-6'nın etkisiz hale getirilmesinden sonra, Devlet Başkanı Vladimir Putin yönetimi, interneti de kontrol altına almayı planlıyor. 
     ''Novi İzvestiya'' gazetesinde bugün manşetten verilen habere göre, İçişleri Bakanlığı'nın hazırladığı yasal değişiklikler gerçekleşirse sıradan bir yurttaş evinde internete bağlanmak için veya basit bir modemi mağazadan satın alabilmek için önce polisten izin alacak. 
     Bakanlığın hazırladığı değişiklikler, bu ay, ülkenin en üst düzey güvenlik organı olan, Devlet Başkanı Vladimir Putin'in başkanlık ettiği Rusya Güvenlik Konseyi'nde ele alınacak. 
     Gazetenin, İçişleri Bakanlığı kaynaklarından ele geçirdiğini belirttiği bilgilere göre vatandaşlar internet bağlatmak için veya modem satın almak için önce mahallesindeki karakola başvuracak. Bu başvuru yerel komisyonda görüşülecek ve izin çıkarsa vatandaş bu kağıtla mağazaya veya internet sağlayıcıya gidecek. 
     Bu sürecin yaratacağı bürokratik giderler için de o vatandaştan internet vergisi alınacak. 
     İnternet sağlayıcı da güvenlik makamlarına, aboneleriyle ilgili bilgileri aktarmak zorunda olacak. 
     Gazete, yaptığı yorumda, ''Rusya hala Batı'ya karşı soğuk savaşın içerisinde. Batı'dan internet ile gelen 'zararlı bilgileri' engelleme peşinde'' görüşünü savundu. 
     Bu gelişmenin, Putin yönetiminin bağımsız TV ve diğer medya organlarına karşı yürüttüğü kampanyanın bir parçası olduğunu da savunan gazete, ''elbette bağımsız medyaya karşı kampanyada interneti de unutmadılar. Çünkü Ruslar, internet aracılığıyla bağımsız haberleri rahatça alabilirler'' yorumunu yaptı. 
     Haberde, sırada fotokopi ve diğer çoğaltma makinalarının kontrolünün bulunduğunu da öne sürerek, ''Bu makinalar güvenlik makamlarınca tescil edilecek. Belgelerin kaç kopya olarak çoğaltılacağı üzerinde kontrol olacak'' dedi. 
     






</TEXT>
</DOC>
