<DOC>
<DOCNO> 53192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun01.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan kadınlar haklarını istiyor, Burkalar fora 
</HEADLINE>
<TEXT>

     Afganistan Kadın Hareketi Başkanı Süreyya Parlika'nın önderliğinde başkent Kabil'de bir meydanda toplanan ve burkalarını çıkaran kadınlar, haklarını geri istediler. 
     500 kadar kadın, eski Mekariyan meydanına yürümeden önce, 
     Parlika'nın evinin önünde biraraya gelerek, burkalarını çıkardılar ve torbalara koydular. 
     Birbirleriyle öpüşen ve sarılan kadınlar, özgürlüğün tadını çıkardı. Basın mensuplarına gülümseyen ve el sallayan şık giyimli kadınların makyaj yaptıkları ve saçlarının boyalı olduğu görüldü. 
     Parlika, meydanda kadınlara hitaben yaptığı konuşmada, kadın olarak haklarını geri almak için mücadele edecekleri sözü verdi. 
     Afganistan'da 10 yıl önce Kızılhaç sorumlusu olarak görev yapan Süreyya Parlika, şunları söyledi 
     ''Biz çok zor günleri geride bıraktık. Dertlerimizi çok iyi biliyorum. Artık sizin haklarınızı, yani kadınlık haklarınızı almak için mücadele edeceğiz. Sizler Taliban döneminde evden dışarı dahi çıkamıyordunuz. Burkanın içine hapsedilmiştiniz. Ben sizlere kahraman diyorum. Şimdi bizler BM'den hak istiyoruz. Bize kadınlık haklarımızı geri versinler. Dünya kadınlar örgütlerine de sesleniyoruz. Onların yardımlarını istiyoruz. Artık kız çocuklarımız da okullara gitsin. 
     Bundan sonraki mücadelemiz kadınsal haklarımızın geriye alınmasıdır.'' ''Bütün Afganistan'da özgürlük'' pankartları taşıyan kadınlar, Parlika'nın konuşmasını sık sık alkışlarla kesti. 
     Gösteriye katılan kadınlardan Yasemin Baki 40 , Taliban gelmeden önce öğretmen olduğunu belirterek, ''Bizler bir an önce okullarımızın açılmasını istiyoruz. 
     Kadın haklarımızı ve iş istiyoruz. Bugün sokağa çıkmamızın sebebi de budur'' dedi. 
     Kabil'deki kadın gazetecilerden sorumlu Melaley Metin 43 de haklarını ve işyerlerinin açılmasını istediklerini söyledi. 
     Metin, ''Bizi Taliban burkaya mahkum kılmıştı, burkadan nefret ediyoruz. Bize başörtümüz yeterli. Başörtümüzü çok özlemiştik'' dedi. 
     Terzi olan Nadire Sıddıki 40 , korkudan iş yapamadıklarını ve sokağa çıkamadıklarını anlattı. 
     






</TEXT>
</DOC>
