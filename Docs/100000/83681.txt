<DOC>
<DOCNO> 83681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/yazar/ulagay.html </URL>
<DATE> 2002/05/13/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Anneler Günü’nde gençlik ve Derviş’e dair 
</HEADLINE>
<TEXT>

     Dün sabah benzin almak için girdiğim benzincide hesabı öderken bana uzatılan kırmızı karanfil, üzerimdeki olumsuz havayı bir anda yok etti daha annemi öpmeden bir anneler günü iyimserliğine giriverdim. Galiba, beklemediğim incelikler ve jestler beni çok etkiliyor. Tam tersine, oluşturduğum bir beklentinin gerçekleşmemesi de bazen gereğinden fazla etkileyebiliyor, olumsuz bir havaya sokabiliyor beni. 
     Arı Derneği’nin kendi bağımsız kulvarında gelişerek gençlikle bütünleşmesinde büyük rolü olan Kemal Köprülü, Kemal Derviş’in Türkiye’nin dört bir yanından gelen gençlere, Türkiye’nin geleceğiyle ilgili vizyonunu ortaya koyan bir konuşma yapacağını söyleyince heyecanlandım ve derhal bir beklenti oluşturmaya başladım. Derviş’in Türkiye’yi dünyayla ve ekonominin gerçekleriyle buluşturarak bize yeni bir gelişme ufku açabileceğini düşündüğüm için, bu beklentimi karşılayacak bir konuşma bekliyordum Derviş’ten. 
     Ne yazık ki umduğumu bulamadım. Yeditepe Üniversitesi Kayışdağ kampusundaki mükemmel salonda bini aşkın gence hitap eden Derviş, 21. yüzyıl için bir vizyon çizmek yerine daha çok 20. yüzyılı yorumlayan ve 15 aylık icraatını ortaya koyan açıklamalar yaptı. Gençliğin nabzını pek tutamadı bence ve eğitimin, bilgi toplumunun, internetin önemi gibi konulara ancak gençlerden gelen sorular üzerine değindi. Yanılmış olabilirim ama şu son günlerde Derviş’in kafası biraz karışık galiba. 
     
     Zengin Amerikan çiftçisine ek destek yoksulları vuracak 
Küresel düzeni ABD dinamitliyor      Dünyanın tek süper gücü ABD’nin başkanı olarak kendi bildiğini okumayı marifet sanan George W. Bush, şimdi de geçimi tarıma dayalı yoksul ülkelerin ve Avrupa’nın tepkisini hiçe sayarak, zengin Amerikan çiftçisine siyasi rüşvet vermeye hazırlanıyor. Başkan Bush’un imzalaması beklenen yasayla ABD’nin tarıma sağladığı sübvansiyonlar yüzde 80’den fazla artırılmış olacak ve önümüzdeki on yıl içinde ABD bütçesine 180 milyar dolarlık bir yük getirecek. ABD’nin tarıma vereceği yeni destek öncesinde yılda 360 milyar dolarlık sübvansiyondan yararlanan zengin ülkelerin çiftçilerine sağlanan ve giderek azaltılacağı vaat edilen sübvansiyon toplamı da yeniden artmış olacak. 
     
     Zengin ve yoksul 
     ABD’nin bu adımı, geçen yılın sonunda Doha’da yapılan Dünya Ticaret Örgütü WTO toplantısında benimsenen ve yeni bir dünya ticaret anlaşmasının yolunu açan ilkelerle de çelişiyor ve ABD’yi sözünde durmayan ülke konumuna düşürüyor. Anımsanacağı gibi, 11 Eylül sonrasının yarattığı ortamda yapılan WTO Doha toplantısında, yoksul ülkelere anlayışlı davranmaya karar veren ABD ve Avrupa, çoğu tarımsal ürün ihracatına bağımlı olan bu ülkelere, zengin ülkelerin çiftçilerine sağlanan sübvansiyonların azaltılacağı sözünü vermişti. Yoksul ülkeler de, bu vaatleri ciddiye alarak, yeni bir uluslararası ticaret anlaşması için görüşmelerin başlanmasına yeşil ışık yakmıştı. ABD, şimdi kendi çiftçisine yeni sübvansiyonlar sağlayarak dünya ticaret görüşmelerini dinamitlemiş oluyor. 
     Amerikan çiftçisine ek destek sağlayacak olan yeni yasayı "bir ucube" olarak niteleyen The Economist dergisindeki değerlendirmeye göre, bu desteğin dörtte üçü, toplam çiftçilerin ancak 10’unu oluşturan Amerika’nın en zengin çiftçilerine gidecek. Bunun sonucunda, örneğin yıllık geliri 35.000 doları aşan Amerikalı pamuk üreticisine sağlanan destek nedeniyle yıllık geliri 350 doları bulmayan Burkina Faso’lu üretici zarar görmüş olacak. 
     Daha önce Başkan Clinton döneminde kabul edilen bir yasayla tarımda piyasa ekonomisinin esas alınması ve sübvansiyonların sınırlandırılması benimsenmişti. Şimdi kasımdaki seçimleri de hesaba katarak güçlü tarım lobisine teslim olan Kongre, buğdaydan mısıra, soya fasulyesinden pamuğa kadar uzanan pek çok üründe zengin çiftçilere cömert fiyat garantileri getiriyor. 
     
     Başkorumacı ABD 
     Amerikan çiftçisine sağlanacak bu yeni sübvansiyon, "serbest ticaret" söylemiyle iktidara gelen Bush yönetiminin, aslında serbest ticaretin değil, korumacılığın şampiyonu olduğunu ortaya koyan yeni bir adım. Bush yönetimi mart ayında da, en verimsiz demir - çelik üreticilerini korumak için çelik ithalatına 30’a varan ek gümrük vergileri koymuş ve başta Avrupa ülkeleri olmak üzere pek çok çelik üreticisi ülkenin tepkisini çekmişti. ABD’nin bu uygulaması birçok ülkede çelik fiyatlarının artırılmasına yol açtı. Avrupa Birliği ise ABD’ye misilleme yaparak ABD’nin duyarlı olduğu bir dizi ürüne yeni gümrük vergileri koymaya hazırlanıyor. ABD ile Avrupa arasında Doha görüşmeleri sırasında sağlanmış görünen işbirliği anlayışı, şimdi ABD’nin bu bencil ve korumacı yaklaşımı nedeniyle yerini bir kez daha gerilime bırakmış bulunuyor. 
     Söylemiyle serbest ticaretin ve küreselleşmenin öncülüğünü yapan ABD, bu tutumuyla serbest ticareti sınırlayan ve gerçek anlamda "küresel" bir düzenin kurulmasını engelleyen ülkelerin başında geliyor. Kendi çıkarının, hatta Amerikan toplumundaki belli bir toplumsal grubun çıkarını korumak için savunur göründüğü tüm ilkeleri pervasızca çiğneyen ABD’nin, bu tutumuyla küreselleşmenin önündeki en önemli engellerden biri haline geldiği görülüyor. Küreselleşmenin bir göstergesi olarak 1990’lı yıllar boyunca hızlı bir yükseliş gösterdikten sonra 2001 yılında gerileyen dünya ticaretinin, ABD’nin bu korumacı tavrından olumsuz etkilenmesi de olası görünüyor. 
     
Bize yasak, Bush’a serbest      Bush yönetimindeki ABD, gerektiğinde IMF’yi de devreye sokarak Türkiye’ye ve diğer ülkelere benimsetmeye çalıştığı ilkelerin hiçbirine kendisi uymuyor. 

</TEXT>
</DOC>
