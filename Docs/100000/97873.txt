<DOC>
<DOCNO> 97873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/yasam/yas05.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Faul yüzünden cinayet çıktı 
</HEADLINE>
<TEXT>

Lise bahçesinde futbol oynayan gençlerden biri, faul yaptıktan sonra kendisine küfür ettiğini söylediği arkadaşını bıçaklayarak öldürdü 
     ELVAN EZBER İstanbul 

     Kartal’da bir lisenin bahçesinde futbol oynayan iki arkadaş arasında "faul" yüzünden çıkan tartışma cinayetle bitti. Murat Gökpolat 20 faul yaptıktan sonra kendisine küfür ettiğini iddia ettiği arkadaşı Aykut Sarı’yı 19 öldürdü. 
     Topselvi Yeni Mahalle’de bulunan Fatin Rüştü Zorlu Lisesi’nin bahçesinde önceki gün saat 20.00 sıralarında meydana gelen olay iddiaya göre şöyle gelişti 
     Futbol oynamak için bahçede toplanan gençler, iki takım oluşturarak maça başladı. Murat Gökpolat 20 , karşı takımda oynayan Aykut Sarı’ya sert bir faul yapınca ortalık karıştı. İki arkadaş arasında başlayan tartışma kısa sürede kavgaya dönüştü. Bu sırada sinirlerine hakim olamayan Gökpolat, bulduğu bıçağı Sarı’ya sallamaya başladı. 
     
     Hastanede öldü 
     Bıçak darbeleri karnına ve kalbine isabet eden Sarı kaldırıldığı hastanede yaşamını yitirirken, Gökpolat kaçmaya çalışırken polis tarafından yakalandı. Asayiş Şube Müdürlüğü Cinayet Büro Amirliği’ne getirilen Gökpolat, ifadesinde pişman olduğunu belirterek, "İstemeyerek Aykut’a faul yaptım. Özür diledim. Bana küfür edince dayanamadım. Bıçağı öldürmek amacıyla sallamadım. Kanlar içinde kaldığını görünce kaçmak istedim. Amacım öldürmek değildi" diye konuştu. 
     



 YAŞAM 


















</TEXT>
</DOC>
