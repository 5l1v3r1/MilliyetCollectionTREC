<DOC>
<DOCNO> 67790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun02.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un danışmanı "Başkan, Irak konusunda ihtiyatlı davranıyor" 
</HEADLINE>
<TEXT>

     ABD Başkanı George W. Bush'un Ulusal Güvenlik Danışmanı Condoleezza Rice, Bush'un, Irak konusunda ''sabırlı ve ihtiyatlı'' davranacağını belirtti. 
     Rice, düzenlenen basın toplantısında, ''Başkan Bush, dünyanın Irak ile bir sorunu olduğunu ve süregelen bu durumun kabul edilemez olduğunu açıkça belirtti'' dedi. Rice, buna karşın Bush'un, Irak ile ilgili ''henüz hiçbir karar vermediğini'' ve ''çok sabırlı'' bir lider olduğunu söyledi. 
     ''Irak'taki rejimin niteliği kimse için bir sır değildir'' diye konuşan Rice, Irak halkının, Saddam Hüseyin rejiminin dışında bir rejimle ''çok daha iyi bir konumda'' olacağını savundu. 
     Rice, ''ABD'nin, Irak ile ilgili tüm seçenekleri incelediğini ve bu seçeneklerden hiçbirini göz ardı etmediğini'' kaydetti. 
     Bu seçeneklerle ilgili bilgi vermeyen Rice, sadece, bunlardan birisinin Irak'a uygulanacak ''akıllı yaptırımlar'' konusu olduğunu söylemekle yetindi. 
     ABD ve İngiltere'nin önerisi olan ''akıllı yaptırımlar'', Irak'a giren askeri malzemeyi yasaklarken, gıda ve ilaç gibi diğer malzemelere uygulanan ambargoyu hafifletmeyi hedefliyor. 
     Bağdat, bir ilerleme olarak görmediği akıllı yaptırımları reddediyor. 
     






</TEXT>
</DOC>
