<DOC>
<DOCNO> 61736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/yazar/sazak.html </URL>
<DATE> 2002/01/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AK Parti'nin ABD çıkarması 
</HEADLINE>
<TEXT>

     Anayasa Mahkemesi'nce AK Parti'de "kurucu üye" olamayacağı karara bağlanan Tayyip Erdoğan, ocak sonunda ABD başkenti Washington'da yönetim ve kongreyle "temas programı" da içeren bir geziye çıkıyor. 
     AK Parti heyetinde Genel Başkan Yardımcısı Abdullah Gül, emekli Büyükelçi Yaşar Yakış ve Davos grubu üyesi Cüneyt Zapsu da bulunacak. 
     Erdoğan ve Gül, New York'ta "World Economic Forum"un 31 Ocak - 4 Şubat günleri arasındaki "beyin fırtınası" toplantısına katılacaklar. 
     AKP liderliğinin ABD çıkarması, Fethullah Gülen'i ziyaret spekülasyonlarına yol açarken dün konuştuğumuz Abdullah Gül, böyle bir programı kesinlikle tasarlamadıklarını, Erdoğan'ın Gülen'le görüşmesinin söz konusu olmayacağını söyledi. 
     Abdullah Gül'e Anayasa Mahkemesi kararının nasıl uygulanacağını sorduk. Yorumu şu oldu 
     "Kararın en önemli iki maddesinde oy birliğiyle Başsavcının isteği reddediliyor. Tayyip Bey'in başkanlığının 'tedbirli' olarak hemen düşürülmesi isteniyordu. Mahkeme buna gerek görmedi ve altı ay süre tanıdı. Tayyip Bey bu sürenin bitiminde kurucu üyelikten istifa eder. Sade üye olarak AKP'ye yeniden kaydolur. Bize göre yeniden seçilmesine engel bir durum yok. Kaldı ki, tek kişilik parti değiliz. 
     Başörtülü hanım üyelerimizle ilgili karar da olumlu. 
     TCK'nın 312'nci maddesinden mahkumiyet nedeniyle 6 5 Tayyip Bey'in aleyhinde çıkan kararı düşünce özgürlüğü ve demokratikleşme açısından ayrıca düşünmek gerekiyor. Türkiye'nin Avrupa Birliği'ne verdiği sözler var. Dün parti yönetimi olarak açıkladık Meclis'te bunları pazarlık konusu yapmayacağız." 
     Abdullah Gül'ün sözleri Anayasa Mahkemesi'nin Erdoğan'la ilgili kararının AKP cephesinde "depresyon" yaratmadığını gösteriyor. Beklenenden çok da ılımlı bir yaklaşım sergilemiş mahkeme. AK Parti "Tayyip'le ya da Tayyip'siz" yoluna devam edecek. 
     Merkez Hakem Komitesi'nin futbolculara koyduğu "tedbir" gibi Anayasa Mahkemesi Erdoğan'a oyun dışında kalma cezası vermediği için AKP lideri 6 ay daha sahada. ABD gezisine gelince... 
     Erdoğan ve AKP yönetiminin Washington'daki resmi ziyaret programı için Türkiye ve ABD büyükelçilikleri devrede. Randevular dışişleri kanalıyla oluşturuluyor. Washington'daki "think - thank"lerde konuşacak Erdoğan. 
     11 Eylül süreci AKP'nin kendini Batı'ya anlatması açısından fırsat. 
     Ürkek de olsa Afganistan operasyonu başlarken Taliban rejimini kınamışlardı. Dün Abdullah Gül'e Irak ve Saddam'la ilgili görüşünü sordum. 
     Gül AKP yönetimi olarak "Ortadoğu'da diktatörlükle yönetilen kapalı rejimlere" karşı olduklarını söyledi. Erbakan'ın Libya'da Kaddafi önünde nasıl küçük düştüğüne tanık olduktan sonra AKP'nin "yenilikçiler"i Libya, Irak yönetimlerine mesafeli davranıyor. Gül, "Saddam değişirse dünyanın sonu olmaz" havasında konuşuyor. 
     Anketlerin yüzde 20'lerde gösterdiği AKP yönetimi ABD turuyla Batı nezdinde "vize arıyor " 
     
     







Anayasal yargı 


Hedef saptırma 


Ecevit, Derviş'e güveniyor 


Tayyip, Alkin ve hukukun ipine sarılmak 


Köykent... Nihayet. 


PKK’yla ittifak büyük hataydı 


Paran yoksa iş de yok 


Bankalara desteğe tepkinin nedeni 


Dış konularda yeni sesler 


Kemal Derviş ve suçluluk kültürü’ 


Ecevit'in Amerika gezisinde ne olacak 


Patlıcanın dalkavukları... 


AK Parti'nin ABD çıkarması 


TOBB - THY - DHMİ ortaklığı, AB mevzuatına uymuyor 


İhtiyatsız kadınlar 


Üretemeyen toprak sahibine IMF’den bahşiş’ 


</TEXT>
</DOC>
