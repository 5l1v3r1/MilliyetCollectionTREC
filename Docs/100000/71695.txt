<DOC>
<DOCNO> 71695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur12.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "AB'nin alternatifi yok" 
</HEADLINE>
<TEXT>

     AKP Genel Başkanı Tayyip Erdoğan, Türkiye'nin köklü sorunlarının çözümü için AB dışında bir model bulunmadığını, AB'nin Türkiye için alternatifsiz bir model olduğunu söyledi. 
     Erdoğan, partisinin il başkanları toplantısında, MGK Genel Sekreteri Orgeneral İlhan Kılınç'ın açıklamalarıyla başlayan AB'yle ilgili tartışmaları değerlendirdi. Orgeneral Kılınç'ın "kişisel sözleri" olduğunu söylemesine karşın açıklamalarının TSK'nın görüşü olarak algılandığını kaydeden Erdoğan, "Bütün kurum ve kuruluşların bu konudaki görüşlerini ifade etmelerini Türkiye için kazanım olarak görüyoruz. Ancak hiçbir kuruluş kendi görüşlerinin en gerçekçi olduğunu söylememelidir. Neticede AB sürecinin sorumluluğu siyaset kurumunundur. Siyaset kurumu bütün görüşleri dikkate alarak bir karara varacaktır" dedi. 
     Türkiye'nin medeniyetin varoşlarında kalmamak, insanca ve barış içinde yaşamak için AB'ye girmesi gerektiğine inandıklarını belirten Erdoğan, AB'ye karşı Rusya ve İran'la işbirliği önerisineyle ilgili olarak da şunları söyledi 
     "Bizim AB'ye karşı alternatif önerilere bakışımız hemen balıklama atlama şeklinde değildir. Türkiye'nin köklü sorunlarının çözümü için AB dışında bir model yoktur. AB Türkiye için son derece ileri ve alternatifi olmayan bir modeldir. AB üyeliği komşularımızla başka ilişkilere girmeye engel de değildir. Irak'la, hatta Ermenistan'la da iyi ilişkilerimiz neden olmasın. AB üyeliği ABD karşıtlığı da değildir. AB üyeliği kriterlerine ulaşmak Türkiye için önemlidir. Kimse yurtiçi dengelerde kendi yerini ve ağırlığını korumak için ülkemizin ve insanımızın geleceğiyle oynayamaz" Erdoğan, AB'nin bazı konularda Türkiye'ye karşı olumsuz tavırlar içine girebileceğini bildiklerini vurgularken, "Kıbrıs'taki olumsuz yaklaşımlar gibi kendilerinin Kürt olduğunu söyleyen vatandaşlarımızın azınlık olduğunu da iddia etmek gibi davranışlarda bulunabilirler. Tarkiye bunları sürecin dışında kalarak engellemeyez. Biz AB'den ülkemize yönelik dini ya da stratejik olumsuz bir yaklaşım çıkacağına inanmıyoruz. Ama çıkacaksa da bunları bertaraf etmenin yolu yine AB'ye girmekten geçer" dedi. Erdoğan, Yunanistan ile eşit kolulları elde etmek içinde AB üyeliğinin zorunluluğuna dikkat çekti. 
     






</TEXT>
</DOC>
