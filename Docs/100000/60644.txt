<DOC>
<DOCNO> 60644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/gun0000.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuvvetli don bekleniyor 
</HEADLINE>
<TEXT>

İsabetli hava tahminleriyle şaşırtan Meteoroloji Müdürlüğü, dün tüm Türkiye için "don" uyarısı yaptı 
     ANKARA Milliyet 

     Türkiye'yi dün felç eden yoğun kar yağışını birkaç gün önce duyuran Meteoroloji İşleri Genel Müdürlüğü, bu kez de vatandaşları don tehlikesine karşı uyardı. Soğuk havanın etkisini önümüzdeki hafta da sürdüreceğini belirten yetkililer, tüm yurtta kuvvetli don bekliyor. Yapılan son tahminlere göre, hafta sonu tüm yurtta yağış görülecek. Bütün yurtta hava sıcaklıkları sıfırın altında seyredecek. Bugün Trakya ve Kıyı Ege dışındaki tüm bölgelerde yağış olacak. Buna göre Batı Akdeniz'de karla karışık yağmur, Doğu Karadeniz'de yağmur görülecek. 
     
     Bir hafta daha... 
     Sağanak yağışlar yüzünden sel felaketine maruz kalan Mersin'i de kapsayan Doğu Akdeniz'de yine yoğun sağanak yağış görülecek. İç bölgelerde ise yoğun kar yağışı bekleniyor. Meteoroloji Genel Müdürlüğü yetkilileri, yarın beklenen yağışların ise Doğu Karadeniz kıyılarında karla karışık yağmur, iç bölgelerde de kar şeklinde olacağını açıkladı. 
     Hafta başında da sıcaklıkların mevsim normalleri altında seyretmeye devam edeceğini söyleyen Meteoroloji yetkilileri, Ege, Marmara ve Akdeniz Bölgesi dışında kalan yerlerde yoğun kar yağışı beklendiğini kaydetti. Pazartesi ve salı günü İstanbul ve Ankara'da kar yağışı beklenmezken, Balkanlar’dan gelen soğuk havanın önümüzdeki hafta sonuna kadar etkili olacağı ifade edildi. 
     



 GÜNCEL 


















</TEXT>
</DOC>
