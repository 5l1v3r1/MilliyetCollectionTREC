<DOC>
<DOCNO> 52695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/ekonomi/aeko.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
10 gün içinde geliyorlar 
</HEADLINE>
<TEXT>

Bakan Derviş, Türkiye’de yatırım ve ortaklık planlarını erteleyen yabancı yatırımcıların harekete geçtiğini belirterek, Haber aldım, önümüzdeki 10 gün içinde dönecekler’ dedi 
     EKONOMİ SERVİSİ 

     Devlet Bakanı Kemal Derviş, yabancı yatırımcıların çoğunun Türkiye’ye geri gelmek istediğini söyledi. 
     Önceki akşam istanbul’da Dışişleri Bakanlığı Müsteşarı Büyükelçi Uğur Ziyal’in verdiği yemeğe katılan Derviş, burada Almanca yaptığı konuşmada, IMF yönetiminin Türkiye’nin daha fazla desteklenmesini görüştüğünü hatırlattı. Derviş, bu toplantı sonuçlarının elde edilmesinin ardından, son günlerde uyuduğundan çok daha rahat uyuyacağını söyledi. Altı aydan bu yana uygulanan yeni programın, yapısal değişim programı olduğunu vurgulayan Derviş, "Sadece stabilizasyon programı yapsak ve bu arada yapısal yapıya el atmasak çok yazık olurdu" dedi. 
     
Devalüasyon korkusu bitti’      Türkiye’nin yeni para değeriyle artık rekabete daha açık olduğunu ve bunun büyük avantaj sağladığını kaydeden Derviş, "Zor oldu, kolay olmadı. Bankalar ve işletmeler çok sıkıntı çekti, sıkıntılar devam ediyor. Ama son haftalarda görülüyor ki, artık bir yerde döviz kuru durmuştur ve burada devalüasyon korkusu yavaş yavaş ortadan kalkmıştır" dedi. 2002 yılına güçlü bir bütçe, rekabete açık bir döviz değeri ve yeni uluslararası destekle, ümitle girilebileceğini anlatan Derviş, "Ben şuna inanıyorum ki Türkiye, 2001’i unutmak isteyecek. Muhakkak 2002 daha iyi bir yıl olacaktır" diye konuştu. 
     
Arjantin’den farkımız görülecek’ 
     Son haftalarda faiz oranlarında önemli düşüşler kaydedilmeye başlandığına dikkat çekerek, "Önümüzdeki hafta finans piyasaları, Arjantin ile Türkiye’nin birbirinden çok farklı olduğunu gösterecektir" dedi. Derviş, 2002’deki en önemli görevin bankacılık sistemindeki reformun tamamlanması olduğunu söyledi. Yeni sistemde çok sayıda banka olmayacağını, piyasada 15 - 20 güçlü bankanın varolacağını, bunların da Avrupa ve ABD’den sermaye desteğinin bulunacağını belirten Derviş, şöyle konuştu 
     "Biz bu yatırımları ağustosun sonu eylül ayının başında kabul etmek üzereydik. Ama maalesef 11 Eylül faciası oldu ve herkes biraz geriledi. Yalnız, haber aldım, önümüzdeki 10 gün içinde bu yabancı yatırımcıların çoğu geri gelmek istiyorlar ve temmuz - ağustos’taki planlarını gerçekleştirmek isteyecekler." 
     Bankacılık sektöründe gönüllü ve piyasaya yakın olan önlemler uygulanacağını belirten Derviş, "Dışarıdan sermaye istiyoruz, fakat ulusal banka sistemimizin de güçlü olmasını istiyoruz" diye konuştu. 
     
Kaynak aktarma değil, eşgüdüm’      Derviş, İstanbul Yaklaşımı’yla ilgili çalışmaların sorulması üzerine, "10 - 15 gün içinde TBMM’ye sevkedilebilecek. Ondan sonra da bu yaklaşım, adını bir türlü koyamadık ama Türkiye’deki reel sektörün ve bankaların daha sağlıklı ve birbirlerini daha destekler bir biçimde çalışmasını sağlayacak" dedi. Derviş, "İstanbul Yaklaşımı özünde kamunun özel sektöre veya özel bankalara kaynak aktarması yok. Özünde bir koordinasyon, eşgüdüm, 
     birbirine yardım etme ve herkesin kazanabilmesini sağlayan bir yaklaşım var" dedi. 
     
Ekonomi de futbol kadar başarılı olacak’      Derviş, katıldığı akşam yemeğinde, Bakırköy eski Belediye Başkanı Naci Ekşi’nin "Ben sizi cahiller arasında kalmış alim insan olarak nitelendirmek istiyorum. Rica ederim yılmayın" sözleri üzerine şöyle konuştu "Dünya Bankası’ndayken Türkiye’den çok parlak hanım ve beylerin staj için gelmesi beni çok mutlu ediyordu. Bütün zorluklara rağmen, Türk gençliği dinamik ve eğitimli. Sivil toplum çok gelişmiş. Şuna inanıyorum ki, önümüzdeki yıllarda Türk ekonomisi Türk futbolcuları 
     kadar başarılı olacaktır." 
     
     



 EKONOMİ 




















</TEXT>
</DOC>
