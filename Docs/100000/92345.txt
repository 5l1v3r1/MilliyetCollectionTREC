<DOC>
<DOCNO> 92345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/spo09.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman Türkler 
</HEADLINE>
<TEXT>

Dünya medyası, Brezilya’ya yenilerek final şansını kaybeden Milli Takımımıza övgüler yağdırdı, Brezilya’nın, Dünya Kupası’ndaki en zorlu maçını oynadığı görüşünü savundu 
     Eurosport’tan övgü 
     DÜNYA’CA ünlü spor televizyonu Eurosport, Milli Takımımız’ın Brezilya’ya 1 - 0 yenilerek final şansını kaybedişini "Kahraman Türkler, Brezilya’ya tek golle boyun eğdi" dedi. Ay - Yıldızlı ekibimizin Brezilya karşısında cesur bir oyun ortaya koyduğunu ve şansını sonuna kadar zorladığını ifade ederek, "Sahada yüreklerini ortaya koydular. İkinci yarıda Ronaldo’nun mükemmel plasesine cevap veremediler. Ancak turnuvada Brezilya’yı zorlayan tek takım olarak yine üzerilerine düşen görevi yaptılar" yorumunu yaptı. 
     
     Onlar birer kahraman’ 
     DÜNYACA ünlü haber ajansı Associated Press, maç ile ilgili yorumunda "Türkler yine Brezilya’yı en çok zorlayan takım oldu. Ancak Ronaldo’nun çok zor pozisyondaki klas golü Brezilya’yı rahatlattı. Artık Türk takımı evine kahramanlar gibi dönecek. Çünkü onlar, Dünya Kupası’nda kahramanlar gibi oynadılar. Türk takımı topa daha çok sahip olan ve oyunu kontrolünde tutan taraftı" dedi. 
     
     Rövanş yine Brezilya’nın’ 
     İNGİLİZ haber ajansı Reuters, Milli Takımımız’ın final hayallerini, uyumlu ve soğukkanlı bir Brezilya takımına karşı yitirdiğini yazdı. Türk Milli Takımı’nın saha içinde elinden geleni yaptığına değinen Reuters, "Ancak Brezilya takımı, müthiş soğukkanlı tavırları ve gol yollarındaki etkinliğiyle üstünlüğünü ortaya koydu. Türkiye, turnuvada Brezilya’yı en çok zorlayan takım olduğunu bir kez daha gösterdi" görüşlerine yer verdi. 
     
     En iyisi Türkler’di’ 
     BREZİLYA’da yayın yapan Globo TV, Brezilya’nın, turnuvanın en iyi takımını yendiğini ifade ederek, "Türkler, şimdiye kadar oynadığımız takımlar arasında en iyisiydi. Bunu da topla bizden daha fazla yüzde 56 oynayarak gösterdiler. İkinci yarıda oyuncularımız golü attıktan sonra gereksiz yere panik yaptılar. Tabii bunda Türk takımının da müthiş baskısının rolü vardı. Şu bir gerçek ki Türkler, İngiltere ile kıyaslanamayacak kadar iyiydiler" yorumunu yaptı. 
     
"Bu kez kaybettiler"      İNGİLİZ internet sitesi soccerage.com, "Cesur Türkler, Brezilya’yı salladı, ama yıkamadı. Oyuna çok iyi başlayan Türk takımı, Brezilya kalesinde bir çok tehlike yaşattı. Ancak Rüştü’nün başarılı kurtarışlarına rağmen ikinci yarıda Ronaldo’nun şahsi gayretiyle bulduğu gole engel olamadılar. Türkler, maçın sonunda başları yukarıda sahadan ayrıldılar" yorumunu yaptı. 
     
"Brezilya tecrübesiyle"      İSRAİL televizyonu, Brezilya’nın Türkiye’yi tecrübesiyle yendiğini ifade etti. Televizyon yorumcusu, karşılaşma sonunda, "Brezilya çok net bir pozisyon buldu ve bunu da gole çevirdi. Brezilya karşısında hata yapma şansınız yok. Türkiye de bir kez Brezilya’ya bu şansı tanıdı ve onlar da bunu iyi değerlendirdi. Türkler de skoru değiştirebilecek pozisyonlar buldu ama şans Brezilya’dan yanaydı" yorumunda bulundu. 
     



 SPOR 





































</TEXT>
</DOC>
