<DOC>
<DOCNO> 88275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun07.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a hakaret eden albaya görevden el çektirme 
</HEADLINE>
<TEXT>

     ABD'nin Monterey County bölgesinde yayınlanan yerel bir gazeteye Başkan George W. Bush'a hakaret içeren ve başkanın terörle mücadele politikasını komik bulduğunu belirten bir mektup yazan Amerikalı albaya, Hava Kuvvetleri tarafından görevden el çektirildi. 
     Steve Butler adlı albayın, Monterey County'de yayınlanan ''The Herald'' gazetesine yazdığı mektupta, Başkan Bush hakkında, '' terörist saldırılar konusunda Amerikan halkını uyarmak için hiçbir şey yapmadı. Çünkü bu savaşa ihtiyacı vardı. Baba Bush Saddam'la uğraştı, şimdiki Başkan Bush da Usame Bin Ladin ile uğraşıyor. Bu adam bir komedi'' tarzında ifadeler kullandığı belirtildi. 
     San Francisco Chronicle gazetesinin haberine göre, 29 Mayıs'ta görevden el çektirilen albay hakkında soruşturma açılacak. 
     1979 yılında Hava Kuvvetleri'nde aktif görev alan albay Butler'in ''Çöl Fırtınası'' operasyonuna da katıldığı belirtildi. Butler'in eşi Shelly ise ''The Herald'' gazetesine yaptığı açıklamada, kocasının birkaç haftaya kadar emekli olacağını söyledi. 
     ABD'de yürürlükte bulunan yasalar, askeri personelin başkan, başkan yardımcısı, eyalet valileri ve siyasi liderler hakkında hakaret içeren sözler sarf etmelerini yasaklıyor. 
     Bill Clinton'un başkanlığı döneminde de onun hakkında ''eşcinselleri seviyor, kadın meraklısı, uyuşturucu kullanıyor'' diyen bir havacı generale para cezası verilmiş, ayrıca general erken emekli olmaya zorlanmıştı. 
     





</TEXT>
</DOC>
