<DOC>
<DOCNO> 70415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo09.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Cansun "Ekonomik krizde mucize yarattık" 
</HEADLINE>
<TEXT>

     Galatasaray Kulübü'nün yıllık olağan mali genel kurul toplantısı, Galatasaray Lisesi'nde başladı. 
     Tevfik Fikret Salonu'da üyelerin yoğun katılımıyla gerçekleştirilen toplantıda, Divan Kurulu Başkanlığı'na Duygun Yarsuvat seçildi. 
     Yaklaşık 20 dakika geç başlayan kongreye, başkan adaylarından Özhan Canaydın, eski yönetici Ali Dürüst ile birlikte geldi. 
     Kulüp başkanı Mehmet Cansun ile Özhan Canaydın oldukça samimi bir şekilde selamlaşırken, eski başkan Faruk Süren ile Mehmet Cansun'un arasının ise soğuk olması dikkat çekti. Ayrıca, toplantıya yönetim kurulundan sadece Fatih Altaylı katılmadı. 
     
     Başkan'ın konuşması 
     Kulüp başkanı Mehmet Cansun, kongrede yaptığı konuşmada, 14 Temmuz 2001'de yapılan olağanüstü genel kurul toplantısı sonrasındaki 7 aylık 
     mali icraatlarını anlattı. 
     Mali açıdan çok önemli bir gün yaşadıklarını kaydeden Cansun, ''Türkiye'nin ve dünyanın yaşadığı kriz içerisinde adeta bir Galatasaray mucizesi yarattık'' dedi. 
     Bu dönemde 28 milyon dolar olan banka borçlarından 22 milyon dolar ana para ve faiz ödemesi yaptıklarını açıklayan Cansun, ''2006 yılına kadar, 1 milyon 250 bin dolar faiz, 4 milyon dolar ana para, 6 milyon dolar da Jardel'in transferinden kaynaklanan banka teminat mektubu borçlarımız var. Bunlar için 2006 yılına kadar yılda ortalama 1,5-2 milyon dolar ödeyerek, borcumuzu sıfırlayacağız'' diye konuştu. 
     
     "Çok zor bir dönem geçirdik" 
     Kulüp başkanı Cansun, artık Galatasaray'ı sevmeyenlerin mali açıdan kulübü eleştiremeyeceğini belirterek, sözlerini şöyle sürdürdü 
     ''7 ay içinde evlerimizdeki eşyalarımızın haczine kadar giden çok zor bir dönem geçirdik. Mali açıdan da, bazılarının iyi niyetle de olsa, çoluk çocuk dediği kişilerle büyük işler başardığımıza inanıyorum. Ağustos ayında kulübümüzün kısa vadeli geliri maalesef yoktu. 6 milyon 300 bin dolar futbolculara borcumuz vardı. Biz bunları ödedik. Personelimize maaş veremiyorduk, borcumuzu kapattık. Ayrıca personel azaltımına giderek, 1 milyon dolar tasarruf ettik. Futbol takımını son 5 yılın en düşük maliyetiyle yönetiyoruz. Halka arzdan 20 milyon 400 bin dolar gelir sağladık. Altyapıda da bir firmayla anlaşarak yıllık 2 milyon dolar gelir sağlayacağız. Baskebol ve voleybolda bütçe azaltımlarına gittik. Artık Galatasaray'ı sevmeyenler eleştiri amaçlı mali yapısı için üzerine gelemeyecekler.'' 
     
     "62 milyon dolar borç ödedik" 
     Cansun, bugüne kadar 62 milyon 600 bin dolar borç kapattıklarını, bunun milyon dolarlık kısmını nakit ödediklerini, kalan kısmını ise taahhüt kapatma şeklinde gerçekleştirdiklerini dile getirdi. 
     Mehmet Cansun, 2002 yılı bütçesine de değinerek, ilk kez bir bütçeyi fazlalıkla kapamanın planlandığını söyledi. 
     Cansun, 2002 yılı tahmini bütçesinde 100 trilyon lira gelir, 94 trilyon lira da gider yapmayı planladıklarını sözlerine ekledi. 
     






</TEXT>
</DOC>
