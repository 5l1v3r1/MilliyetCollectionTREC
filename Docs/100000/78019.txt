<DOC>
<DOCNO> 78019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/soneko22.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Avrupa'da bir Türk... 
</HEADLINE>
<TEXT>

     Nissan Türkiye eski Genel Müdürü Sami Nacaroğlu, Ford Avrupa'da Kuzey Afrika, Orta Doğu ve Orta Asya ülkelerini kapsayan EuroMed ve Stan Pazarları Genel Direktörlüğü'ne getirildi. 
     Ford Otosan'dan yapılan açıklamaya göre, Nisan ayı itibariyle yeni görevini devralan Nacaroğlu, Avrupa Satış Faaliyetlerinden Sorumlu Başkan Yardımcısı Ingvar Sviggum'a bağlı olarak çalışacak. 
     Nacaroğlu'nun sorumluluk alanı, EuroMed ve Stan'daki pazar payının artırılması ve distribütörlerin geliştirilmesi olacak. 
     Ford Avrupa Satış Faaliyetlerinden Sorumlu Başkan Yardımcısı Ingvar Sviggum, Nacaroğlu'nun Ford Avrupa yönetim ekibine katılmasından memnunluk duyduğunu belirterek, ''Nacaroğlu, uluslararası tecrübesi ve büyüyen önemli pazarlardaki büyük bilgisiyle Ford Avrupa'nın sürdürmekte olduğu büyüme ve dönüşümüne önemli katkılarda bulunacak'' dedi. 
     Nissan Türkiye'de 8 yıl genel müdürlük görevini yürüten ve kısa bir süre önce yönetim kurulu üyeliğine seçildikten sonra Ford Avrupa'ya geçen Nacaroğlu, Cummins Motor şirketinde de çeşitli görevler üstlenmişti. 
     Türkiye Otomotiv Distribütörleri Derneği'nin Başkan Yardımcılığı görevinde bulunan Nacaroğlu, halen Genç Yönetici ve İşadamları Derneği'nin GYİAD Yönetim Kurulu Üyesi. 
     1955 yılında Adana'da doğan Sami Nacaroğlu, evli ve iki çocuk 
     babası. 
     





</TEXT>
</DOC>
