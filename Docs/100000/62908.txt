<DOC>
<DOCNO> 62908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/yazar/akyol.html </URL>
<DATE> 2002/01/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Asker ve sosyoloji 
</HEADLINE>
<TEXT>

     DÜNKÜ Milliyet'te Utku Çakırözer ile Ümit Bektaş'ın haberi 
     "Genelkurmay Başkanı Org. Hüseyin Kıvrıkoğlu, Genelkurmay Stratejik Araştırmalar Etüd Merkezi SAREM'in 15 kişilik akademisyenler kurulunda bir sosyoloji profesörüne de görev verdi. Sosyoloji Derneği Başkanı Prof. Birsen Gökçe, başta Güneydoğu sorunu ve toplum - siyaset ilişkisi olmak üzere Türk toplumuyla ilgili çeşitli alanlarda strateji üretecek..." 
     Bu alanlar daha çok vakıflar gibi bağımsız kurumların araştırma yapması gereken alandır. Ama olsun... Sayın Org. Kıvrıkoğlu'nun toplumsal sorunlara bakarken sosyolojiye önem vermesini büyük takdirle karşılıyorum. 
     Halbuki anlı şanlı zamanlarında Org. Çevik Bir, Milliyet'te türban konusunu tartışırken sosyolojik araştırmaları önerdiğimde "Sosyolojiye ihtiyacımız yok, sosyologlar kafamızı karıştırır, biz kararımızı verdik..." demişti. 
     
     SOSYOLOG Prof. Birsen Gökçe Sosyoloji Derneği Başkanı olarak, "Ulusal Sosyoloji Kongreleri" geleneğini başlatan saygın bir akademisyendir. 
     Birinci Kongre, Kasım 1993'te İzmir'de yapıldı, konusu "Güncel Sosyolojik Gelişmeler"dir. İki cilt halinde yayımlandı. 
     İkinci Kongre'nin konusu "Toplum ve Güç"tür. Kasım 1996'da Mersin Üniversitesi'nin işbirliğiyle yapıldı. Prof. Gökçe'nin nezaket gösterip beni de davet ettiği bu kongre, toplumumuzdaki etnik ve dini sorunları anlamak bakımından çok önemlidir. DİE tarafından 740 sayfalık bir cilt halinde yayımlandı. 
     Üçüncü Kongre Kasım 2000'de Eskişehir'de Anadolu Üniversitesi Sosyoloji Bölümü ile birlikte yapıldı. Konusu "Dünyada ve Türkiye'de Farklılaşma, Çatışma ve Bütünleşme"dir. Açış konuşmasında Prof. Gökçe'nin şu sözleri çok önemlidir 
     "Artık ak kara görünümünde olan geleneksel modern ayırımı ortadan kalkıyor. Geleceğin sosyolojisi klasik sosyolojinin bu tür ikili sınıflamalarına karşı çıkıyor. Saflığın yerini melezlik kavramı alıyor..." 
     
     MESELE de burada... Eski ak kara ayırımlarına dayalı görüşler, günümüzün "melezleşen", karmaşıklaşan realitelerini kavrayamıyor. Mesela sosyoloji kongrelerine sunulan tebliğlerde türbanın hem geleneksel İslami değerleri simgeleştirdiği, hem de "kasabalılığa karşı şehirlileşme, moderniteye katılım" ve "geleneksellikten emansipasyon" simgesi olduğu vurgulanıyor. Bunu eski ak kara ayırımıyla irtica simgesi saymak, sosyolojik gerçekliğin karmaşıklığına aykırıdır. 
     Prof. Gökçe, III. Kongre konuşmasını şöyle sürdürür 
     "Küreselleşme kavramı dünya vatandaşlığını çağrıştırırken, yerelleşme bireysel ve etnik kimliklerin ortaya çıkışını hızlandırıyor." 
     Türkiye'nin bu en önemli sorununa da eski gözlüklerle doğru teşhis ve çözümler getirilemez. 
     "Göç" kongresinde mesela Prof. Ayşe Güneş - Ayata'nın "Türkiye'de Etnik Kimlik ve Etnik Gruplar" adlı tebliğini incelemek üniter devletin artık sırf bir anayasal hüküm değil, sosyolojik gerçek olma gücüne ulaştığını ve etnik problemlerin demokrasi içinde nasıl yönetilebileceğini anlamak bakımından daha yararlı olur. 
     Hülasa, sosyoloji lazımdır. 
     
     







Asker ve sosyoloji 


Abdülaziz ve... 


Gezinin bilançosu 


Ecevit'in başarılı gezisi ve ABD ile yeni sayfa 


Tekere çomak 


Bush Ecevit'e öğrencileri sordu 


Washington haberleri olumlu 


ABD ile çok boyutlu ilişkiler 


Acılardan ders çıkarmayı başarmalıyız 


Yatırım fonları 


"Cüppeni yak, ama asla satma..." 


Bireysel silahsızlanma... 


Ecevit rahatlamış dönüyor 


Petrol geliri, Dubai için artık önemsiz 


ENRON, UNOCAL ve Dünya işleri 


Olmayan yasak kalktı 


</TEXT>
</DOC>
