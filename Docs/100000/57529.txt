<DOC>
<DOCNO> 57529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur11.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de her yıl sigara ve alkolden 350 bin kişi ölüyor 
</HEADLINE>
<TEXT>

     Yeşilay Derneği Genel Başkanı Selahattin Kaptanağası, Türkiye'de her yıl sigara, alkol ve uyuşturucuya bağlı nedenlerden 350 bin kişinin öldüğünü bildirdi. 
     Kaptanağası, yaptığı açıklamada, Tekel'in istatistiklerine göre, Türkiye'de geçen yıl 129 milyon kilogram tütün ürünü, 916 milyon litre de alkollü içki tüketildiğini kaydetti. 
     Kaptanağası, bu tüketime sigara tiryakilerinin 1 katrilyon 634 trilyon, alkol kullananların da 663 trilyon 619 milyar lira ödediğini söyledi. 
     Her geçen yıl sağlığa zarar veren bu maddelerin tüketiminin arttığına dikkat çeken Kaptanağası, ekonomik kriz içindeki Türkiye'nin bu maddelere ayıracak parası olmaması gerektiğini savundu. 
     Dünyada sigaraya bağlı kanser ve kalp rahatsızlıkları sonucu her yıl 21 milyon 826 bin kişinin hayatını kaybettiğini belirten Kaptanağası, ''Alkol ve sigara tüketimi gerçek bir savaştan daha fazla ölüme sebep olmaktadır. Her yıl Türkiye'de alkol, sigara ve uyuşturucudan 350 bin insanımız ölmekte. Terördeki kaybımız ise toplam 35 bin kişi olmuştur. Buna 'dur' demeli'' diye konuştu. 
     Kaptanağası, alkol ve tütün bağımlılarının, tıbbi ve psikolojik destekle bu maddelerden uzak kalmalarının sağlanabildiğine dikkat çekti. 
     Ramazan ayında çok sayıda kişinin alkolü bıraktığını ve oruç tutanların sigarayı azalttığını kaydeden Kaptanağası, şunları söyledi 
     ''Dini inanç iradeyi güçlendiriyor. Akşamcı ya da sigara tiryakisi, oruçlu olduğu süre içerisinde alkol almadan ya da sigara içmeden dayanabiliyor. Bunun sonucu olarak da alkol kullanımında yarı yarıya, sigara kullanımın da ise 10'da bir oranında azalma olduğu görülüyor. Aslında alkol veya sigara bağımlısı Ramazan ayında gösterdiği iradeyi sürdürebilse, bağımlı olduğu maddeyi yardımsız bırakabilir. Akşamcı ve tiryakilere diyoruz ki, Ramazan'da bıraktığınız alkole yeniden başlamayın, azalttığınız sigarayı tekrar çoğaltmayın.'' 
     






</TEXT>
</DOC>
