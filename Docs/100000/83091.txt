<DOC>
<DOCNO> 83091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo19.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş'a yurtdışından teklif yağıyor... 
</HEADLINE>
<TEXT>

     Galatasaray'da, bu sezon oynadığı futbolla şampiyonluğa büyük katkı sağlayan Hasan Şaş'a, yurtdışından çok sayıda kulübün transfer teklifinde bulunduğu bildirildi. 
     Şampiyonlar Ligi ve Birinci Süper Futbol Ligi'nde ortaya koyduğu futbolla dikkatleri üzerine çeken Hasan, birçok kulüpten teklif aldığını doğruladı. 
     Teknik direktörlüğe getirilen Fatih Terim, ''Hasan, Avrupa hayallerini rafa kaldırsın'' derken, Galatasaray'la 1 yıllık daha sözleşmesi bulunan yıldız futbolcu, ''Şu an hiçbir şey belli değil. Teklifler var'' dedi. 
     Hasan, bu tekliflerin hangi kulüplerden olduğunu ise açıklamadı. 
     Geçen sezon Gaziantepspor'da kiralık olarak forma giyen Emrah Eren, bugün Florya Metin Oktay Tesisleri'ne geldi. Teknik direktör Fatih Terim ile bir görüşme yapan Emrah, ayrılırken yaptığı açıklamada, henüz açıklığa kavuşan bir şey olmadığını, tekrar görüşmeye geleceğini söyledi. 
     Bu arada, geçen hafta midesinden ameliyat olan basın ve halkla ilişkiler yönetmeni Turgay Vardar da hastaneden çıktıktan sonra ilk kez Florya'ya geldi. 
     





</TEXT>
</DOC>
