<DOC>
<DOCNO> 52932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/soneko04.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Stand-by için Ottawa'dan ABD'ye geçecek 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Ottawa'da bugün sona erecek olan Uluslararası Para Fonu IMF ve Dünya Bankası toplantılarının ardından ABD'ye geçerek, Washington ve New York'ta da görüşmeler yapacak. 
     Washington'a, TSİ Pazartesi sabahı geçecek olan Derviş'in, aynı gün IMF ve Dünya Bankası'nın üst düzey yöneticileriyle biraraya gelmesi bekleniyor. 
     IMF ile yapılacak görüşmelerde Fon ile gelecek ay imzalanması öngörülen yeni stand-by anlaşmasına yönelik ön çalışmalar yapılacağı belirtildi. Dünya Bankası'nın Türkiye'ye destek çabaları da, Banka yöneticileriyle ele alınacak. 
     Derviş, Salı günü New York'a geçerek, uluslararası finans ve yatırım çevrelerine Türk ekonomisinde meydana gelen son gelişmeleri anlatacak. 
     Çarşamba günü yine Washington'da bir toplantıda konuşacak olan Derviş'in, daha sonra Türkiye'ye dönmesi bekleniyor. 
     Derviş'e ABD temaslarında Hazine Müsteşarı Faik Öztrak ve Merkez Bankası Başkanı Süreyya Serdengeçti de katılacak. 
     IMF Başkanı Horst Köhler, geçtiğimiz günlerde yaptığı açıklamada, Türk hükümetiyle gelecek ay imzalanması beklenen yeni stand-by anlaşması çerçevesinde, Türkiye'nin gelecek yılki 10 milyar dolarlık finansman açığının, IMF desteğiyle kapatılmasının planlandığını söylemişti. 
     






</TEXT>
</DOC>
