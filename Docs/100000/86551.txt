<DOC>
<DOCNO> 86551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun36.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Irak operasyonu kışa kaldı" 
</HEADLINE>
<TEXT>

     Amerikan Wall Street Journal gazetesi, Amerikalı askeri yetkililerin, Irak'ı işgale yönelik bir operasyonun bu yaz, ya da sonbahar aylarında yapılmasının doğru olmayacağı uyarısında bulunduklarını yazdı. 
     Gazetenin haberinde, askeri yetkililerin, ''Hellfire'' cehennem ateşi füzeleri stokunun azalması ve Afgan savaşının harekatı tehlikeye attığı uyarısı yaptıkları belirtildi. Askeri yetkililer, Hellfire füzeleri sayısının Afgan savaşı öncesi düzeye getirilebilmesi için en az 6 aya ihtiyaç olduğuna dikkat çekiyorlar. Bu füzelerin, Irak'a yönelik bir operasyonda hayati rol oynayacağı kaydedildi. 
     Yüksek düzeyli askeri yetkililer, Pentagon ve Beyaz Saray'daki sivil yöneticilere, Irak lideri Saddam Hüseyin'i safdışı edecek bir askeri harekatın, en az 2 aylık hazırlık süresine ve 200 bin askere ihtiyaç göstereceğini de bildirdiler. 
     Gazete, buna karşılık, Beyaz Saray Terörle Mücadele Koordinatörü emekli general Wayne Downing gibi bazı uzmanların, Saddam'ın 10 bin kişilik bir kuvvetle devrilebileceği kanısında olduğunu da yazdı. 
     Ancak Beyaz Saray'da yapılan tartışmalar sonunda, işgal hareketini geniş kapsamlı bir orduyla başlatmaktan, dolayısıyla harekatı kış aylarına ertelemekten yana olan generallerin üstün geldiği bildirildi. 
     Gazetenin haberinde, bu yılın başlarında bölgede yapılmasına başlanan askeri yığınağın da hemen hemen durma noktasına geldiği belirtildi. 
     Bu arada Amerikalı generalleri düşündüren bir başka hususun, Saddam Hüseyin'in asker ve silahlarını kalabalık kentlere yerleştirerek ABD'nin hava gücü ve yüksek teknoloji ürünü silahlarını kullanmasını engelleme girişimi olduğu bildiriliyor. 
     





</TEXT>
</DOC>
