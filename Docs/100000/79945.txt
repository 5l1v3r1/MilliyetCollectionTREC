<DOC>
<DOCNO> 79945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sondun05.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en küçük uyuşturucu kuryesi yakalandı... 
</HEADLINE>
<TEXT>

     Amerikan gümrük görevlileri, New York JFK havaalanında, beraberinde özel bölümlerine uyuşturucu madde saklanmış iki çanta bulunan 5 yaşındaki bir kız çocuğunu gözaltına aldılar. Küçük kızın şimdiye kadar yakalanan en ''küçük'' uyuşturucu kuryesi olduğu bildirildi. 
     Yetkililer, kimliğini açıklamadıkları küçük kızın Kolombiya'nın Bogota kentinden tek başına New York'a geldiğini ve kızın büyükannesinin kendisini havaalanında karşılamaya hazırlandığını söylediler. 
     Kızın yanındaki çantalarda 1 kilograma yakın eroin bulunduğu bildiriliyor. Yetkililer, uyuşturucu bağımlısı olduğu saptanan kızın annesinin onu Bogota'da ''Avianca'' havayollarına ait bir uçağa bindirdikten sonra tek başına New York'a yolladığını kaydettiler. 
     Resmi makamlar, küçük kızı karşılamaya hazırlanan yaşlı büyükannenin, kızın uyuşturucu taşıdığından haberi olmadığını sandıklarını da ifade ettiler. 
     Gözaltına alınan küçük kızın New York Çocuk İdaresi'ne teslim edildiği ve bir koruyucu aile yanına yerleştirildiği öğrenildi. 
     Küçük kız hakkında soruşturma açılmadığı, ancak polisin, uyuşturucu kaçakçılığının arkasında kimlerin bulunduğunu ortaya çıkartmaya çalıştığı belirtildi. 
     Nisan ayı başında içi eroin dolu 87 prezervatif yutturulan 12 yaşındaki Nijeryalı bir çocuk da tek başına JFK havaalanına gelmiş ve yakalanmıştı. 
     





</TEXT>
</DOC>
