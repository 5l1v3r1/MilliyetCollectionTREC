<DOC>
<DOCNO> 62321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/spor/spo01.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum nazlanıyor 
</HEADLINE>
<TEXT>

Beşiktaş yönetimi, Alman teknik adama beş senelik sözleşme, memnun kalınması halinde de mukavelesini üç yıl daha uzatma önerisini yeniledi. Christoph Daum ise, "Ben üç artı beş yıldan yanayım" cevabını verdi 
     ORHAN YILDIRIM 

     Bilgili devrede 
     SİYAH - Beyazlı yönetim, büyük başarılara imza atmanın en gerçekçi formülünün "istikrardan" geçtiği düşüncesiyle, Teknik Direktör Christoph Daum’a sekiz yıllık sözleşme teklif etti. Marttaki kongre için çalışmalarına hız veren yönetim, başkanlığa adaylığını açıklayan Hasan Arat’ın da Daum’a tam destek vermesi üzerine Alman hoca ile masaya oturdu. Başkan Serdar Bilgili ve Asbaşkan Yıldırım Demirören, ünlü teknik adama "beş artı üç yıllık" mukavele önerdi. 
     
     Mayıs’ı bekleyin’ 
     BİLGİLİ’NİN, "Başarı uzun vadede gelir. Biz de yönetim olarak seninle uzun yıllar devam etmek, Beşiktaş’ı birlikte zirveye taşımak istiyoruz" dediği öğrenildi. Uzun süreli sözleşmeye Alman teknik adamın da sıcak baktığı bildirilirken, "Ancak ben, üç artı beş yıllık mukaveleden yanayım. Ayrıca sezonun bitmesini beklemek lazım. Takımın gidişatını görüp, buna göre kararımı vereceğim. Sezon sonunda da oturup, anlaşırız" karşılığını verdiği ifade edildi. 
     
     Demirören doğruladı 
     FUTBOL Şube Sorumlusu Yıldırım Demirören, Daum’a uzun süreli sözleşme teklifini götürdüklerini doğruladı ve "Kendisi de konuya olumlu bakıyor" açıklamasını yaptı. Demirören, Siyah - Beyazlı ekibin geleceğine damgasını vuracak, genç ve iyi bir kadro kurduklarını vurgulayıp, "Önümüzdeki beş - altı yıl tarihi başarılar kazandıracak güçlü bir kadro oluşturduk. Bu süre içinde Daum yönetimindeki Beşiktaş büyük yerlere gelecektir. Buna inanıyoruz" diye konuştu. 
     
Tümer Metin ödülünü aldı      KANAL D’deki "3. Devre" spor programı çerçevesinde düzenlenen "Pepsi Ayın Futbolcusu" yarışmasında 2001 Aralık ayının en iyi ismi seçilen Beşiktaşlı Tümer Metin ödülünü aldı. Maslak’taki Sportsnet’te yapılan törende, Tümer’e ödülünü Pepsi Pazarlama Müdürü Togan Deryal verdi. Törene eşi Cansu ile katılan genç oyuncu, kendisine oy verenler arasında yapılan çekilişte Fiat Palio kazanan İzmit’ten Yasemin Sarıöz’e otomobilin anahtarını teslim etti. Tümer, "Peş peşe aldığımız galibiyetler bize özgüven verdi. Ancak kesinlikle havaya girmedik" dedi. 
     
Demetradze şaşkınlığı      BEŞİKTAŞ’IN Real Sociedad’dan transfer ettiği Gürcü futbolcudan haber alınamıyor. Yarın İstanbul’da mukavele imzalayacağı açıklanan Demetradze’nin gelişi yine ertelendi. Basın Sözcüsü Mete Düren, "Sakatlığı yüzünden İspanya’da tedavi görüyor. Ne zaman geleceğini tam olarak bilmiyoruz. Ancak anlaşmada sorun yok" dedi. 
     
Myhre döndü      GÖZTEPE maçında sağ omzundan sakatlanıp, tedavi için ülkesine giden Thomas Myhre bu akşam dönüyor. Norveçli kalecinin kolunun henüz istenen düzeye gelmediği, yaklaşık bir ay takımdan uzak kalacağı öğrenildi. Öte yandan Basel’de bulunan Stavrum’un da bugün dönmesi bekleniyor. 
     
Athirson’a takip      BAYA krizi nedeniyle Daum’un bir stoper istemesi üzerine Beşiktaş, Juventus’un Brezilyalı defans oyuncusu Mazolli Athirson’u yakın takibe aldı. Geçen sezon Flamengo’dan alınan 24 yaşında 1.82 boyundaki Athirson’un, sadece beş maç oynadığı, bu durumun transferi kolaylaştırabileceği bildirildi. Öte yandan dün izin yapan Beşiktaş, bugün Trabzon maçının çalışmalarına başlayacak. 
     



 SPOR 






















</TEXT>
</DOC>
