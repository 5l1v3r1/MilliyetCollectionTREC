<DOC>
<DOCNO> 72294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/yasam/ayas.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal Marşı’nda türban krizi çıktı 
</HEADLINE>
<TEXT>

İstiklal Marşı’nın kabülünün 81. yılı nedeniyle İstanbul’da düzenlenen tören, 40 genç kızdan oluşan türbanlı bir grup da salona girince arapsaçına döndü 
     ŞENOL DEMİRCİ İstanbul 

     İstanbul İl Milli Eğitim Müdürlüğü ile Büyükşehir Belediyesi’nin İstiklal Marşı’nın TBMM tarafından kabulünün 81’inci yıldönümü nedeniyle düzenlediği törene türban gölgesi düştü. 
     Cemal Reşit Rey Konser Salonu’nda saat 12.00’de başlaması gereken tören, salona Eyüp Anadolu İmam Hatip Lisesi’nden yaklaşık 40 kişilik türbanlı öğrenci grubunun girmesiyle bir anda sekteye uğradı. Yetkililer, türbanlarını çıkarmadıkları için okula devam edemeyen öğrencilerin eylem yapmalarından çekinince, davetli olmayan gruba, Öğrenci olarak katılacaksanız türbanı çıkarın’ uyarısı yapıldı, ancak sonuç alınamadı. 
     
     Eylem Yok’ sözü aldılar 
     Bunun üzerine törenin başlamasına kısa bir süre kala İl Milli Eğitim Müdür Yardımcısı Nursel Aldabak öğrencilerin yanına giderek, "Buraya türbanlarınızla giremezsiniz. Derhal türbanlarınızı çıkarın, ya da salonu terk edin" dedi. 
     Öğrencilerin yanıtı ise, "Biz de devlet okuluyuz. Buraya birinci arkadaşımıza destek için geldik. Türbanlarımızı çıkarmıyoruz, salonu da terk etmiyoruz" oldu. Bunun üzerine Aldabak, "Burayı terk etmezseniz program başlamayacak" diyerek sinirli bir şekilde salonu terk etti. Bu sırada Vali Yardımcısı Ali Sözen, Büyükşehir Belediye Başkanı Ali Müfit Gürtuna ve İl Milli Eğitim Müdürü Ömer Balıbey de, salona girmeyerek, yönetmen odasında beklediler. 
     Türban krizi aşılamayınca, kışkırtmadan çekindiklerini belirten üst düzey bir yetkili, öğrencilerden sessiz bir şekilde izleme sözü aldıktan sonra, yaklaşık 1.5 saatlik geçikmeyle töreni başlattı. Türbanlı öğrenciler de programı hiçbir eylem yapmadan izleyince, tören, olaysız şekilde sona erdi. 
     



 YAŞAM 





















</TEXT>
</DOC>
