<DOC>
<DOCNO> 56697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur31.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel Can vergi kaçakçılığı suçundan yargılanıyor 
</HEADLINE>
<TEXT>

     Sanatçı Sibel Can'ın, vergi kaçakçılığı yaptığı iddiasıyla yargılandığı ve beraatla sonuçlanan davanın, Yargıtay 11. Ceza Dairesi tarafından bozulması üzerine, yeniden yargılanmasına başlandı. 
     Kadıköy 1. Ağır Ceza Mahkemesi'nde yapılan duruşmaya, Sibel Can ile menajeri Hasan Engin Kefkep katılmadı. Duruşmada, Can'ın avukatı Berzan Ekinci hazır bulundu. 
     Duruşmada söz alan avukat Ekinci, bozma kararının yerinde olmadığını savunarak, mahkemenin kararında ısrar etmesini istedi. 
     Ekinci, ''Aleyhte bir hüküm uygulanması istenilmektedir. Bu sebeple bozma kararına uyulmayıp, önceki kararda ısrar edilmesini talep etmekteyiz'' dedi. 
     Duruşma, Sibel Can ve menajerinin ifadelerinin alınması amacıyla ertelendi. 
     
     Beraat etmişti 
     Sanatçı ile menajeri Kefkep, Kadıköy 1. Ağır Ceza Mahkemesi'nde, Can'ın sahibi olduğu Melisa Müzik Yapım Organizasyon Ltd. Şti. adı altında sahne programları, kaset çalışmaları ve dizi film harcamalarının fatura düzenlemelerinde toplam 65 milyar 525 milyon lirayı eksik ya da fatura dışı göstererek, yine şirket dışı özel harcamaları sahte faturalarla şirket gideri olarak kayıtlara geçirmek suretiyle ''vergi kaçakçılığı yapmak'' suçundan 5'er yıl hapis cezası istemiyle yargılanmışlardı. 
     Sibel Can ile Maliye Bakanlığı'nın, dava sırasında 128 milyar liraya uzlaşmaya varması üzerine mahkeme, 2 sanık hakkında beraat kararı vermişti. 
     Daha sonra ise Hazine'nin başvurusu üzerine Sibel Can'ın dosyasını inceleyen Yargıtay 11. Ceza Dairesi, 2 sanık hakkında verilen beraat kararını oybirliği ile bozmuştu. 
     ''Vergi kaçakçılığı suçunun oluştuğuna'' karar veren 11. Ceza Dairesi, yasa gereği ''1 Ocak 1995-1 Ocak 1999 tarihleri arasındaki vergi kaçakçılığı suçlarında taraflar arasında uzlaşma yapılmasının mümkün olmadığı'' gerekçesiyle Can'ın kaçakçılık suçunu işlediğine karar vererek, yargılamanın yeniden yapılmasını ve sanatçının cezalandırılmasını istemişti. 
     






</TEXT>
</DOC>
