<DOC>
<DOCNO> 89518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/ekonomi/eko07.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş’ın kuşları’ siparişle uçacak 
</HEADLINE>
<TEXT>

Tofaş’ın Kuş Serisi olarak bilinen Şahin, Doğan ve Kartal modelleri artık sadece talepler doğrultusunda üretilecek 
     EKONOMİ SERVİSİ 

     Tofaş, "Kuş Serisi" diye adlandırılan "Şahin", "Doğan" ve "Kartal" modellerinin seri üretimine son verdi. Bu araçların bir süre daha siparişler doğrultusunda üretimi sürecek. 
     Murat 124’ün ardından "131" Serisi olarak üretimine başlanan ve uzun süre büyük ilgi gören Kuş Serisi’nin seri üretimden kaldırıldığını, duyuran Tofaş CEO’su Güçlendirilmiş Genel Koordinatör Antonio Bene, şöyle dedi "Kuşlar, Türk otomotiv sektörü tarihinde önemli bir yer tuttu. Ancak sürekli son teknolojileri araçlarında kullanmaya özen gösteren bir kuruluş olarak, bu serinin üretimine son verme kararı aldık. Kuşlara teşekkür ediyoruz ve güle güle diyoruz." 
     
     Yedek parça sorunu olmayacak 
     Tofaş yetkilileri, Kuş Serisi’nin üretiminin bir süre daha devam edeceğini, ancak bu üretimin, talep ve siparişler doğrultusunda olacağını belirtti. Dış piyasadan Kuş Serisi’ne taleplerin devam ettiğini belirten yetkililer, Mısır’ın dışında Sudan ve Türk cumhuriyetlerine de araç gönderilmesinin sürdürüleceğini kaydediyor. İç piyasada bu araçları kullanmaya devam eden taksicilerin taleplerine de cevap verilecek. Araçların yedek parça konusunda 10 yıl boyunca bir sorunu bulunmayacak. 
     



 EKONOMİ 






















</TEXT>
</DOC>
