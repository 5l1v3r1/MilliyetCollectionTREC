<DOC>
<DOCNO> 56351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur13.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de batmak üzere olan geminin tek umudu helikopter 
</HEADLINE>
<TEXT>

     Karadeniz'de ''batmak üzere'' olduğunu belirterek yardım isteyen Kamboçya bandıralı ''Lady Amar'' adlı yük gemisindeki mürettebatın kurtarılabilmesi için, Genelkurmay Başkanlığı'ndan alınan izinle kaldırılan askeri bir helikopter olay yerine ulaşmaya çalışıyor. 
     Kıyı Emniyeti ve Gemi Kurtarma İşletmeleri Genel Müdürlüğü'nden alınan bilgiye göre, İstanbul Boğazı girişinin 40 mil açığında Karadeniz'de bulunan ''Lady Amar'' adlı gemiye ulaşılabilmesi amacıyla, saat 15.00 sıralarında askeri bir helikopter kaldırıldı. 
     Helikopterin olay yerine yaklaşık 40 dakikada ulaşmasının beklendiği, ancak hava muhalefeti nedeniyle bu sürenin uzayabileceği bildirildi. 
     Askeri helikopterin, gemiye ulaşmasının ardından tamamı Suriyeli 20 mürettebatı kurtarma operasyonunun başlayacağı ve mürettebatın da 
     ''tek şansı'' olduğu belirtildi. 
     Bu arada, telsizle irtibat kurulan Malta bandıralı ''Glenroy'' ile Liberya bandıralı gemiler, ''Lady Amar''a yönlendirildi. Ancak bu gemilerin, olay yerine yaklaşık 4 saatte ulaşabilecekleri öğrenildi. 
     Kıyı Emniyeti ve Gemi Kurtarma İşletmeleri Genel Müdürlüğü'ne bağlı kurtarma gemilerinin ise, saat 15.15 sıralarında İstanbul Boğazı'ndan çıktıkları ve 7 saat sonra olay yerine ulaşabilecekleri kaydedildi. 
     






</TEXT>
</DOC>
