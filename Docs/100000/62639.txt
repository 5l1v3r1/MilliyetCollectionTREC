<DOC>
<DOCNO> 62639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur23.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlar çıldırdı... İçinde kadın bulunan aracı çaldılar... 
</HEADLINE>
<TEXT>

     Pendik'te, İstanbul Üniversitesi İÜ Veteriner Fakültesi öğretim üyesi Prof. Dr. Müjdat Alp'in otomobili, eşi Dr. Rüçhan Alp'in araçta bulunduğu sırada çalındı. 
     Dr. Alp'i yolda indiren oto hırsızları, polisin takibi sonucu yakalandı. 
     Alınan bilgiye göre, Prof. Dr. Müjdat Alp ve eşi Dr. Rüçhan Alp, 34 LHK plakalı otomobille gece Pendik'teki bir markete geldiler. 
     Prof. Dr. Müjdat Alp, alışveriş için markete girerken eşi Dr. Rüçhan Alp otomobilde kaldı. Bu sırada araca yaklaşan ve aniden otomobile binen biri koltuk değnekli 3 kişi, kontak anahtarı üzerinde bulunan aracı çalıştırarak uzaklaştı. 
     Olayı gören ve bir süre aracın peşinden koşarak yakalamaya çalışan Prof. Dr. Müjdat Alp, durumu polise bildirdi. Bu arada oto hırsızları, otomobilde kalan Dr. Rüçhan Alp'i Pendik Sabit Pazarı yakınlarında indirdiler. 
     Olayın polise bildirilmesi üzerine harekete geçen polis ekipleri, otomobilin görülmesi üzerine takibe başladı. Otomobil, uzun süren takip sonucu gece saat 01.00 sıralarında E-5 Karayolu Kartal Köprüsü altında, Kartal ve Pendik polis ekiplerince kıstırılarak durduruldu. 
     Otomobilde bulunan Nuh Yıldırım ve Haydar Zeytin, polis tarafından araçtan indirilerek yakalandılar. Ancak, oto hırsızlarından koltuk değnekli olan Mehmet Sürer otomobilden inmemekte direndi. Bunun üzerine, bir polis memurunun araca binmesinin ardından otomobil çekiciyle Yakacık Polis Karakolu'na götürüldü. Burada otomobilden indirilen Mehmet Sürer de gözlem altına alındı. 
     Polis yetkilileri, Mehmet Sürer'in daha önce kapkaç suçu işlediği ve jandarmanın yaptığı bir operasyon sırasında yakalandığını belirttiler. 
     Beşiktaş'ta, önceki gece meydana gelen olaylarda da, çalışır haldeki 2 ayrı otomobili çalan hırsızlar, içlerinde bulunan 2 çocuk ile bir kadını serbest bırakmıştı. 
     
     Profesör anlatıyor 

     eşi Dr. Rüçhan Alp'in de bulunduğu otomobili oto hırsızları tarafından çalınan İstanbul Üniversitesi İÜ Veteriner Fakültesi öğretim üyesi Prof. Dr. Müjdat Alp, eşiyle birlikte Pendik Emniyet Müdürlüğü'ne gelerek olayla ilgili bilgi verdi. 
     Emniyet Müdürlüğü'nden ayrılışları sırasında A.A muhabirine açıklama yapan Prof. Dr. Müjdat Alp, Pendik'te oturduklarını ve alışveriş amacıyla dolaştıkları sırada otomobili park ederek, kendisinin bir bankanın ATM'sine gittiğini söyledi. 
     ATM'ye gittiği anda eşinin park halindeki otomobilin ön koltuğunda oturduğunu anlatan Prof. Dr. Alp, şöyle devam etti 
     ''Biraz kuyrukta bekledim. O sırada eşimin, bağırarak arabanın camından beni çağırdığını duydum ve araba hareket etti. Ben arabanın önünde durdum. Arabadaki kişi, aracı benim üzerime doğru sürdü. Ben biraz kenara çekilip yan kapının kolundan tutmaya çalıştım, fakat başarılı olamadım. Otomobil ileride bir sokağa girerek gözden kayboldu.'' Eşi Rüçhan Alp'in bir süre direksiyondaki kişiyle arbede yaşadığını ifade eden Prof. Dr. Alp, ''Eşim ve adam araba içinde boğuşmuşlar. Daha sonra aracı çalan kişi, hareket halindeyken eşime araçtan atlamasını söylemiş. Eşimin hareket halindeki arabadan inemeyeceğini söylemesi üzerine, aracı durdurarak eşimi arabadan indirmiş'' diye konuştu. 
     
     Polis sanıkları yakalamış 

     Bu sırada kendisinin ''155 Polis İmdat'' telefonunu aradığını belirten Prof. Dr. Müjdat Alp, ''Polis başarılı bir takipten sonra sanıkları yakalamış. Polisin bu çalışmasından son derece memnun kaldık. Kendilerine teşekkür ediyoruz'' dedi. 
     Prof. Dr. Alp, oto hırsızlarının hasar verdiği otomobilinde herhangi bir kıymetli eşyanın bulunmadığını kaydetti. 
     Prof. Dr. Müjdat Alp'in 34 LHK 53 plakalı otomobili, dün gece Pendik'te eşi Dr. Rüçhan Alp'in içinde bulunduğu sırada tarafından çalınmış ve E-5 Karayolu Kartal Köprüsü'nde durdurulan araçta Nuh Yıldırım, Haydar Zeytin ile Mehmet Sürer adlı 3 kişi yakalanmıştı. 
     






</TEXT>
</DOC>
