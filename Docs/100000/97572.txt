<DOC>
<DOCNO> 97572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur24.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit canlı yayında ''Erken seçime karşı çıkmayacağız'' 
</HEADLINE>
<TEXT>

     Başbakan Bülent Ecevit, erken seçime başından beri karşı olduklarını belirterek, ''Ama, iş işten geçmiştir. 
     Biz de karşı çıkmayacağız'' dedi. 
     Başbakan Ecevit, CNN Türk'ün canlı yayınında Nuri Çolakoğlu'nun sorularını yanıtladı. Ecevit, Çolakoğlu'nun sorularına şu yanıtları verdi 
     Soru Bugün anladığımız kadarıyla erken seçim konusundaki itirazlarınızı geri aldınız. Doğru mu 
     Yanıt Geri almak diye birşey söz konusu değil. Ben, başından beri erken seçime karşıydım. Fakat, benim erken seçime karşı olmamın dışında bundan kısa bir süre önce liderler toplantısında üç genel başkan da erken seçime kesinlikle karşı olduğumuz kararını kamuoyuna duyurmuştu. Nisan 2004'ten önce bir erken seçime ihtiyaç duyulmayacağını açıklamıştık. Fakat, bundan kısa bir süre sonra, 10-15 gün sonra evvela Sayın Bahçeli, erken seçimin mutlaka Kasım başlarında yapılması gerektiğini açıkladı. Arkasından, Sayın Yılmaz tarafından da aynı nitelikte bir açıklama yapıldı. 
     Öylelikle, başlangıçta üçümüz de erken seçime karşıyız derken, bu sefer iki genel başkan erken seçime karşı çıkmadıklarını söylediler, biz açıkta kaldık. Ama, sonra bir güçlük çıkarmamak için biz de peki dedik. Ama, bir şartla. Bu çok önemli bir karar. Yetkili parti organımızın bu konuda görüşmesi ve bana bir ışık tutması gerektiğini söyledik. Geçen hafta sonu parti meclisimiz toplandı. Parti meclisinin aslında erken genel seçime ihtiyaç duymadığı, bunun uygun olmayacağını belirttiği söylendi. Onun üzerine, bizim parti yöneticilerimiz, temaslarda bulundular diğer bütün partilerin yetkilileriyle. Görüldü ki, kimse istemiyor aslında. 
     Soru Bir gazetede yayınlanan özel demecinizde, seçim üçümüze de zarar verecek demiştiniz. 
     Yanıt O düşünceyi hala muhafaza ediyorum. Çünkü, 57. hükümet, çok büyük reformist atılımlar yaptı. Bunların sonuçları ancak 2004 yılının başlarında ortaya çıkacaktı. Onun için erken seçimin çok sakıncalı olacağı konusunda diğer bütün partilere görüşlerimizi bildirdik. 
     Ancak, Türkiye'de bir adet var siyasal yaşamda. Herhangi bir parti erken seçim istiyoruz dedi mi ayıp olmasın diye bütün başka partiler de erken seçim istemeye başlarlar. Artık, nezaket mi diyelim, başka şey birşey mi diyelim. 
     Benim ilginç bir anım var bu konuda. 54. Bakanlar Kurulu döneminde yine partilerden biri erken seçim istedi. Onun üzerine, ardından bütün partiler biz de erken seçim istiyoruz dediler. Sadece benim partim, DSP karşı çıktı. Onun üzerine, siz zaten çok küçük bir partisiniz, seçimleri göze alamıyorsunuz, onun için karşı çıkıyorsunuz dediler. 
     Biz ısrar ettik, sonunda en çok kazanan parti benim partim oldu. Yani gereksiz yere yapılan erken seçimi aslında milletimiz de uygun bulmuyor. Fakat, bu yolda bir karar alındı. Artık zorluk çıkartmak istemiyoruz. 
     Soru Sayın Bahçeli'nin aniden seçim talebiyle ortaya çıkmasına yol açan gelişme neydi 
     Yanıt Bu konuda görüşlerini rica ettim. Fakat, biraraya geldiğimizde bunun mazeretini, gerekçesini bulamadım. 
     Soru Sizin bir konuşmanızda MHP'siz ve Ecevit'siz bir hükümet formülünün oluşturulmakta olduğu yolunda bir ima oldu mu 
     Yanıt Basında çıkan haberler dışında bizim net bir bilgimiz olmadı. 
     Soru Sayın Bahçeli'nin de bu konuda bir açıklaması olmadı 
     Yanıt Evet. 
     Soru Bu durumda galiba Türkiye bir erken seçim yolunu tutmuş gibi gözüküyor. Bugün Sayın Mesut Yılmaz Avrupa Birliği AB yolunda yapılması gereken yasa değişikliklerini içeren bir listeyle siyasi partileri ziyarete başladı. Bu konuda sizin görüşünüz ne 
     
     AB'YE UYUM YASALARI 

     Yanıt Biz AB'ye tam üyeliğe başından beri taraftarız. Bu konudaki çalışmalara bizim de büyük katkılarımız oldu. Sayın Yılmaz'ın açıklayacağını söylediği çalışma, aslında koalisyon partilerinden birinin çalışması değildir. Bu, üç koalisyon partisinin, hatta diğer partilerin katılımıyla hazırlanan bir metindir ve bugünlerde açıklanmış olacaktır. Uzun bir metin. 
     Burada ona gelmek istiyorum. Sayın Mesut Yılmaz diyor ki, biz erken seçime taraftarız. Ama, bu erken seçim sürecinde AB'ye üyeliğimizle ilgili bütün yasalar çıkarılmalıdır . Sayın Çiller de biz de erken seçime taraftarız. Ancak, bu erken seçim sürecinde hem AB ile ilgili bütün yasalar çıkarılmalıdır, hem de seçim sistemi, Siyasi Partiler Yasası, bunlar da değişmelidir diyor. Bugün Sayın Çiller ile görüşmemizde de söyledim. Bir yandan AB ile ilgili yasalar, bir yandan da seçim sistemi, siyasal partiler ile ilgili yasalar, bir yandan da seçim hazırlığı. Seçim tarihi belirleniyor. Ondan sonra da yoğun çalışmalar var. Seçim çalışmalarıyla ilgili hem adayların çalışmaları var, hem mitingler, aynı zamanda yerine getirilmesi gereken formaliteler var. Bunların hepsinin erken seçime nasıl sığdırılabileceğini ben şu ana kadar anlayabilmiş değilim. 
     
     ''BİZİM FARKLI BİR BAKIŞ AÇIMIZ VAR'' 

     Soru Üç önemli konu üzerinde duruluyor. Avrupa Birliği'nin yolunu açacak yasalar, seçim tarihi ve Seçim Yasası'ndaki bazı değişiklikler. 
     DYP, ANAP ve MHP, Meclis toplandığı zaman bu üç konunun ele alınış sırasında farklı farklı öncelikler istiyor. Sizin bunlar arasında tercihiniz var mı 
     Yanıt Eğer, erken seçim yapılacaksa, başka hiçbir konuya gündemde yer verilmez. Gündem sadece erken seçimdir. Onun dışında seçim takvimi içine birşey sığdırmak mümkün değildir, doğru değildir. O bakımdan bizim farklı bir bakış açımız var. 
     Soru Sayın Yılmaz, AB'ye uyum yasalarının tek bir hafta içine sığdırılabileceğini söyledi. Dün akşam da TBMM Başkanvekili Sayın Yalova, bunu temel yasa haline getirip, tek bir çerçeve yasa içinde bir madde gibi tartışıp, görüşüp oylayabiliriz dedi. Siz bu görüşe katılır mısınız 
     Yanıt Yani, aceleye getirme teklifi. Bu konuya öncelik vermeye bir kere MHP karşı çıkıyor. Yani, koalisyon ortaklarının ve diğer önde gelen partilerin istemedikleri birtakım şeyler çakışıyor. 
     Soru Yani, siz bu AB'ye uyum yasalarının çıkarılması konusunda çok umutlu değilsiniz. 
     Yanıt Adaylar, milletvekilleri ve parti örgütleri bu arada seçim hazırlığını mı yapmalılar, yoksa şu veya bu konudaki birtakım yasa çalışmalarını mı yapmalılar Yani, bunları birbirine karıştırmanın doğru olmadığını düşünüyorum. Tabii, zorlayınca yapılır, yapılacak. 
     Ama, rahat, huzurlu bir seçim sistemi olmayacak. Tartışmalar yoğunluk kazanacak. Fakat, inşallah hayırlı olur. Yani, biz dediğim gibi erken seçime başından beri karşıyız. Ama, artık iş işten geçmiştir. Biz de karşı çıkmayacağız. 
     
</TEXT>
</DOC>
