<DOC>
<DOCNO> 72381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sonspo01.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ''Capello, Hasan Şaş'ı 2 kat daha iyi tanıyacak'' 
</HEADLINE>
<TEXT>

     Lucescu, Roma Teknik Direktörü'nün Hasan Şaş'ı öven sözleriyle ilgili olarak ''Umuyorum ki, yarın Hasan Şaş'ı iki misli daha iyi tanıyacak'' dedi. 
     Hasan'ın, Avrupa'nın birçok kulübünden teklif alan bir oyuncu olduğunu ve son olarak da İngiltere'nin Arsenal Kulübü'nün bu oyuncuyla ilgilendiğini belirten Lucescu gülümseyerek, ''Hasan Şaş'ın bu tür konuşmalardan etkilenmesini istemiyorum. Bu nedenle ona bunlardan bahsetmeyeceğim. O da yarın bunları bilmeyecek'' diye konuştu. 
     Roma'nın derbi maçta Lazio karşısında aldığı farklı galibiyeti, Lazio'nun kötü savunmasına bağlayan Lucescu, Roma'nın üst düzey futbolculara sahip olduğunu, hem ligde hem de kupada yoluna devam ettiğini söyledi. 
     Batistuta'nın Lazio maçında dinlendirildikten sonra Galatasaray karşısında ilk 11'de forma giyme olasılığını da değerlendiren Lucescu, ''Batistuta çok iyi bir futbolcu. Ancak bizim için o, Delvecchio ya da başka biri oynasa fark etmez. Montella'nın da çok iyi bir dönem geçirdiğinin ve takıma canlılık getirdiğinin farkındayız'' dedi. 
     Lucescu ayrıca, Avrupa Şampiyonlar Ligi'nde dengeli bir grupta yer aldıklarını belirterek, şöyle devam etti 
     ''Bu zamana kadar hep son dakikalarda yediğimiz gollerle beraberlikler aldık. Roma'ya puan almayı denemek için geldik. Bana göre gruptan çıkacak iki takımı son maçlar belirleyecek.''Galatasaray Teknik Direktörü Mircea Lucescu, Avrupa Şampiyonlar Ligi'nde Roma ile yapacakları karşılaşmada galibiyet için mücadele edeceklerini açıkladı. 
     
     "Beraberlik için oynarsak kaybederiz" 

     Lucescu, Roma karşısında beraberlik için oynamalarının kendilerini zora sokacağını vurgulayarak, ''Bu nedenle kazanmak için oynamalıyız'' dedi. 
     Basın mensuplarının, ''Nasıl bir forvetle oynayacaksınız '' şeklindeki sorularını yanıtsız bırakan Lucescu, basın mensuplarının soruları üzerine, daha çok Roma Teknik Direktörü Fabio Capello'nun sözlerine karşılık verdi. 
     Capello'nun düzenlediği basın toplantısında, maçın İsveçli hakemi Andres Frisk ile ilgili polemikleri, kurnazlık yapan Lucescu'nun ortaya attığını iddia etmesine karşılık veren Lucescu, şöyle konuştu 
     ''Capello'nun bu sözünü bir tebrik olarak alıyorum. Capello da ben de üst düzeyde takımları çalıştırmış teknik direktörleriz. Benim kadar o da kurnazdır. Bu maçlar taktik maçlarıdır. Tabii ki her ikimiz de galibiyet için oynayacağız. Frisk, daha önce Real Madrid ile oynadığımız bir maçı yönetmişti. Umuyorum yarın akşamki maçın düzeyine uyan bir maç yönetir. Doğru kararlar verir.'' 

     
</TEXT>
</DOC>
