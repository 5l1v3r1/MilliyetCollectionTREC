<DOC>
<DOCNO> 59529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur29.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya yine kışa teslim 
</HEADLINE>
<TEXT>

     Edirne'nin Keşan İlçesi ile ilçeye bağlı 5 belde ve 46 köyde yoğun kar yağışı nedeniyle ilköğretim okulları ve liselerde eğitime öğleden sonra ara verildi. 
     Alınan bilgiye göre, sabah başlayan kar yağışı şehiriçi ulaşımı ve şehirlerarası karayollarında ulaşımı zorlaştırdı. Olumsuz hava koşulları nedeniyle ilçede ve bağlı 5 belde ile 46 köyde öğleden sonra ilköğretim okulları ve liselerde eğitimine ara verildi. 
     Kar kalınlığının 15 santimetreyi bulduğu ilçede, Emniyet Müdürlüğü'ne bağlı trafik ekipleri, zincirsiz araçların yola çıkmasına izin vermiyorlar. 
     
     Hayrabolu 
     Hayrabolu Kaymakamı Serdar Polat yaptığı açıklamada, sel felaketinden etkilenen Ergün Korkmaz Endüstri Meslek Lisesi ile Anadolu Lisesi'nde eğitime dün 2 gün süreyle ara verildiğini hatırlatarak, ''Su baskına uğrayan yerlerde çalışmalara devam ediliyor. Bu nedenle ilçe merkezindeki ilköğretim okullarıyla liselerde eğitime 1 gün süreyle ara verdik'' dedi. 
     Hayrabolu Belediye Başkanı Rıfat Güzelocak da, Hayrabolu Deresi'ndeki taşkından dolayı ilçeye su getirmekte kullanılan boru hattının zarar gördüğünü beirterek, ''İlçeye bir kuyudan su vermeye başladık. Yedekte bekletilen bir başka su kuyusundan da su vermeyi planlıyoruz'' diye konuştu. 
     Vatandaşların suyu ekonomik kullanmalarını isteyen Güzelocak, ''Yüksek binalara su çıkması için vatandaşların suyu ekonomik olarak kullanmaları gerekiyor. Böylesine bir felaketin bir daha yaşanmamasını diliyoruz'' dedi. 
     






</TEXT>
</DOC>
