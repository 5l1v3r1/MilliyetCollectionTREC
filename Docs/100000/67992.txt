<DOC>
<DOCNO> 67992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sondun12.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de İSAF askerlerine ilk kez ateş açıldı 
</HEADLINE>
<TEXT>

     Afganistan'ın başkenti Kabil'de, bir gözlem mevziinde bulunan Uluslararası Güvenlik Destek Gücü ISAF 
     askerlerine, bugün kimliği belirsiz kişilerce ateş açıldı. 
     İngiliz Albay Richard Barrons, ilk kez ISAF askerlerine ateş açıldığını belirterek, askerlerin ateşe karşılık verdiğini ve saldırganların bir araçla olay yerinden uzaklaştığını söyledi. 
     Barrons, Afgan polisi ve barış gücü askerlerinin bölgede yaptıkları aramada, üzerinde kurşun delikleri bulunan bir araçla, olay yeri yakınındaki bir evde bir cesetle, yaralı beş kişiyi bulduğunu belirtti. 
     Barrons, cesedi bulunan kişinin kurşun yarasından öldüğünü sandıklarını, ancak diğer beş kişinin vurularak yaralanmadığını söyledi. 
     Gözlem mevziinde görevli İngiliz askerlerden ölen ya da yaralanan olmadığını söyleyen Barrons, olayın soruşturulduğunu kaydetti. 
     






</TEXT>
</DOC>
