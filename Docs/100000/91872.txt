<DOC>
<DOCNO> 91872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/guncel/gun09.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgesel filmlerle olmuyor 
</HEADLINE>
<TEXT>
Macerayla tanıtalım 
Turizm Bakanı Taşar, ülkemizin, Indiana Jones, Mumya gibi Hollywood yapımı macera filmleriyle tanıtılması için hükümete öneri götürecek 
     BAHAR ATAKAN Ankara 

     Türkiye bundan sonra, dünya çapında ses getiren ve kapalı gişe oynayan Indiana Jones, Mumya ve Akrep Kral benzeri Hollywood yapımı "aksiyon" filmleriyle tanıtılacak. Turizm Bakanı Mustafa Taşar, Türkiye’yi tanıtan belgesel filmlerin izlenme oranının düşük olduğunu ve Hollywood’da macera filmi konseptinde filmler çekilmesi amacıyla hükümete öneri götüreceğini söyledi. "En son 1992’de çekilen tanıtım filmlerini yeniden güzelleştiriyoruz" diyen Taşar, şöyle devam etti "Ancak Hollywood’da da çok güzel filmler çekilebilir. Indiana Jones gibi macera filmi ya da aşk filmi olabilir. İstanbul’da başlayıp İzmir, Pamukkale ve Mardin’i içine alan filmler çekilebilir. Bu, Türkiye hakkındaki olumsuz imajları ortadan kaldırır." 
     
Tomb Raider’ı kaçırmıştık...      BİRSEN ALTUNTAŞ 

     Dünya sinemalarında gişe rekorları kıran "Tomb Raider" filminin ikinci bölümünün bir kısmı, temmuzda Türkiye’de çekilecekti. Ancak Türkiye’deki prodüksiyonu gerçekleştirmek için kolları sıvayan Pan Film’in sahibi Ali Akdeniz, bürokrasi engeline takıldı. Akdeniz, Simena bölgesi SİT alanı olduğu için dalış izni başvurusuna yanıt alamadı. Filmin Yunanistan’da çekilmesi kararlaştırıldı. 
     



 GÜNCEL 





















</TEXT>
</DOC>
