<DOC>
<DOCNO> 58451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sondun02.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den sonra kimin Barış Gücü lideri olacağı belli değil 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Afganistan barış gücüne İngiltere'den sonra kimin liderlik edeceğinin belli olmadığını bildirdi. 
     Boucher, düzenlediği basın toplantısında, barış gücüne, İngiltere'den sonra Türkiye'nin liderlik etmesini ABD'nin destekleyip desteklemediğinin sorulması üzerine, ''Şu noktada buna karar vermek bize bağlı değil. İngiltere'den sonra kimin başkanlık edeceği belli değil'' dedi. 
     Richard Boucher, ''Bunlar, uluslararası toplumla tartışacağımız konular. Biz, Türkiye'nin, bu düzenlemeye katılma istekliliğini daima memnuniyetle karşıladık. Bu güce katılanlar, Afganistan ile ilgili olanlar ile danışmalardan sonra zaman içinde işlerin nasıl yürüyeceğini göreceğiz'' dedi. 
     Türkiye'nin, ABD ile görüşmelerinde, barış gücünde İngiltere'den sonra liderliği üstlenme önerisini getirip getirmediği sorusu üzerine Boucher, ''Bu soruyu Türkiye'ye sormalısınız'' diye yanıt verdi. 
     






</TEXT>
</DOC>
