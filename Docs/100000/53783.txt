<DOC>
<DOCNO> 53783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur13.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP dar bölge seçim sistemi istedi 
</HEADLINE>
<TEXT>

     ANAP Grup Başkanvekili Beyhan Aslan, 78 yıllık Cumhuriyet tarihinde siyasi partiler ve seçim yasalarının 50 kez değiştirilmesine karşın ihtiyacı karşılamadığını belirterek, "bugün artık adaleti bir siyasi partiler ve seçim yasası değişikliğinin Türkiye nin ortak talebi haline geldiğini" söyledi. Aslan, "dar bölge" ve "seçim ittifakı" önerisinde bulundu. 
     Aslan TBMM'de düzenlediği basın toplantısında siyasi partiler ve seçim yasalarındaki değişiklik konusuna değinerek, seçimin gündemde olmadığını bir dönemde siyasi partiler ve seçim yasalarında değişiklik yapılmasının çok daha gerçekçi olacağını bildirdi. Aslan, her iki yasadaki değişikliğin de, aynen Anayasa değişikliklerinde olduğu gibi Partilerarası Uzlaşma Komisyonu tarafından yapılmasını önerdi. 
     Siyasi partiler ve seçim yasalarında değişiklik yapılmadan gidelecek bir erken seçimin daha daha parçalı, karmaşık bir yapıyı ortaya çıkaracağını kaydeden Aslan sözlerini şöyle sürdürdü 
     "Türkiye'nin erken seçime ihtiyacı yoktur. Türkiye'nin siyasi partiler ve seçim yasalarının değiştirilmesine her zamankinden daha çok ihtiyaç vardır. Şimdiye kadar siyasi partiler ve seçim yasalarını hep seçim öncesinde değitirmişiz. Seçim öncesi yapılan değişiklikler de hep tartışma konusu olmuştur. Henüz ufukta seçim yokken bu iki yasayı ele almalıyız." Hiçbir siyasi parti çoğunluğunun seçim yasalarını tek başına değiştirmeye yetmeyeceğine dikkat çeken Aslan, ANAP olarak değişiklik konusunda bütün siyasi partileri kesin kararlılığa davet etti. 
     Kendilerinin değşiklik çalışmalarını Partilerarası Uzlaşma Komisyonu'na sunacaklarını, diğer siyasi partilerin değişiklikle ilgili istek ve hazırlıklarını komisyona vermelerini isteyen Aslan, Uzlaşma Komisyonu'nun da iki ay çalışarak değişiklikleri gerçekleştirmesini önerdi. 
     ANAP'ın hiçbir zaman seçim barajının yüzde 10'un altına inmesi gibi bir talebi olmadığını kaydeden Aslan, yapılacak değişiklik çalışmaları sonucu seçim barajının düşürülmesi durumunda ANAP'ın bu karara katılabileceğini vurguladı. 
     Aslan, siyasi partiler ve seçim yasalarında yapılmasını istediklerini değişiklik önerilerini de şöyle açıkladı 
     "-Siyasi Partilere üye kayıtlarını İlçe Seçim Kurulları yapsın. İlçe seçim kurulları sürekli çalışsın. 
     -İlçe kongreleri dar bir kadro ile değil geniş çaplı parti üyeleriyle yapılsın. Bu yöntemle İlçe başkanının masa başında yazdığı delegelerle il kongresinin yapılmasının önüne geçilmiş oluyor. Bu yöntem ile delege ağalığına ve parti üye yazım ağalığına son veriliyor. 
     -İl delege sayısı artırılsın ve il başkanları daha fazla delege ile seçilsin. 
     -Ankara delege sayısı da artırılsın ve Genel Başkan bin kişi ile değil, üç-beş bin kişinin oylarıyla seçilsin. 
     -Siyasi Partilerin harcamalarındaki şeffaflık konusu daha etkin hale getirilsin. 
     -Seçimlerde ittifakı sağlanması olanakları genişletilsin. Seçim öncesi hangi partilerin birbirleriyle koalisyon yapacağı açıklansın. 
     -Seçim bölgeleri daraltılsın. 
     -Tercihli seçimlerle ilgili sakıncalar giderilsin." 
     






</TEXT>
</DOC>
