<DOC>
<DOCNO> 56129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/siyaset/siy01.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer’den milletvekillerine tepki 
</HEADLINE>
<TEXT>
Yetkilerimi kullanırım 
Cumhurbaşkanı, "Yetkilerimi kullanmamla Meclis’in saygınlığı arasında irtibat bulunmamaktadır" dedi 
     ANKARA Milliyet 

     Cumhurbaşkanı Ahmet Necdet Sezer, milletvekillerinin yetkileri konusundaki eleştirilerine yanıt verirken, "Anayasa’nın tanıdığı yetkileri kullanmamla Meclis’in saygınlığı arasında irtibat bulunmamaktadır" dedi. 
     Cumhurbaşkanlığı Başdanışmanı Tacan İldem, dünkü bilgilendirme toplantısı sırasında, milletvekillerinin eleştirileri konusunda Cumhurbaşkanı’nın yaklaşımını anlattı. Sezer’in güçler ayrılığı prensibi çerçevesinde değerlendirmede bulunduğunu belirten İldem, şunları kaydetti 
     "Parlamenter demokrasinin temelinde de güçler ayrılığı yatmaktadır. Sayın Cumhurbaşkanımız, Anayasa’nın kendisine tanıdığı yetkileri kullanmaktadır, bundan sonra da kullanmaya devam edecektir. Anayasa’nın cumhurbaşkanına tanımış olduğu yetkilerin kullanımı ile TBMM’nin saygınlığı arasında bir irtibat bulunmamaktadır. Güçler ayrılığının gereği de bu tür yetkilerin Anayasa’da tanımlanmış biçimde kullanımını gerektirmektedir. Parlamenter bir sistemi düşünmüş olan Anayasa koyucu, şayet bu yetkilerin kullanımı Parlamento’nun itibarını zedeleyecek nitelikte olsaydı, zaten bu yetkileri Cumhurbaşkanına vermezdi. Bu açıdan Sayın Cumhurbaşkanı iki konu arasında bir bağ olmadığını düşünmektedir." 
     
Medeni Kanun’a Köşk’ten jet onay      ANKARA Milliyet 

     Cumhurbaşkanı Ahmet Necdet Sezer, eşler arasındaki mal paylaşımı nedeniyle görüşmeleri tartışmalı geçen Medeni Kanun ile uygulama ve yürürlüğe ilişkin kanunu "tümüyle" onayladı. Sezer, kısmi veto ya da Anayasa Mahkemesi’ne gönderme hakkını kullanmayarak, "eşlerin herhangi bir sözleşme yapmaması ya da yasadaki mal rejimlerinden birini seçmemesi durumunda", evlilikte edinilen malların boşanma sırasında eşit paylaşımını öngören hükmün yasadan önceki evlilikler için de geçerli olmasını isteyen kadın örgütlerinin umutlarını boşa çıkardı. 1926’da Türk hukuk sisteminin Mecelle’den çağdaş sisteme geçmesini sağlayan Medeni Kanun böylece baştan sona yenilenmiş oldu. Yasa, aile, miras, eşya gibi birçok alanda temel değişiklikler getiriyor. 
     



 SİYASET 










</TEXT>
</DOC>
