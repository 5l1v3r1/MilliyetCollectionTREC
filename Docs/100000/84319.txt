<DOC>
<DOCNO> 84319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun09.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı doktor yıl sonuna kadar klonlama yapacağını söyledi 
</HEADLINE>
<TEXT>

     Rum asıllı Amerikalı doktor Panayiotis Zavos, yıl sonuna kadar, klonlanmış embriyoyla bir kadını hamile bırakabileceğini söyledi. 
     Kentucky'deki bir klinikte çalışan Dr. Zavos, Temsilciler Meclisi alt komisyonuna yaptığı açıklamada, klonlanmış embriyoyla hamilelik sürecinin, ABD dışında bulunan, kendisine ait iki klinikten birinde yapılacağını belirtti. 
     Çeşitli ülkelerinden gelen 12 çiftin gönüllü olduğunu öne süren Zavos, bu çiftler arasında Amerikalılar ve doktorların da yer aldığını kaydetti. Zavos, Amerikalı milletvekillerinin insan kopyalama çalışmalarını engelleme çabalarına rağmen, ''2002 yılının klonların yılı olacağını'' söyledi. 
     Amerikalı doktor ayrıca, Amerikan Kongresi'ne, klonlamanın sağlıklı biçimde yapılabilmesi için, bu alandaki tüm çalışmaları yasallaştırması çağrısında bulundu. 
     Kongre'nin alt kanadı Temsilciler Meclisi geçen yıl, insan embriyosu üzerinde bilimsel araştırmalar ve insan klonlamayı yasaklayan bir tasarıyı kabul etmişti. Senato'da ise konuyla ilgili müzakereler Haziran'a kadar ertelendi. 
     





</TEXT>
</DOC>
