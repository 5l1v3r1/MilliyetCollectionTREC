<DOC>
<DOCNO> 85357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/guncel/gun01.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası’nın yaptırdığı araştırmanın sonuçlarına göre 
</HEADLINE>
<TEXT>
Emekli kuyruğa girmeyi seviyor 
Maaş kuyruğuna sosyal aktivite gözüyle bakan emekliler, beklerken eski dostlarını görüyor, yeni arkadaş ediniyor. Bazısı eş bile buluyor 
     HARUN GÜREK Ankara 

     Maaş kuyrukları kamuoyunda tepkilere neden olurken emeklilerin bu durumdan fazla şikayetçi olmadıkları ortaya çıktı. Banka önünde gece yarılarından itibaren başlayan kuyrukların birçok emekli için önemli bir sosyal etkinlik olduğu anlaşıldı. Maaş kuyruğunda yaşanan ölüm olayları üzerine harekete geçen Ziraat Bankası Genel Müdürlüğü, şubelerin önünde oluşan kuyrukların nedenlerini araştırdı. Alternatif Dağıtım Kanalları Daire Başkanlığı, işe kendi elemanlarıyla emekli kuyruklarda gözlemler yaparak başladı. 
     Elde edilen verilere göre, Ziraat Bankası’ndan 5 milyon emeklinin yaklaşık yüzde 40’ı ilk gün maaş alıyor. Kalan yüzde 60’ı ikinci ya da üçüncü gün bankaya gidiyor veya otomatik banka makinalarından ATM maaşını çekiyor. 
     
     Önce cami sonra banka 
     Kuyruk genellikle sabah 05.00’ten itibaren başlıyor. Emeklilerin çoğu namazını kıldıktan sonra maaşını alacağı şubenin yolunu tutuyor. Her şubenin önünde sabah 07.30’da ortalama 149 kişinin maaş aldığı bir kuyruk oluşuyor. Şube açılıncaya kadar geçen yaklaşık bir saatlik sürede kuyruktaki emekli sayısı, ortalama 349 kişiye ulaşıyor. 
     Banka yetkilileri, bu ilk saptamalardan sonra bir araştırma şirketiyle anlaşarak, daha geniş bir araştırma başlattı. Sekiz değişik bölgeden 20 ayrı grupla yapılan araştırma sonunda, emeklilerin kuyruklardan o kadar da şikayetçi olmadığı anlaşıldı. 
     
     Özellikle dullar için... 
     Özellikle eşini kaybeden emekliler için maaş kuyruğu, kapalı kaldığı evden çıkıp, rahat bir nefes aldığı, yalnızlıktan kurtulduğu bir sosyal etkinlik niteliği kazanırken birçok emekli kuyruklarda göremediği arkadaşlarını gördüğünü, yeni arkadaş edindiğini söyledi. Her ay kuyruklarda tanışan 3 - 4 çiftin evlenmesi ise araştırmanın en ilginç sonucu oldu. 
     



 GÜNCEL 

















</TEXT>
</DOC>
