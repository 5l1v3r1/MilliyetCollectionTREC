<DOC>
<DOCNO> 76832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo10.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Malatyaspor karşısındaki muhtemel onbiri 
</HEADLINE>
<TEXT>

     Beşiktaş, Malatyaspor ile yarın yapacağı Birinci Süper Futbol Ligi maçının hazırlıklarını tamamladı. 
     Teknik direktör Christoph Daum yönetiminde, Fulya Tesisleri'nde basına kapalı olarak gerçekleştirilen idmanda, siyah-beyazlı futbolcuların taktik ağırlıklı bir çalışma yaptıkları öğrenildi. 
     Malatyaspor maçı öncesi yapılan son idmana gribal enfeksiyona yakalanan Ahmet Dursun katılmazken, kulüp doktoru Ayhan Optur, bu futbolcunun yarın forma giyebileceğini açıkladı. 
     Dr. Optur, Ahmet Dursun'u bugün tedbir amaçlı olarak idmana çıkarmadıklarını ifade ederek, ''Uyguladığımız tedavi sonucu, yarın Malatyaspor karşısında görev alabilecek'' dedi. 
     Bu arada kart cezalısı olmalarına rağmen, İlhan Mansız ve İbrahim Üzülmez'in de Malatya'ya götürülecekleri öğrenildi. 
     Alman teknik adamın, İlhan Mansız'ın yerine Ümit Bozkurt'u oynatacağı, Tümer'i Ahmet Dursun'un yanında forvete yakın görevlendireceği, İbrahim'in yerine de sol kanatta Sertan'a şans tanıyacağı öğrenildi. Savunmada ise Erman'ın yerine Ali Eren'in forma giymesi bekleniyor. 
     Siyah-beyazlıların yarın saat 14.30'da Malatya İnönü Stadı'nda başlayacak ve hakem Ali Aydın'ın yöneteceği maça, şu muhtemel 11 ile çıkması bekleniyor 
     Mhyre, Ali Eren, Ronaldo, Ahmet Yıldırım, Tamer, Tayfur, Baya, Ümit, Sertan, Tümer, Ahmet Dursun. 
     Beşiktaş, akşam üzeri uçakla Malatya'ya gidecek. 
     






</TEXT>
</DOC>
