<DOC>
<DOCNO> 68331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur07.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM'de takla atan otomobilde bir polis öldü... 
</HEADLINE>
<TEXT>

     TEM Otoyolu'nda takla atan otomobilde bulunan 1 polis memuru öldü, 1'i polis 2 kişi de yaralandı. 
     Ankara yönüne gitmekte olan Adem Tek yönetimindeki 34 L 6254 plakalı BMW marka otomobil, TEM Otoyolu Akşemseddin Viyadüğü girişinde kontrolden çıkarak takla attı. 
     Kazada, araçta bulunan polis memurları Ayhan Kılıç 29 ve Metin Kayak ile arkadaşları Adem Tek yaralandı. 
     Hafif yaralanan Kayak ile Tek, yoldan geçen bir aracı durdurarak ağır yaralı olan Kılıç'ı hastaneye götürmek istediler. Gaziosmanpaşa Şehit Mustafa Tercan Karakolu'nda görev yaptığı ve kaza sırasında izinli olduğu bildirilen Ayhan Kılıç, yolda hayatını kaybetti. 
     Kaza sırasında görevli bulunduğu bildirilen ve Kılıç'la aynı karakolda görev yapan polis Metin Kayak ile arkadaşı Adem Tek ise, SSK Okmeydanı Hastanesi'nde ayakta tedavi edildikten sonra taburcu oldular. 
     Kazayla ilgili ifadesine başvurulan Metin Kayak'ın, Kılıç ve Adem Tek'in sabah saatlerinde karakola uğradığını anlattığı öğrenildi. 
     Kayak'ın, kendisinin de Tek'in kullandığı otomobile binerek, hırsızlık olayına karıştığı gerekçesiyle bir araçtaki zanlıları yakalamak için yola çıktıklarını söylediği bildirildi. 
     Polis memuru Kayak'ın, ''bu takip sırasında kazanın meydana geldiğini'' öne sürdüğü kaydedildi. 
     






</TEXT>
</DOC>
