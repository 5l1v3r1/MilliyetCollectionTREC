<DOC>
<DOCNO> 63632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sonspo20.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Türk Milli Takımı'na sponsor oldu 
</HEADLINE>
<TEXT>

     Türkiye İş Bankası, 48 yıl aradan sonra Dünya Kupası finallerine katılacak A Milli Futbol Takımı'na ana sponsor oldu. 
     Levent'teki Türkiye İş Bankası Genel Müdürlüğü binasında düzenlenen törende, Futbol Federasyonu adına başkan Haluk Ulusoy ve başkan vekili Ata Aksu, Türkiye İş Bankası adına da genel müdür Ersin Özince ve genel müdür yardımcısı Aykut Demiray, 3,5 yıllık sponsorluk sözleşmesine imza attılar. 
     Futbol Federasyonu Başkanı Haluk Ulusoy, Türkiye İş Bankası'nın bu anlaşma karşılığında federasyona ilk yıl 1,4 trilyon lira vereceğini, bu rakamı her yıl yüzde 50 artacağını söyledi. 
     Ulusoy, imza töreni öncesinde yaptığı konuşmada, A Milli Futbol Takımı'nın büyük bir başarı elde ederek Dünya Kupası finallerine katılma hakkını kazandığını belirterek, ''Ekibimizle, 4,5 yıldır varımızı yoğumuzu ortaya koyarak mücadele ettik. Yoğun eleştirilere rağmen ayakta kalmayı başardık. İsveç yenilgisi sonrası savaş baltalarını çıkaranlar, Dünya Kupası'na katılma hakkını elde edince methiyeler düzüyorlar. 'Dünya kupasına gidemez' diyenler, şimdi bizden kupa bekliyorlar'' dedi. 
     Haluk Ulusoy, geçmişte sponsor bulamayan federasyonun, şimdi birçok yerden teklif aldığını, ancak kendilerine güzel bir teklif sunan Türkiye İş Bankası'nı tercih ettiklerini söyledi. 
     A Milli Futbol Takımı'na herkesin sahip çıkması gerektiğini vurgulayan Ulusoy, ''Dünyada bir marka olmak istiyorsak, bu çocukları destekleyelim. Dünya Kupası finallerinde hedefimiz çeyrek final. Ama kısmet ayağımıza gelirse de final oynamak istiyoruz. Türkiye İş Bankası'na çok teşekkür ediyorum'' diye konuştu. 
     -''GÖNÜLLERİMİZİN ŞAMPİYONU''- Türkiye İş Bankası Genel Müdürü Ersin Özince de topluma her alanda katkılarının bir uzantısı olarak milli takıma sponsor olduklarını söyledi. 
     Türkiye İş Bankası'nın, A Milli Takım konusunda üstüne düşen görevi yapmaktan onur ve gurur duyduğunu ifade eden Özince, ''Milli Takım'a şans diliyor, Dünya Kupası'nı Türkiye'ye getirmesini gönülden istiyoruz. Onlar bizim gönüllerimizin şampiyonudur. Türkiye İş Bankası olarak yanlarındayız'' dedi. 
     Halit Kıvanç'ın sunuculuğunu üstlendiği törende, sponsorluk sözleşmesinin imzalanmasının ardından, Türkiye İş Bankası Genel Müdürü Özince, Haluk Ulusoy'a bir nazar boncuğu, teknik heyet ve futbolcular adına da antrenör Ünal Karaman'a bir madalya armağan etti. Ulusoy da Özince'ye gümüş bir tabak verdi. 
     






</TEXT>
</DOC>
