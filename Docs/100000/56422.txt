<DOC>
<DOCNO> 56422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/yazar/congar.html </URL>
<DATE> 2001/12/10/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Savaşın eksik cephesi 
</HEADLINE>
<TEXT>

     Aradan üç ay geçti dönelim asıl meseleye... 
     11 Eylül saldırıları, çoğumuza çok şey öğretti. Olayı, Türkiye süzgecinden izleyip de, toplumun tepkisinden etkilenmemek mümkün değildi. 
     Türkiye, bölgesindeki birçok diğer ülkeye de egemen olan "Evet, ama..." tepkisinin, farklı eğitim ve kültür birikimlerine, farklı ya da farklı gibi görünen ideolojik yapılara sahip birçok kişi tarafından seslendirildiği, zaman zaman öne çıktığı yerlerden biri oldu. 
     Özü, "Ölenler suçsuz olsa da, ABD'nin bunu hak etmediği söylenemez" olan bir tepkiydi bu. 
     "Evet, ama..." duygusunu ne besliyordu 
     ABD'nin politikaları mı Dinsel inançlar mı Hayattan memnuniyetsizlik mi 
     "Seksen yılın intikamı" 
     
     Usame bin Ladin'in, 7 Ekim'de, "El Cezire" televizyonu üzerinden bütün dünyada izlenen konuşmasında bir cümle vardı. Çoğumuzun takılmadığı bir cümle. 11 Eylül'e sahip çıkan Bin Ladin, meseleyi "İslam'ın seksen yılı aşkın süredir yaşadığı küçük düşürülmüşlük" ile açıklıyordu. 
     Süreyi başlatan neydi, dersiniz. 
     Yanıtı, Ortadoğu tarihçisi Bernard Lewis'ten geldi. Lewis, Batılılar'ın hemen kavramadığı bu tarihin "1918" olduğunu söylüyordu. Yani, Lewis'in "büyük Müslüman imparatorlukların sonuncusu" dediği Osmanlı'nın savaşta mağlup düştüğü, İstanbul'un işgal edildiği yıl. 
     Osmanlı'nın yerini alan Cumhuriyet'in "laik - milliyetçi" niteliğiyle, İslami dünyanın benimsemediği bir başarıyı temsil ettiğini yazan Lewis'e göre, Bin Ladin'in sözleri, Müslüman toplumların, Osmanlı'nın sonundan beri süren "yenilmişlik" psikolojisinin ve Batı'yı bu yenilmişlikten sorumlu saymalarının yansımasıydı. "The New Yorker", 19.11.2001 
     Peki, biz Cumhuriyet çocuklarına ne demeli 
     Orhan Pamuk, bir komşusunun "Amerika'yı bombaladılar. İyi yaptılar" sözlerinin sırrını ararken, yoksulluğu işin merkezine oturtuyor. Yoksul ve demokrasisiz toplumlarda, dünyanın refahından kayda değer pay alamayan, Batılılar'a kıyasla çok daha zor koşullarda yaşayan ve çok daha erken öleceğini bilen bireylerin hissiyatından sözeden Pamuk, "Batı dünyası, dünya nüfusunun büyük bölümünün yaşadığı bu yoğun ezilmişlik duygusunun pek az farkında. Sağduyuyu yitirmeden, teröristlerin, aşırı milliyetçilerin, köktendincilerin peşinden sürüklenmeden aşılması gereken bir duygu bu" diyor. 
     Kaderinde, kendisinin ve kendisinden önceki kuşakların sorumluluğu olduğunu içten içe bilse de, suçu Batı'ya yükleyen ve biraz da bu sayede kendi ülkesindeki iktidarların kabahatini gözden kaçıranların ruh halini anlamaya çalışmak gerektiğini savunan Pamuk'a göre, İstanbul'daki ihtiyarın New York'taki teröre destek vermesinin ya da bir Filistinli gencin Taliban'a hayranlığının ardındaki nedeni, "Küçük düşmüşlükten kaynaklı iktidarsızlık duygusu, anlaşılamak ve sesini bir türlü duyuramayış" ile açıklamak mümkün. Ve ABD, bu yoksul, hor görülmüş çoğunluğun ruh halini anlamadıkça, teröre karşı savaşını kazanamayacak. "The New York Review of Books", 15.11.2001 
     "İyi ile Kötü'nün kavgası" 
     Başkan George W. Bush, 11 Eylül sonrasındaki en büyük hatasını, sorunu "İyi ile Kötü'nün kavgası" diye tanımlamakla yaptı. 
     Hayatını masum Amerikalılar'ı öldürmeye adayan Bin Ladin'e, kötü dememek mümkün değil. Bir sabah, binlerce New York'luyu ya da geceyarısı, Kudüs sokaklarındaki gençleri ölüme sürükleyen intihar saldırganlarının Kötü'nün pençesine kapıldıkları belli. Ancak İstanbul'daki bıkkın ihtiyarın, kendi cehennemine, başkalarının cennetine öfkelenmekten öte çare aramaktan aciz, hor görülmüş milyonların, "Ya iyisin ya kötü" ayrımındaki yeri ne olacak TASS ajansı Washington temsilcisi Andrei Sitov'un deyişiyle "Bolşevik" bir hava taşıyan "İyi - Kötü" doktriniyle, savaş kazanılabilir mi 
     Kurtuluş yolu sanarak teröre arka çıkan ya da "Evet, ama" tepkisini veren milyonlar, acaba gerçekten, iyinin, özgürlüğün, modernizmin, demokrasinin, refahın düşmanları mı Yoksa özgür, modern, demokratik, müreffeh ve iyi yaşayamamak mı onları öfkelendiren 
     İçin için özlenen hayata ulaşmanın yolu nereden geçiyor 
     Ya da Salman Rushdie'nin sorduğu gibi,"Bir an için toplumlarımızın sorunlarının, birincil olarak Amerika'nın hatasından kaynaklanmadığını, kendi başarısızlıklarımızın kendi sorumluluğumuz olduğunu düşünsek. O zaman bu sorunları nasıl algılardık Sorunlarımızdaki sorumluluğumuzu kabul etmek, bunları çözmeyi öğrenmemizin de başlangıcı olmaz mıydı " "The New York Times", 2.11.2001 
     Anlamak ve anlatmak 
     Taliban düştü Bin Ladin ve adamları her an yakalanabilir. ABD, yeni cepheler de açacak. Belki Somali'ye, Irak'a askeri harekat yapılacak. Belki Filipinler'de, Yemen'de terörist avına çıkacak. 
     Hücrelerin yokedilmesi, liderlerin öldürülmesi, paraların kesilmesi yetecek mi teröre karşı savaşı kazanmaya Teröre kapılmış ya da kapılmaya yatkın milyonlarca akıl nasıl kazanılacak 
     ABD'de şimdi "savaşın eksik cephesi" tartışılıyor. Bu, bir örgüte ya da iktidara karşı bir "sıcak savaş cephesi" değil. Seksen yıllık küçük düşmüşlüğe son verebilecek, Müslüman toplumları "başarıya" yöneltebilecek, yoksulluğu ve demokrasisizliği aşma yolunda değişimi hızlandırabilecek bir "Soğuk Savaş cephesi." 
     Batı'nın Soğuk Savaş'ı kazanması, sosyalist sistem altındakilerin kendi kaderlerinden kapitalizmi değil, kendi sistemlerini sorumlu tutması sayesinde mümkün oldu. Sistem, demokrasi ve refahı sağlayabilecek şekilde dönüşemeyince, çöktü. 
     11 Eylül sonrası dünyasında "yeni" bir düzen kurulacaksa eğer, bu düzeni neyin belirleyeceğini düşünürken Soli Özel'in şu saptaması bize yardımcı 
     "Dünyanın egemenleri ve özellikle İslam hele de Arap-İslam dünyası açısından asıl mesele belli olmuştur. Arap - İslam dünyası 21. yüzyılın dünyasına kendisini devlet ve toplum olarak açabilmeyi becerebilecek küresel düzene dahil olabilecek midir Arap - İslam dünyası bu gayreti gösterirse dünyanın muktedirleri bu süreci kolaylaştıracak ekonomik ve daha da önemlisi siyasal adımları atacaklar mıdır " Zaman Gazetesi, 16.11. 2001 
     Rushdie, yukarıda değindiğim yazısında, "Eğer terörizm mağlup edilecekse, İslam dünyası modern'in temel aldığı laik - hümanist ilkeleri benimsemek zorundadır. Bu olmadıkça, Müslüman ülkelerin özgürlüğü uzak bir rüya olarak kalacaktır" diyordu. 
     Bush yönetimi , savaşı kazanmak istiyorsa, İslam dünyasının küresel düzene dahil olması, laik - hümanist değerleri benimsemesi yönünde ideolojik bir cephe aşmak zorunda. Kısa vadeli çıkarlarla kol - kanat gerilen anti - demokratik rejimleri de karşısına alması şart olan bu cephede, ABD'yi hem milyonlara dert anlatma, hem milyonların derdini anlama görevi bekliyor. Kolay değil. 
     
     







Türkistan... 


Bir işçiye 25 milyar 


Savaşın eksik cephesi 


Arjantin'de tango ağlatıyor 1 


Bu bakanı dinleyin, sonra duymadık demeyin 


Afganların elindeki silahlar 


11 Eylül sonrası din ve siyaset 


Yeni insanlık için yeni dersler 


Edward Said 11 Eylül sonrasında kaygılı 


İşgücü planlaması yok At çalışanı sokağa .. 


</TEXT>
</DOC>
