<DOC>
<DOCNO> 85541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur24.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'ın 3,5 yaşındaki üvey kardeşi kayıp... 
</HEADLINE>
<TEXT>

     Tekirdağ'ın Çorlu Kaymakamı Mehmet Ali Ulutaş, Akçay Beldesi'nde öldürülen Tülin Yıldırım ile cinayet zanlısı eşi Şefik Yıldırım'ın 3 yaşındaki oğulları Paşa'nın bulunması için Çorlu'da araştırma yaptıklarını, ancak bir ipucu elde edemediklerini bildirdi. 
     A.A muhabirinin görüştüğü Kaymakam Ulutaş, Şefik Yıldırım'ın 3 yaşındaki oğlu Şevki'yi, Çorlu'da bulunan ve evlatlığı olduğu belirtilen ''Melahat'' isimli kadına bıraktığı yolundaki haberleri gazeteden öğrendiklerini belirtti. 
     Olayla ilgili olarak adli ve idari makamlardan kendilerine herhangi bir başvuru gelmediğini de belirten Ulutaş şunları söyledi 
     ''Buna rağmen İlçe Emniyet Müdürü ile görüşerek, gerekli incelemeyi ve araştırmayı yapmasını istedim. Şu ana kadar herhangi bir ipucu elde edemedik. Bu kişilerin Çorlu'da olup olmadığını bile bilmiyoruz. Buna rağmen çocuk ve kadının bulunmasıyla ilgili araştırmalarımızı sürdürüyoruz.'' Balıkesir'in Edremit Beldesi'ne bağlı Akçay Beldesi'nde önceki gün meydana gelen olayda, Tülin Yıldırım, yazlık villasında av tüfeğiyle vurularak öldürülmüş halde bulunmuş, bir gün sonra savcılığa teslim olan Şefik Yıldırım da cinayet zanlısı olarak tutuklanmıştı. 
     Yıldırım, tutuklanmadan önce de oğlunu ilçeden bir taksiyle Çorlu'ya getirdiği belirtilmişti. 
     
     TAKSİCİ TEKRAR SORGULANIYOR 

     Cinayet zanlısı Yıldırım ile 3 yaşındaki oğlunu 230 milyon lira karşılığında Çorlu'ya götüren taksi 
     sürücüsü Murat Yılmazuğur, bugün yeniden Emniyet Müdürlüğü'ne getirildi. Yılmazuğur, yaklaşık 2 saat boyunca burada ifade verdikten sonra, soruşturmayı yürüten Cumhuriyet Savcısı Ender Coşkun'un talebi üzerine adliyeye getirildi. 
     Savcılığın, Yılmazuğur'un ifadelerinden, cinayetle ilgili ipuçları bulmaya ve zanlı tarafından Çorlu'ya götürülen 3 yaşındaki oğlu Şevki'ye ulaşmaya çalıştığı öğrenildi. 
     Yakınlarının ''Paşa'' diye hitap ettiği küçük Şevki'nin görgü tanığı olarak ifadesine başvurulabileceği iddialarına karşın, polisin yaptığı araştırmada, rahatsızlığı nedeniyle konuşamayan küçük çocuğun, bulunması halinde bile cinayetin aydınlatılmasında bir yararı olmayacağı belirtildi. 
     
     İPUCU BULUNAMIYOR 

     Öte yandan, olay yerinde, bugüne kadar yapılan tüm incelemelerde, cinayetle ilgili ipucuna rastlanmadığı bildirildi. 
     Emniyet Müdürlüğü yetkilileri, suç aleti çift kırma av tüfeğinin çok eski olmasının parmak izi bulunmamasında etkili olduğunu belirttiler. Yetkililer, birileri tarafından kasıtlı olarak silinmese dahi, tüfeğin, cinayetten bir gün sonra bulunması nedeniyle, parmak izlerinin kendiliğinden silinmiş olabileceğini söylediler. 
     Zanlının elinde barut izine de rastlanmadığını kaydeden yetkililer, ''zanlı, olaydan 2 gün sonra teslim oldu. Bu süre içinde elindeki lekeleri temizleyebilir ya da izler kendiliğinden yok olur'' dediler. 
     





</TEXT>
</DOC>
