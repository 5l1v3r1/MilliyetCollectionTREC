<DOC>
<DOCNO> 96208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/siyaset/siy04.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya düşecek, ya düşecek 
</HEADLINE>
<TEXT>

Hükümetin Meclis’te salt çoğunluğu kaybetmesinin ardından Çiller, istifa çağrısını yinelerken, Kutan, "276’yı mutlaka bulacağız" dedi 
     ANKARA Milliyet 

     Başbakan Yardımcısı Devlet Bahçeli’nin önceki gün yaptığı "276’yı bulun, hükümeti düşürün" açıklamasını değerlendiren DYP Genel Başkanı Tansu Çiller, 276’ya inen hükümetin meşruiyetinin bittiğini savundu. SP Genel Başkanı Recai Kutan da yeni bir hükümet kurulmadan eskisi yıkmanın macera olduğunu belirterek, "Ancak bu hükümeti yıkmak amacıyla 276’yı bulmak için de her yolu deneyeceğiz" dedi. 
     Hükümetin, sayısal desteğinin 276’nın altına düşmesi nedeniyle milli egemenlik ve demokrasi kavramlarının ihlal edildiğini söyleyen Tansu Çiller, Başbakan Bülent Ecevit’e istifa çağrısını yineleyerek, "Ecevit’e geçmişin lideri olarak bir tek şey yapmak, istifa etmek düşmektedir" diye konuştu. Çiller, hükümetin düşürülmesi için gensoru verip vermeyeceklerine ilişkin soru üzerine de "Bu hükümet fiilen ve ahlaken düşmüştür. Onları orada tutan o koltuktur. Bu hükümetin millette yüzde 5 desteği bile yoktur" dedi. 
     
     Kurbanınız olayım’ 
     Hükümetin sandalye sayısının 276’nın altına düşmesiyle sol’u seçimden önce ittifak kurmaya çağıran SHP Genel Başkanı Murat Karayalçın da partililere "Kurbanınız olayım yanlışlık yapmayalım. Sıfatımızı, koltuğumuzu kaybedebiliriz. Önemli olan halkın çıkarı" diye seslendi. CHP Genel Başkanı Deniz Baykal ise 276’nın altına düşen hükümet için "Ülkeyi yönetenlerin, seçim zorunluluğunu geç idrak etmiş olmasına hayret ediyorum" dedi. 
     



 SİYASET 

















</TEXT>
</DOC>
