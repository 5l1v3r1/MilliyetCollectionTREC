<DOC>
<DOCNO> 93450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun09.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar töreni öne alınıyor 
</HEADLINE>
<TEXT>

     Amerikan Sinema Akademisi yönetim kurulunun, Oscar törenini öne almayı planladığı bildirildi. 
     Gelişmeyi doğrulayan akademi sözcüsü John Pavlik, Oscar ödül töreninin, mart ortasından şubat sonuna çekilmesinin planlandığını ifade etti. Pavlik'in verdiği bilgiye göre Oscar ödül töreni, muhtemelen şubat ayının son pazarına alınacak. Oscar adayları ise ocak ortasında açıklanacak. 
     Bununla birlikte 2003 yılında yapılacak Oscar töreninin tarihi 23 Mart olarak önceden açıklandığı için, yeni uygulamaya en erken 2004 yılında geçilebileceği ifade edildi. Oscar ödülleri, 1929 yılında Mayıs ayında dağıtılmıştı. 
     Pavlik, Oscar töreninin öne alınmasının filmlerin piyasaya daha yeni çıkmasına imkan vereceğini ve seyircinin konuya daha fazla ilgi göstermesine katkıda bulunacağını sözlerine ekledi. 
     Bu yıl 74.'sü dağıtılan Oscar ödüllerinin ABC televizyonundan yayını reyting açısından en düşük puanı almıştı. Değişiklik kararının bu nedenle alındığı bildiriliyor. 
     Amerikan televizyonları, değişik tarihlerde Oscar ödüllerinin yanı sıra Altın Küre, Sinema Aktörleri Ödülleri, Film Eleştirmenleri Derneği ödülleri gibi çok sayıda program yayımlıyor. 
     





</TEXT>
</DOC>
