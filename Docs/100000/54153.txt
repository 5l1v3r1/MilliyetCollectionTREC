<DOC>
<DOCNO> 54153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun03.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin gaz maskesi ve astronot giysisi satın almış 
</HEADLINE>
<TEXT>

     Amerikalı yetkililer, Afganistan'da saklanan terörist Usame Bin Ladin'in elinde nükleer silah olduğuna dair kanıt bulunmadığını belirtirken, 11 Eylül olayları öncesinde Bin Ladin'in, 200 gaz maskesi ve astronot kıyafeti satın aldığı bildirildi. 
     Amerikan Newsweek dergisinin haberinde, Bin Ladin'in bu maskeleri ve astronot elbiselerini, 11 Eylül'de New York'taki Dünya Ticaret Merkezi'nin ikiz kuleleri ve Washington'da Pentagon binasına düzenlenen terörist saldırılardan kısa süre önce bir akrabası aracılığıyla satın aldığı belirtildi. 
     Dergiye göre Bin Ladin, ABD'nin nükleer, kimyasal veya biyolojik silahlarla karşılık vermesinden endişe ettiği için bu alışverişi gerçekleştirdi. 
     Bin Ladin'in alışverişinin, elindeki bazı kitle imha silahlarını kullanma planları çerçevesinde yapılmış olabileceği ihtimali de bulunuyor. 
     Amerikalı yetkililer ise Bin Ladin'in elinde nükleer silah bulunduğuna ilişkin hiçbir kanıt olmadığını belirtiyorlar. Buna karşılık, Bin Ladin'in terör örgütü El Kaide'nin Kabil'deki hücresinde, nükleer materyallere ilişkin ayrıntılı el kitapçıkları bulunmuştu. 
     Newsweek Dergisi, Amerikalı yetkililerin, Bin Ladin'in elindeki geleneksel silahlar aracılığıyla, kimyasal, biyolojik ve hatta nükleer materyali, çok kısıtlı bir alanda kullanmaya kalkmasından endişe ettiklerini kaydetti. Bu yılın başlarında bir El Kaide üyesi, ifadesinde, Bin Ladin'in uranyum alma yönünde çabasından bahsetmişti. 
     Dergi, Bin Ladin'in 200 gaz maskesi ve astronot kıyafeti aldığı bilgisinin, ABD'ye, Alman istihbarat yetkililerinden geldiğini de belirtti. 
     






</TEXT>
</DOC>
