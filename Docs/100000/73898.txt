<DOC>
<DOCNO> 73898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/guncel/agun.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevruz ateşi bu yıl can yaktı 
</HEADLINE>
<TEXT>

Nevruz kutlamaları özellikle Mersin ve İstanbul’da olaylı geçti. Mersin’de iki kişi ölürken, Türkiye genelinde gözaltına alınanların sayısı bine yaklaştı 
     ANKARA-İSTANBUL Milliyet DHA 

     Baharın habercisi Nevruz Bayramı birçok kentte "şölen havası"nda kutlanırken, Mersin’de izinsiz gösteri yapmak isteyen 2 bin kişi polisle çatıştı. Dün gün boyu süren taşlı sopalı çatışmalarda Mersin kent merkezi, 10 yıl öncesinde Cizre sokaklarındaki sahneleri yaşadı. 
     
Mersin’de 200 gözaltı, 2 şehit      Mahalle aralarında toplanan gruplar, lastiklerle ateş yakıp korsan gösteri yaptı. "Biji PKK", "Başkan Apo", "Kana kan, dişe diş" gibi sloganlar atan göstericiler, yollarda barikat kurdu. Panzerle su sıkarak, ateşi söndürüp göstericileri dağıtan polis, göstericilerin taş yağmuruna hedef oldu. Atılan taşlardan 35 polis memuru hafif yaralandı. Çıkan kargaşada panzerle duvar arasında sıkışan Mehmet Şen ile kalp krizi geçiren Ömer Aydın öldü.Mersin’de Nevruz önlemleri için Ankara’dan takviye gönderilen panzer, 2 yıl önce hizmete açılmasına karşın hatalı olduğu öne sürülen Ahmet Taner Kışlalı Köprüsü’nde devrildi. Kazada panzerdeki polislerden Hasan Yılmaz ile Çetin Ayaz şehit oldu, Hilmi Yılmaz da yaralandı. 
     
Rekor İstanbul’da      Nevruz kutlamaları İstanbul’da da olaylı geçti. Polis Topkapı’da izinsiz gösteri yapmak isteyen gruplara müdahale etti. Sabah saatlerinden itibaren yoğun güvenlik önlemi alan polis, Topkapı’ya bağlanan tüm yolları trafiğe kapatarak, kimlik kontrolü yaptı. Ara caddelerde toplanarak alana girmeye çalışan göstericilere göz yaşartıcı bomba ile müdahale edilirken, 46’sı kadın, 546 kişi gözaltına alındı. Olaylarda bir gösterici bacağından yaralandı. İfadesi alınan 351 kişiden 270’i ise geç saatlerde serbest bırakıldı. 81 kişinin ise adliyeye sevk edileceği bildirildi. 
     
Ankara sorunsuz      Kültür Bakanı İstemihan Talay ve Milli Eğitim Bakanı Metin Bostancıoğlu, devleti temsilen Türk cumhuriyetlerinden gelen öğrencilerle birlikte Güvenpark’ta bazı siyasi partiler ve sivil toplum örgütleri üyeleri ise barış dileğiyle Abdi İpekçi Parkı’nda iki ayrı Nevruz ateşi yaktılar. Emniyet güçlerince panzerler ve barikatlarla sarılan Abdi İpekçi Parkı’nda sürekli "Biji Newroz" sloganı atıldı. 
     
Van’da kalabalık kutlama      Van Kalesi güneyindeki piknik alanında yapılan kutlamalara, 50 bin kişi katıldı. Toplu taşıma araçlarıyla taşınan vatandaşlar, güvenlik güçlerince kimlik kontrolünden geçirilerek alana alındı. Nevruz ateşinin yakılmasıyla başlayan kutlamalarda, gençler ateşin üzerinden atlarken, kadın ve erkekler de gruplar halinde halay çekti. 
     Diyarbakır kent merkezine 12 kilometre uzaklıktaki fuar alanına sabahın erken saatlerinden itibaren binlerce kişi akın etti. Öğle saatlerinde alandaki kalabalık 10 binlerce kişiyi geçti. Yaklaşık 5 bin polisin görev yaptığı Nevruz alanında bazı pankartların asılmasına izin verilmedi. Saat 11.00’de sahneye çıkması gerekirken 14.00 sıralarında halkın karşısına çıkan Sezen Aksu, söylediği şarkılarıyla kalabalığı coşturdu. 
     
54 Bitlisli gözaltında      Bitlis’te alternatif Nevruz kutlaması amacıyla PTT Caddesi’nde korsan gösteri yapmak isteyen 100 kişilik bir grup, güvenlik güçlerince dağıtıldı. Aralarında kadınların da olduğu 54 kişi gözaltına alındı. 
     
Kardeş Öcalan protokolde      Adana’da yapılan izinli kutlamalarda Abdullah Öcalan’ın kardeşi Mehmet Öcalan protokolde yer aldı. Kardeş Öcalan, misafir şeref tribününde HADEP Genel Başkan Yardımcısı Hamit Geylani ile yan yana oturdu. Mehmet Öcalan, kadın sunucu tarafından HADEP Kurultay Delegesi olarak takdim edildi. 
     

</TEXT>
</DOC>
