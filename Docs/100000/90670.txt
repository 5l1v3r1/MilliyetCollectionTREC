<DOC>
<DOCNO> 90670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/yasam/yas05.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle acıyı romanlar bile yazmaz 
</HEADLINE>
<TEXT>

Mardinli Çelik ailesi beş yılda beş yavrusunu yitirdi. Çocuklardan üçü intihar etti, biri kazada, biri ise yıldırım çarpması sonucu öldü 
     ADNAN AVUKA Mardin DHA 

     Mardin’in Mazıdağı ilçesinde yaşayan Çelik ailesi, son 5 yıl içinde katlanılması imk nsız acılar yaşadı. 
     Mazıdağı’nda hayvan ticareti yapan dokuz çocuk babası Ramazan Çelik 55 ve eşi Emine Çelik 52 son beş yılda beş çocuğunu kaybetmenin üzüntüsüyle kahroluyor. Çelik ailesinin çocuklarından üçü intihar ederken biri trafik kazasında, biri de yıldırım çarpması sonucu yaşamını yitirdi. 
     Aile ilk acıyı beş yıl önce 16 yaşındaki oğulları Nusret Çelik’in intiharıyla yaşadı. Bu acı henüz dinmeden bu kez 19 yaşındaki Ahmet de kardeşi gibi intiharı seçti. 
     İki çocuğunu art arda kaybeden ailenin gözyaşları kurumadan bu kez 13 yaşındaki kızları Birgül kamyon çarpması sonucu yaşamını yitirdi. Ve geçen yıl 22 yaşındaki oğulları Behçet hayvan otlatırken yıldırım çarpması sonucu öldü. 
     
     Kendini ağaca astı 
     Dört çocuğunu kaybeden Çelik ailesinin dinmek bilmeyen gözyaşlarına önceki gün yeni yaşlar eklendi. 15 yaşındaki oğulları Şehmus Çelik bilinmeyen bir nedenle kendini asarak yaşamına son verdi. 
     Derslerinde başarılı olan 8. sınıf öğrencisi Şehmus, karnesini aldıktan bir gün sonra babasına "Sen artık yaşlandın hayvanları ben otlatacağım" diyerek evden çıktı. Çelik karanlık çökmesine karşın çocuğunun eve dönmemesinden şüphelenerek aramaya çıktı. Çelik, ilçeye 3 kilometre mesafedeki bir merada Şehmus’un ağaca asılı cesediyle karşılaşınca bir kez daha kahroldu. 
     
     



 YAŞAM 

















</TEXT>
</DOC>
