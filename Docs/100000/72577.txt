<DOC>
<DOCNO> 72577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo10.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Kavgayı Galatasaraylılar provoke etti..'' 
</HEADLINE>
<TEXT>

     Şampiyonlar Ligi'nde dün akşam oynanan Roma-Galatasaray maçı sonrasında çıkan olaylar İtalyan basınının geneline Türkleri suçlar şekilde yansırken, özellikle Lima ve Batistuta'nın, ''povoke edildikleri ve kendilerini kaybederek hatalı davrandıkları'' yönündeki ifadeleri de gazetelerde yer aldı. 
     İtalyan basınındaki ortak görüşlerde, maçın İsveçli hakemi Frisk'in çok geç kararlar verdiği ve sahada futbolcular arasındaki faulleşmeleri sakinleştiremediğinin altı çizildi. 
     Galatasaraylı futbolcuları, kavgayı başlatmak için ''tahrik etmekle'' suçlayan İtalyan basınında, Roma'dan Batistuta ve Lima'nın ilk tekme ve yumrukları savurdukları kaydedildi. 1-1 tamamlanan maç sonrasında gazetelerdeki ifadelerde, Roma'nın Şampiyonlar Ligi'nde gruptan çıkma konusunda kendisini büyük zora soktuğu belirtildi. 
     Basında, Liverpool'da Roma'nın puan almasının çok zor olduğu, Galatasaray'ın istediği bir sonuç aldığı vurgulandı. 
     İtalyan basını, Galatasaray'da en iyiler arasında, Ümit Karan 7 , Hasan Şaş 6.5 , Bülent Korkmaz 6.5 ve Ergün'ü 6 gösterdi. 
     La Gazzetta dello Sport gazetesi, ''Roma, gözü dönmüşlerden darbeler'' manşetini atarak, ''Türklerin, sarı kırmızılılar ve polislerle delice kavgası. Roma, eğer Liverpool'da yenilmezse çeyrek finali ele geçirecek'' ifadesini kullandı. 
     İç sayfasında, ''Roma'ya golden daha çok yumruk'' başlığını atan gazete, olayların çıkışıyla ilgili, ''Maç zaten ikinci yarı sinirli başladı. Her zamanki gibi Ayhan, Totti'ye çok sert fauller yaptı. 
     Faullere çok geç müdahale eden hakem, faullerden sonra oyun devam ederken kararlarını verdi. Sinirlerin gerilmesi bu şekilde başladı. 
     Bitiş düdüğü çaldığında birdenbire dalaşma başladı. Belki geçmişte Gaziantep'te aynı takımda olan Lima ve Ayhan arasındaki eski kin, belki de Batistuta ve Emre Aşık, maç içinde yaşananların kalıntısı'' yorumu yapıldı. 
     Öte yandan Romalı futbolculardan Batistuta, ''Hata yaptım. Ama beni provoke ettiler. Kameralar karşısında iyi bir örnek olmadı'' derken, olayları başlatanlar arasında adı geçen Lima, büyük tahriklere maruz kaldığını ve daha sonra ''kendini kaybettiğini'' belirtti. 
     ''Türk kavgası'' başlığını atan Roma kentinin gazetelerinden Corriere dello Sport ise ''Maç sonrası Türkler, sarı kırmızılılar ve polisler vuruştular. Capello barışçı. Türk Dışişleri İtalya'ya nota göndermeye hazırlanıyor'' dedi. 
     Olaylarla ilgili başlangıcı Emre ve Batistuta'nın yaptığını savunan gazete, Olimpiyat Stadı'ndaki polis memuru Iervolino'nun ağzından, ''20 yıldır bu statta görev yapıyorum. Polise karşı tüküren bir futbolcu hiç görmedim'' ifadesine yer verdi. 
     Haberlerde İtalyan polisinin elindeki görüntülerde Ümit Karan'ın polise saldırılarda bulunduğunun açıkça görüldüğü ve bu futbolcu hakkında suç duyurusunda bulunulacağı öne sürüldü. 
     İtalyan basınında diğer bazı gazeteler de şu ifadeleri ön plana çıkardı 
     Tutto Sport ''Roma, Galatasaray ile titriyor. Sonda maksimum kavga. Roma, kavgalı finali olan beraberlikte acı çekiyor.'' Libero ''Roma, derbideki kutlamalardan Türkler ile kavgaya. Maç sonunda oyuncular, yöneticiler, polis arasında utanç verici yumruklaşma. Maç kavgada bitiyor. Saha Vahşi Batı'ya dönüyor ve çok kışkırtıcı bir Lima.'' La Repubblica ''Roma, sinirler arasında bitiyor. Olimpiyat Stadı ringe dönüşüyor. Türkler ve polis arasında sürtüşme ve suçlamalar.'' 

     
</TEXT>
</DOC>
