<DOC>
<DOCNO> 84658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/guncel/gun05.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Havacılara mont cezası 
</HEADLINE>
<TEXT>

Kravatsız safari gömlek giyme talimatına uymayan havacılara Genelkurmay, montla işe gitme emri verdi 
     UTKU ÇAKIRÖZER Ankara 

     Genelkurmay Başkanlığı ile Hava Kuvvetleri Komutanlığı HKK arasında 30 bin havacı personelin giyeceği yazlık kıyafetler yüzünden anlaşmazlık çıktı. Hava Kuvvetleri Komutanı Orgeneral Cumhur Asparuk, tüm TSK personelinin kravatsız safari gömlek giymesi talimatını kendi kuvvetinde uygulatmayınca Genelkurmay Başkanlığı, HKK personelinin kıyafetin üstüne mont giyerek işe gitmesi emrini verdi. Türkiye’deki tüm birliklerde karacı ve denizci personel, 13 Mayıs’tan itibaren açık yakalı ve kısa kollu gömlekler giyerken, 30 bin havacı personel bir haftadır gömlek - kravat üzerine lacivert mont giyerek işe gidip geldi. 
     Genelkurmay Başkanlığı, kuvvet komutanlıklarına gönderdiği kıyafet genelgesinde, personelin 13 Mayıs’tan itibaren belirlenen yazlık kıyafete geçeceğini duyurdu. HKK ile Genelkurmay arasındaki kriz de, genelgedeki "gömlek - kravat takan personelin bu kıyafetin üzerine mont giymesinin zorunlu olduğu" ifadesinden çıktı. 
     
     Kısa kola mont 
     HKK, yaklaşık 5 yıldır kısa kollu gömlek üzerine kravat takıyor. 13 Mayıs’tan itibaren Kara ve Deniz Kuvvetleri personeli kravatsız, açık yakalı ve kısa kollu safari gömlekler giyerek işe gitmeye başladı. 
     Aralarında Adana ve Diyarbakır gibi sıcak bölgelerdeki personelin de bulunduğu 30 bin havacı subay - astsubay ise, Genelkurmay emri uyarınca bir haftadır kısa kollu gömlek ve kravatın üstüne lacivert mont giyerek birliklerine gidiyor. 
     
Yazın da mont mu giyecekler      Milliyet’e krizi değerlendiren HKK kaynakları, "Galiba karacıların safari gömleklerini giymiyoruz diye cezalandırıldık. Kriz çözülmezse, yaz uygulamasının biteceği ekime kadar bu montları giymek zorundayız. Çözüm için iki kurumdan birinin yumuşaması lazım. Ya, HKK Cumhur Asparuk üstte safari gömleğe Evet’ diyecek, ya da Genelkurmay mont emrini yumuşatacak" diye konuştu. 
     



 GÜNCEL 





















</TEXT>
</DOC>
