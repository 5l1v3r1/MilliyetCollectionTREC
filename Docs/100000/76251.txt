<DOC>
<DOCNO> 76251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur11.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye Filistin konusunda zik zak çiziyor" 
</HEADLINE>
<TEXT>

     DYP Genel Başkanı Tansu Çiller, Türk Hükümeti'nin Filistin konusundaki duruşunun zik zaklar içerdiğini savunarak, dış politikadaki bu kararsız tutumu bir büyük devlet olan Türkiye'ye yakıştıramadıklarını söyledi. Çiller, ''İsrail ile tankların modernizasyonuna ilişkin anlaşmanın imzalamış olması, Türkiye'nin bu konudaki samimiyetini, çizdiği zik zakları, ne dediği belli olmaz tutumunu bir kez daha açıkça ortaya koymuştur'' dedi. 
     Çiller, DYP TBMM Grup Toplantısı'nda yaptığı konuşmada, İsrail-Filistin çatışmasının bütün dünya kamuoyunu meşgul ettiğini, ancak Bosna'da olduğu gibi ciddi bir yaklaşım ve çatışmayı durduran bir iradenin henüz ortaya konulmadığını söyledi. 
     Rusya'nın arabulucu olma konusunda teklifini alt düzeyde ifade ettiğini, ABD'nin ise konuya oldukça mesafeli durduğunu anlatan Çiller, ''Bütün söylenen, çatışmanın bir bölge savaşına dönüşmesinin önlenme iradesinin ifade edilmesidir'' dedi. Çiller, bölgede temaslarda bulunan ABD Başkan Yardımcısı Dick Cheney'in, Arafat'ı ziyaret etmediğine de dikkat çekti. 
     Arap Birliği toplantısında, İsrail'e ''acilen çekil'' mesajının verildiği de hatırlatan Çiller, ancak bu konuda ciddi bir yaptırımın Arap dünyasında da ortaya konulamadığını söyledi. Çiller, ''Dünya, hatta Arap dünyası da bu konuda yeterince aktif bir siyasi iradeyi ortaya koymuş ve bu çatışmayı bir an önce sona erdirecek bir çizgiyi henüz yakalayabilmiş değil'' görüşünü ortaya koydu. 
     
     TÜRKİYE'NİN TUTUMU 
     Türk hükümetinin, bu konudaki duruşunun da yine zikzaklar içerdiğini savunan Çiller, şöyle devam etti 
     ''Bir yandan sayın Başbakan, Arafat'ı doğrudan arayarak hatta yaptığı birtakım konuşmalarda doğrudan okları İsrail'e yönelterek belli bir stratejiyi gündeme getiriyor görünse de diğer taraftan İsrail'in tankların modernizasyonu için ortaya koyduğu anlaşmayı Türkiye'nin imzalamış olması, Türkiye'nin bu konudaki samimiyetini, çizdiği zik zakları, ne dediği belli olmaz tutumunu bir kez daha açıkça ortaya koymuştur. 
     Bir yandan diyorsunuz ki, ben Arafat ile görüştüm, oklarımı İsrail'e çeviriyorum diğer yandan, tutup, hatta vicdan ve cüzdan konusunda sorgulamalara tabi olan bir ihaleye imza atıyorsunuz.'' Türkiye'nin dış politikada bir ileri bir geri, zik zaklar çizen tutumunu bir büyük devlet olan Türkiye'ye yakıştıramadıklarını ifade eden Çiller, İsrail'in bir süre sonra Filistin topraklarından çekilmesinin ardından bölgede yeniden yapılanmaya yönelik açılımları gündeme getireceğini bildirdi. 
     Çiller, sözlerini şöyle sürdürdü 
     ''Yani ilk önce İsrail çekilecek, ondan sonra da bölgede terörle mücadele devam edecek. Bunun da Irak'a, Saddam'a yönelik olacağı bütün dünya kamuoyu tarafından izlenmektedir. Böyle bir ortamda Türkiye bütün bunların neresinde Türkiye, Irak'ın toprak bütünlüğünü istiyorsa hangi önlemleri alıyor, neyi hazırlıyor Bu planlamadan, bu yönlendirmeden haberdar mı Yanıbaşımızda olan bütün meselelere karşı Türkiye nerede duruyor, ne hazırlığı yapıyor Aman olmasın demek, devamlı değişen bir görüntüyle, dış politikada itilen, başı çekmeyen, ama adeta zaman zaman sıkıştıkça burnundan sürüklenen bir konumdaki görüntüsü, bu coğrafyadaki riskleri azaltmamakta, ancak Türkiye'nin ödeyeceği bedelleri, risklerin üzerine çıkarma olasılığını da ciddi biçimde taşımaktadır.'' 
     






</TEXT>
</DOC>
