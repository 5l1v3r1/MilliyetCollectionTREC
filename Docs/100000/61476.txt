<DOC>
<DOCNO> 61476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/dunya/adun.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranoyada son nokta 
</HEADLINE>
<TEXT>

Atina’daki son takıntı Microsoft’un yeni simülasyon oyunu... Rodos civarındaki uçaklardan Türkiye ile temasa geçmelerinin istenmesi Hava sahamız tanınmıyor’ endişesi yarattı 
     YORGO KIRBAKİ Atina 

     Washington’da bugün yapılacak olan ABD Başkanı George W. Bush ve Yunanistan Başbakanı Kostas Simitis görüşmesi öncesi Atina’da "paranoya"nın dozu iyice arttı. Türkiye’nin Ege’deki hava koridorları için yayımladığı notam ve NATO’nun deniz sınırlarını göstermeyen digital bir harita hazırlatmasına geçtiğimiz günlerde yoğun tepkinin gösterildiği Atina’da Microsoft’un yeni bir bilgisayar oyunu bile sorun yarattı. 
     Microsoft’un "Flight simulator 2002" adlı bilgisayar oyununda, Ege’de Rodos adasından yaklaşık 40 mil mesafede bulunan uçakların pilotlarından, Türkiye’deki hava kontrol kulesi ile temasa geçmelerinin istenmesi Atina’da "Ulusal hava sahamızdan şüphe ediliyor" şeklinde gürültü kopartılmasına yetti. 
     Aynı bilgisayar oyununda, 25. meridyende uçacak uçakların da yine Türkiye’den uçuş izni istemelerinin öngörülmesi, Atina’da "Türkiye 1974 yılında Yunan hava sahasından ilk kez şüphe ederek yayımladığı notamda aynı bölgeye değiniyordu. Microsoft için orta ve doğu Ege’de bir uçağın uçabilmesi için Türkiye’den izin alması gerekiyor" şeklinde değerlendindirildi. 
     Microsoft’u "Ege’de ICAO’nun belirlediği uluslararası havacılık kurallarını ve Yunanistan’ı Doğu Ege adaları üzerindeki egemenliğini görmezlikten gelmekle" suçlayan Yunan gazeteleri "Flight Simulator 2002" bilgisayar oyunu hakkındaki haberlerine "Şüpheli oyun" şeklinde başlıklar kullandılar. 
     
Hava Kuvvetleri inceliyor      Bilgisayara oyununa tepki Yunan basını ile sınırlı kalmadı ve resmi boyutlar da aldı. Yunan Hava Kuvvetleri Komutanlığı, Microsoft’un oyununu inceleyip rapor hazırladı. Ardından da bu rapor gereken girişimlerin yapılması amacıyla Ulaştırma ve Dışişleri bakanlıklarına sevkedildi. 
     



 DÜNYA 












</TEXT>
</DOC>
