<DOC>
<DOCNO> 60981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sondun04.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, DTM'ye saldırı konusunda uyarılmış ama dikkate almamış 
</HEADLINE>
<TEXT>

     ABD'de tutuklu Ürdün uyruklu bir kişinin FBI'yı 11 Eylül'de New York'a yönelik saldırılar konusunda bir ay önceden uyardığı, ancak uyarıların dikkate alınmadığı ortaya çıktı. 
     ''Orlando Sentinel'' gazetesinin haberine göre, Seminol County cezaevinde tutuklu bulunan bir kişi, FBI'ya, daha önce İngiltere'de, Usame bin Ladin'in adamları olduğu belirtilen 3 tutuklu ile aynı cezaevinde kaldığını ve bilgileri onlardan aldığını bildirdi. 
     Walid Arkeh 35 adlı Ürdün uyruklu tutuklu, Ağustos ayında FBI ajanlarıyla yaptığı görüşmede, kendilerine bu konuda bilgi verdiğini, ancak özgürlük, sığınma hakkı ve korunma karşılığında daha fazla detay verme önerisinin FBI ajanları tarafından dikkate alınmadığını söyledi. 
     Arkeh'in, FBI ajanlarıyla 21 Ağustos'ta görüştüğü ve bilgileri o zaman aktardığı ifade ediliyor. 
     New York'taki Dünya Ticaret Merkezi'nin DTM ikiz kulelerine yönelik terörist saldırı 11 Eylül'de meydana gelmiş ve olayda 3000'den fazla insan ölmüştü. 
     Arkeh, ''Orland Sentinel'' gazetesine yaptığı açıklamada, ''FBI ajanlarina, New York'a yönelik çok büyük bir olayın yakın zamanda meydana geleceğini söyledim'' dedi. Arkeh, ''bu konudaki bilgileri 2000 yılı Eylül ayından 2001 Temmuz ayına kadar tutuklu kaldığı 
     Londra'daki Brixton cezaevinde birlikte olduğu ve Bin Ladin'in adamı olan 3 Arap teröristten elde ettiğini'' sözlerine ekledi. 
     Arkeh, geçen Kasım ayında gazeteye yaptığı açıklamada, ''ajanlara bazı detaylar verdim, fakat her şeyi anlatmadım. Birkaç gün içinde tekrar geleceklerini zannediyordum'' dedi. 
     Federal ajanların 11 Eylül olaylarına kadar Arkeh ile yeniden temas kurmadıklarını da yazan gazeteye bilgi veren FBi Orlando bölümü yetkililerinden Bill Hajeski, ''Arkeh'in söylediklerinde çok önemli bir şey yoktu. Geçmişini araştırdığımızda güvenilir bir kişi olmadığını anladık'' diye konuştu. 
     Seminol County cezaevinde Arkeh'i sorguya çeken FBI ajanlarının Kevin Hogan ve John Weyrouch oldukları saptandı. Görüşmede Arkeh'in ajanlara, ''İngiltere'deki tutuklulardan söz ettiği'' ve ''New York'a yakın gelecekte önemli bir şey olacağı yolunda uyarıda bulunduğu'' kaydedildi. 
     Gazetenin bu haberi üzerine Orlando savcılığı konuyu incelemeye aldı. 
     Savcılık sözcüsü Steve Kohl, gazeteye yaptığı açıklamada, ''Arkeh'in New York'a yönelik saldırı konusunda söylediklerinin hayal mahsulü ve tesadüf eseri olmadığı kanısındayız'' dedi. 
     Bu arada, Arkeh'in Ağustos ayında FBI ajanlarıyla yaptığı konuşmadan kısa süre önce İngiltere'den ABD'ye iade edildiği ortaya çıktı. 
     Arkeh, gazeteye, Londra'daki Brixton hapishanesinde birlikte olduğu 3 tutuklunun isimlerini Suudi uyruklu Halid El Favvaz 37 ve Mısır uyruklu Adil Abdel Bari 32 ve İbrahim Aydarus 30 olarak verdi. 
     Arkeh, ''diğer tutukluların saygı gösterdikleri bu 3 kişinin daha sonra bin Ladin'in yakını olduklarını ve 1998'deki Kenya ve Tanzanya'daki Amerikan elçiliklerinin bombalanması olayına karıştıklarını öğrendim'' dedi. Bu olaylarda 224 kişi ölmüş, 4600 kişi yaralanmıştı. 
     Arkeh ile FBI ajanlarının görüşmesini sağlayan Hartmann isimli tutuklu ise ''Arkeh'i 9 Eylül'de panik içersinde gördüğünü ve kendisine 'vakit hızla tükeniyor. FBI ajanları gelmediler. Fazla zaman yok' dediğini'' ifade etti. 
     FBI ajanlarının, DTM'nin ikiz kulelerine yönelik saldırıdan birkaç saat sonra Arkeh ile yeniden temas kurdukları da gazetenin haberinde yer aldı. 
     






</TEXT>
</DOC>
