<DOC>
<DOCNO> 99739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/guncel/gun02.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
OHAL’siz festivale koşa koşa gittiler 
</HEADLINE>
<TEXT>

Tunceli halkı 40 bin kişinin akın ettiği üçüncü Munzur Kültür Festivali’yle bayram havası yaşadı 
     BELMA AKÇURA Tunceli 

     OHAL kapsamından çıktıktan sonra kısa bir süre önce normal hayata dönen Tunceli halkı 24 yıl sonra ilk kez önceki gün bölgeye akın eden onbinlerce hemşerisiyle özgürlüğün tadını çıkarıyor. 4 Ağustos’a kadar sürecek olan 3. Munzur Kültür ve Doğa Festivali 30 Temmuz’da OHAL’in de kaldırılmasıyla Tunceli’de bayram havasına dönüştü. 
     
     Gurbetçiler akın etti 
     Tunceliler, yıllar sonra ilk kez elini kolunu sallaya sallaya şehre giren konuklarına, üç otelinin yanısıra, evlerini de açtı. Onbinlerce kişinin akın ettiği şehre, Almanya, Amerika, Fransa gibi ülkelerden de çok sayıda gurbetçi giriş yaptı. OHAL döneminde, Elazığ’dan Tunceli’ye kadar yedi ayrı noktada kimlik kontrolü yapılırken, şimdi sadece bazı araçlar durduruldu. 
     
     Konserler çoşturdu 
     Keban Barajı’nı feribotla geçip, Elazığ’dan Tunceli’ye girdiğimizde ilk dikkati çeken gençlerin festival coşkusu oldu. Önceki gün halk oyunları ve Cemevi Yaşlılar Ekibi Semah gösterisiyle başlayan festival kapsamında stadyumda verilen konserde Koma Asmin, Suavi ve Tolga Sağ izleyicilere keyifli anlar yaşattı. Yaklaşık 40 bin kişi, Asmin’in söylediği Kürtçe türkülere, zafer işareti yaparak eşlik etti. 
     Festival Grup Kardelen, Cemal Demir’in yanı sıra Şükrü Erbaş’ın şiirleriyle devam etti. 1978’den 1987’ye kadar sıkı yönetim, bugüne kadar da OHAL kapsamındaki iller arasında olan Tunceli’de şehrin sorunları ve çözüm önerileri için sempozyumlar düzenlendi. Tunceli Valisi Mustafa Erkal, 40 bine yakın misafiri yer aldığı festiva için şöyle konuştu "İnsanlar diledikleri gibi eğleniyor. Herkes sağduyulu ve bilinçli davranıyor. Kimse tahrikçilere fırsat vermiyor. Festival, Tunceli halkına yakışır bir şekilde coşkuyla kutlanıyor" diye konuştu. 
     



 GÜNCEL 


















</TEXT>
</DOC>
