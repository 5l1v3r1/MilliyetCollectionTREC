<DOC>
<DOCNO> 75567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/guncel/gun02.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Burs kazandı cezalandırıldı 
</HEADLINE>
<TEXT>
Dekan izin verdi rektör işten attı 
Burs kazanarak Almanya’ya gitmeye hak kazanan öğretim üyesi Ahmet Çiğdem’i rektörlük izin almadığı gerekçesiyle üniversiteden attı 
     ŞÜKRAN PAKKAN İstanbul 

     Türkiye Bilimler Akademisi’nin doktora sonrası bursunu kazanarak Almanya’nın Bielefeld Üniversitesi’ne kabul edilen Gazi Üniversitesi İktisadi ve İdari Bilimler Fakültesi’nden Doç.Dr. Ahmet Çiğdem’in görevine "izinsiz yurtdışına çıktığı" gerekçesiyle son verildi. Burs programına katılabilmek amacıyla izin için başvuran Çiğdem, dekanlıktan olumlu yanıt aldı. 
     
     Yanıt 1 yıl sonra geldi 
     Bunun üzerine Rektörlük Yönetim Kurulu’nun onayını beklemeye başlayan Çiğdem bu sırada başvurduğu bursu kazandı. İki ay geçmesine rağmen Yönetim Kurulu’ndan onay izni çıkmayınca Çiğdem, dekanlığın bilgisi dahilinde Fakülte Sekreterliği’nden aldığı yurtdışına çıkış izniyle Almanya’ya gitti. 
     Çiğdem’in talebine yaklaşık bir yıl sonra ret yanıtı veren Rektörlük, dekanlığın iznine rağmen, Disiplin Yönetmeliği’nin 2547 sayılı maddesini ihlal ettiği gerekçesiyle Çiğdem’in 1 Mart’ta üniversiteyle ilişiğini kesti. Rektörlüğün kararına tepki gösteren Çiğdem, üniversite ve etik ölçütlerine sığmayan ikiyüzlü bir tutum sergilendiğini, görüşme taleplerinin reddedildiğini söyledi. Rektörlüğün bir önceki dekan zamanında verilen izin belgesini yok saydığını savunan Çiğdem, şöyle konuştu 
     "İzinlendirme tarihindeki gecikme, kişisel ve siyasal üslubuyla üniversitede itaat kültürü yaratmaya çalışan fakülte dekanlığının tutumundan kaynaklanmaktadır. Fakültede milliyetçi zihniyet, kadrolaşma için çalışma yapıyor. Yurtdışına çıkış iznim de bahane oldu." 
     
     Hukuk yolu açık 
     "Kadrolaşma iddiaları doğru değil" diyen Rektör Yardımcısı Prof. Dr. Ahmet Aksoy, Çiğdem’in Disiplin Yönetmeliği’ne uygun hareket etmediğini belirterek, şöyle konuştu öÇiğdem, izin verilmeden derslerini yarım bırakıp Almanya’ya gitmiştir. Hukuk yolu açıktır. Dava açar, aksaklık varsa ortaya çıkar." 
     



 GÜNCEL 
















</TEXT>
</DOC>
