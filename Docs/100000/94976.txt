<DOC>
<DOCNO> 94976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/dunya/adun.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlara kaza şoku 
</HEADLINE>
<TEXT>

Kıbrıs Rum ordusunun, Girne’de Türk kanı içeceğiz’ demesiyle tanınan Yunanlı komutanı Korgeneral Florakis helikopter kazasında öldü. Toplam 5 kişinin öldüğü kaza nedeniyle Rum Kesimi’nde üç günlük yas ilan edildi 
     DIŞ HABERLER SERVİSİ 

     Tatbikatlarda Rum askerlerine telsizden "Girne’de Türk kanı içeceğiz" diye hitap eden Güney Kıbrıs Rum Ordusu komutanı, Yunan ordusu mensubu Korgeneral Evangelos Florakis dün Baf yakınlarında meydana gelen helikopter kazasında öldü. Helikopterdeki toplam 5 kişiden kurtulan olmadı. 
     Kazada Rum Hava Kuvvetleri Komutanı, Yunan ordusu mensubu Tuğgeneral Stelyos Denenagas’ın yanı sıra helikopterin üç uçucu personeli de öldü. Uçucu personelin Kıbrıslı Rum oldukları belirtildi. 
     
     Sabotaj yok 
     Kaza, Kıbrıs Rum Kesimi’nde büyük yankı uyandırdı. Rum televizyonları olay yerinden canlı yayın yaparken bazı görgü tanıkları, helikopterin havada alev aldığını öne sürdüler. 
     Apar topar kaza yerine giderek inceleme yapan Kıbrıs Rum lideri Glafkos Klerides ile Savunma Bakanı Sokratis Hasikos, kazada sabotaj ihtimali bulunmadığını bildirdiler. Klerides, helikopterin, düşüşünden 10 dakika öncesine kadar kontrol kulesiyle iletişim halinde bulunduğunu ve hiçbir sorun bildirmediğini belirtti. 
     
     Nehir yatağına düştü 
     Rum Yönetimi Savunma Bakanı Sokratis Hasikos da Florakis’i taşıyan Bell 206 tipi helikopterle son bağlantının saat 04.55’te Larnaka Havaalanı kontrol kulesiyle sağlandığını, kazadan sonra enkazın hava üssünden 4 kilometre uzaklıktaki dağlık bölgede bulunan bir kuru nehir yatağında buluduğunu belirtti. Hasikos, Rum helikopter filosunun 18 yıllık hizmet süresinde ilk kez böyle bir kaza yaşandığını söyledi. 
     
     3 günlük yas 
     Komutanların ölümü üzerine Kıbrıs Rum Kesiminde 3 günlük yas ilan edilerek resmi kurumlarda bayraklar yarıya indirildi. Rum Yönetimi Sözcüsü Mihalis Papapetru, ’büyük kayba uğrayan Rum halkının yas içinde olduğunu’’ söyledi. 
     
     27 Temmuz 1999’da Kosova’nın Urosevac bölgesinde çekilmiş bu fotoğrafta Yunanistan Başbakanı Kostas Simitis ile birlikte görülen Korgeneral Evangelos Florakis üç yıllığına sözleşmeli olarak Rum Milli Muhafız Ordusu’nun başına getirilmişti. Görevi önümüzdeki günlerde dolacaktı. Korgeneral Florakis’in yanı sıra Kıbrıs Rum Hava Kuvvetleri Komutanı, Yunanlı Tuğgeneral Stelyos Denenagas’ın da öldüğü Bell 206 Jet Ranger modeli helikopter tamamen yandı, cesetler tanınmayacak hale geldi. 
     



 DÜNYA 













</TEXT>
</DOC>
