<DOC>
<DOCNO> 75406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/guncel/gun07.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikenin boyutu çok yüksek 
</HEADLINE>
<TEXT>
Kırılacak faylar uzaydan görülüyor ’ 
17 Ağustos öncesi ve sonrası alınan uydu görüntülerini karşılaştıran Prof. Okay, "Uzaydan Tuzla’nın batısında büyük enerji birikimi görünüyor" dedi 
     SERHAT OĞUZ İstanbul 

     Marmara Denizi’ndeki deprem tehlikesinin büyüklüğü, bölgenin uydu haritasından da açıkça görülüyor. İTÜ Avrasya Yer Bilimleri Enstitüsü Öğretim Üyesi Prof. Dr. Aral Okay, bölgenin 17 Ağustos öncesi ve sonrası uydu görüntülerinin karşılaştırılması sonucu, Kuzey Anadolu Fayı’nın Tuzla açıklarına kadar kırıldığının görüldüğünü söyledi. Okay, bölgede üç metre kayma olduğunu belirterek, şunları söyledi 
     
     Doğudan batıya... 
     "Uydudan alınan görüntülerde, fayın, Kuzey Anadolu Fay Hattı boyunca, doğudan, batıya doğru hareket ettiği görülüyor. İzmit depremiyle, bölgedeki enerji boşaldı. Tuzla’nın batısında ise henüz enerji boşalmadı. Bundan sonra, batı kesiminin enerjisinin boşalması bekleniyor. Tehlikenin büyüklüğünü uydudan bile görmek mümkün." 
     
     Kesinlikle 7’yi geçer 
     Okay, MTA’nın Sismik 1 araştırma gemisiyle, İTÜ’lü öğretim üyeleri ve Fransız bilim adamlarının Le Suroit gemisiyle yaptığı iki ayrı çalışmadan çıkan fay haritalarının birbirleriyle yüzde 90 oranında uyuştuğunu belirterek, şöyle konuştu "Ganos ve Silivri arasındaki 110 kilometrelik fay 7.4 ile kırılır. Silivri Tuzla arasındaki fay da 7.0’nin üzerinde deprem üretir." 
     



 GÜNCEL 
























</TEXT>
</DOC>
