<DOC>
<DOCNO> 90270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/spor/ydenizli.html </URL>
<DATE> 2002/06/17/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
YOLUMUZ UZUN 
</HEADLINE>
<TEXT>

Dünya Kupası’nda Türkiye’yi durduracak takım yok. Bu serüvenin biteceğini düşünmüyorum. Sadece Japonya takımı değil, seyircisi de çok tecrübesiz. Geldikleri nokta onlara yetecektir 
     Su Dünya Kupası’na bir bakalım ve ne kadar zor bir Dünya Kupasıymış görelim. Önce kasedi biraz geriye saralım ve bazı takımları hatırlayalım... İsveç, S.İrlanda, Belçika, İtalya ve Türkiye. Serbest İrlanda son Avrupa Şampiyonası elemelerinde Türkiye’nin baraj maçında dışarıda bıraktığı takım. İtalya, İsveç ve Belçika bu şampiyonada aynı grupta birlikte bulunduğumuz takımlar. O zaman çeyrek finale çıkamayan İsveç ve Belçika şimdi bir üst tura rahatlıkla çıktı. İsveç dün şanssız bir şekilde kupaya veda etti. İtalya ve Belçika’nın durumları daha belli değil. Demek oluyor ki Türkiye’nin rahatlıkla saf dışı bıraktığı takımlar burada iddialı olabiliyor. Biz ne için olmayalım Türkiye en az bunlar kadar güçlü futbol ülkesi. 
     
     Hırsımız daha da artacak 
     Şimdi rakibimiz Japonya. Hep konuştuğumuz tecrübesizlik şimdi bizim için değil rakibimiz için daha geçerli bir kavram. İlk günden söylediğim gibi Türkiye’nin yolu uzun. Japon takımının şu anda üzerinde oluşan baskıyı kaldıracağını hiç tahmin etmiyorum. Zaten grafiğini şöyle bir inceleyecek olursak, bunu rahatlıkla tespit edebiliriz. Türkiye’nin şartlar ne olursa olsun bu serüveni devam ettireceğine inanıyorum. Hele hele çeyrek finaldeki rakibi de belli olduktan Japonya maçına bir o kadar daha hırslı çıkmamız doğal olacaktır. Çünkü önümüzde yine bizi durduramayacak bir takım var. 
     
     Türkiye yükselen değer 
     Bunlar maç öncesi teknik analizlerin dışında mutlaka gözönünde tutulması gereken unsurlardır. Biz kupaya istediğimiz gibi başlayamadık. Kosta Rika maçında hayalkırıklığı yarattık. Biraz toparlanmamız, bir üst tura geçmemize yetti. Türkiye şu anda kupanın yükselen değerlerinden biri. Bu turnuvalarda mücadele eden takımlar için bu çok önemli bir olay. Brezilya maçında Rüştü ve diğer maçlarda da Emre ve Hasan Şaş’ın dışında bilinen çizgisine ulaşan futbolcu sayımız oldukça azdı. Ama artık onlar da yükselecek. Tabloya bu pencereden bakacak olursak, Japonya önünde bireysel ve takım değeri yükselen bir Türkiye izleyeceğiz. Bunun için herkesin Japonya maçında sakin, kararlı ve inançlı olması şart. Sadece Japonya takımı değil, seyircisi de tecrübesiz. Onlara bu geldikleri nokta yetecektir. Bize ise asla yetmemeli. Herkesin böyle düşündüğüne inanıyorum. Gönlümüzle, gözümüzle, bedenimizle takımımızın yanındayız. Hepimizi inanıyoruz ve başaracağız. 
     
     Güzel bir elektrik 
     Maçın hakemi Collina, Dünya ve Türk futbolseverlerin çok yakından tanıdığı bir isim. Vereceği kararlara güvenmeliyiz. Ve olası ters kararlarında kesinlikle onu zor durumda bırakmayalım. Artı Türk insanının Collina’nın yönettiği maçları kazanacağına dair bir inancı var. Bu güzel bir elektrik. Düşündüklerimiz bu çizginin dışına çıkmayacaktır. 
     



 SPOR 
































</TEXT>
</DOC>
