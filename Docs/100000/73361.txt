<DOC>
<DOCNO> 73361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/spor/spo01.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gövde gösterisi 
</HEADLINE>
<TEXT>

Beşiktaş’ın başkan adaylarından Hasan Arat dün projelerini açıklarken adeta şov yaptı. Conrad Oteli’nde düzenlenen muhteşem geceye katılan üç bin 400 üye Arat’ı uzun bir süre alkışladı 
     BİLAL MEŞE 

     Umut dağıttı 
     BEŞİKTAŞ’IN başkan adaylarından Hasan Arat, uzun süredir kamuoyunda merak konusu olan projelerini açıkladı, kongre üyelerine umut dağıttı. Conrad Oteli’nde dün akşam düzenlenen ve üç bin 400 üyenin katıldığı proje sunumunda Arat adeta şov yaptı. Proje sunumu öncesinde dev ekranda yapılan altı dakikalık nostalji ağırlıklı gösterimde Siyah - Beyazlı üyeler duygu dolu anlar yaşarken, Hasan Arat’ın uzun süre alkışlanması dikkat çekti. 
     
     İnönü projesi 
     HASAN Arat, seçimlerdeki en büyük kozu olan İnönü Stadı’yla ilgili Anıtlar Kurulu’ndan alınan izin belgesini de üyelere açıkladı. Arat, "Gerçeklerin peşindeyiz. Tarihi dokuyu koruyan bu projeyi en kısa sürede gerçekleştireceğiz. 50 bin kapasiteli stadımızla herkes gurur duyacak. Gerekli izni aldık. 30 milyon dolara mal olacak. Yurtdışından krediyle 10 yılda ödeyeceğiz. Bir buçuk yılda bitireceğiz" ifadelerini kullandı. 
     
     Hazırlıklar başladı 
     100. yıl kutlamalarını camiaya yakışır bir şekilde gerçekleştireceklerini de belirten Hasan Arat, "100 bin çocuğa, 100 bin forma" parolasıyla yola çıkacaklarını kaydetti. Arat, "Hem İnönü, hem de kutlamalarla ilgili her türlü alt yapıyı hazırladık. Kutlamalarla ilgili Beşiktaş Gönüllüleri oluşturacağız, Beşiktaş sevgisini Türkiye çapına yayacağız" diye konuştu. Arat, yönetim kurulu listesine alacağı eski futbolculardan Zekeriya Alp’i de tanıttı. 
     
     Fulya ve Ümraniye 
     GÖSTERİMİN sonunda mikrofona gelen Hasan Arat, Fulya, Ümraniye ve Akatlar Tesisleri’ne değindi. İzni alınmayan hiç bir projeyi açıklamayacaklarını da söyleyen Arat, "Fulya kıymetli bir yer. Güvenilir olmak için sadece gerçekleşebilir projeler hazırladık" dedi. Cimnastik şubesi ve Köyiçi’nde Beşiktaş Mağazası açacaklarını, özel kredi kartı çıkaracaklarını, takımın yeni sezonda Ümraniye’de çalışacağını da sözlerine ekledi. 
     
Hasan Arat şov      Beşiktaş’ın Başkan adayı, dün akşam Conrad Oteli’nde düzenlenen geceyle göreve gelmesi halinde gerçekleştireceği projeleri anlattı. Listesinde yer alan Zekeriya Alp’i üç bin 400 üyeye tanıttı. 
     
Albayrak’tan yeşil ışık      BEŞİKTAŞ ile prensipte anlaşmaya vardığı ileri sürülen Erhan Albayrak, Bielefeld ile olan sözleşmesinin 2003 yılında biteceğini söyledi. Albayrak, "Beşiktaş’ta oynamak isterim. En büyük hedefim üç büyüklerin formasını giymek. Teklifler ciddi ve cazip olursa pazarlık masasına otururum. Aksi taktirde Almanya’da futbol yaşantıma devam ederim" diye konuştu. 
     
Kartal sakata geldi      RİZESPOR maçı öncesinde sakat ve hasta oyuncuların fazlalığı teknik kadroyu sıkıntıya soktu. Antrenmanda sakatlanan kaleci Asper’in düzeldiği, tedavisi devam eden Tümer’in durumunun açıklık kazanmadığı belirtildi. Sol arka baldırında ödem oluşan ve hareket zorluğu çeken Ronaldo ile ayak parmağında kırık bulunan Erman’ın problemleri de devam ediyor. Siyah - Beyazlılar, Koch da Daum gibi Almanya’da olduğu için bugünü izinli geçirecekler. 
     
Nihat umutlu      REAL Sociedad’da Toshack’ın gidişiyle birlikte yedeğe düşen Nihat, umudunu kaybetmediğini söyledi. Yeni teknik adam Oleba’nın son Espanyol maçında yedek kulübesine oturttuğu Nihat, moralinin bozuk olduğunu ancak böyle bir gelişmeyi beklediğini belirterek, "Hocanın kararına saygı duyuyorum. Eski oyunculardan kadro kurdu. Beşiktaş’ta hiç alışmadığım bir durum ile karşı karşıya kaldım. Kısa sürede hocamın gözüne gireceğime inanıyorum" diye konuştu. 
     



 SPOR 


























</TEXT>
</DOC>
