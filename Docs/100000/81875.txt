<DOC>
<DOCNO> 81875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun42.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron Bush'a Arafat'ın terörle bağlantısını ispata çalışacak 
</HEADLINE>
<TEXT>

     İsrail Başbakanı Ariel Şaron'un, Arafat ile terörizm arasındaki bağlantıyı kanıtladığını iddia ettiği, sorgulanan Filistinli liderlerden elde edilen bilgileri, görüşmesinde ABD Başkanı George Bush'a ileteceği bildirildi. 
     Şaron'un ofisinden yapılan açıklamada, Başbakan'ın Pazar günü Washington'a giderken, Arafat'la ilgili 100 sayfalık bir dosyayı da yanında götüreceği belirtildi. 
     Bush ile salı günü Beyaz Saray'da görüşecek Şaron'un dosyasında, ''Arafat'ın Filistinli terörist örgütlerle mali bağlantıları ve kişisel ilişkilerinin'' ayrıntılarının bulunduğu belirtildi. 
     Başbakanlığın dünkü açıklamasında, İsrail'in ele geçirdiği Filistinli lider Mervan Barguti'nin, sorgulanması sırasında, ''militanların planladıkları saldırılarla ilgili mali kaynak isterken doldurdukları formları önce kendisinin, sonra da Arafat'ın imzasına sunduklarını söylediği'' iddia edilmişti. 
     





</TEXT>
</DOC>
