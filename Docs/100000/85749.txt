<DOC>
<DOCNO> 85749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur14.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis mescidinde Cuma kılacak ilk bayan milletvekili... 
</HEADLINE>
<TEXT>

     Diyanet İşleri Başkanlığı'nın kadınların erkeklerle aynı safta Cuma, vakit ve cenaze namazları kılabileceğini açıklaması Meclis'te de yankı buldu. DSP Amasya Milletvekili Gönül Saray Alphan, Diyanet'in "Kadınlar erkeklerle aynı safta namaz kılabilirler" kararını Meclis'te uygulayan Cuma ilk bayan milletvekili olacak. 
     Gönül Saray Alphan, ANKA'nın sorularını yanıtlarken Diyanet İşleri Başkanlığı'nın İstanbul'da düzenlediği "Güncel Dini Meseleler İstişare toplantısı"nda alınan kararları övdü ve "Meclis Camii'nde erkek milletvekilleriyle aynı safta Cuma namazı kılan ilk kadın milletvekili olacağım" dedi. Aynı zamanda "İlk Kadın Cumhurbaşkanı Adayı" ünvanını da elinde bulunduran Gönül Saray Alphan, bir süre önce üç bayan "Hacı" milletvekilinin Meclis Başkanlığı'na, "TBMM'de bayan mescidi açılması" amacıyla dilekçe vermesine sert tepki gösterdi. Alphan konuya ilişkin olarak şunları söyledi 
     "Bayan mescidi açılması hadisesi beni son derece rahatsız etti. Sayın Diyanet İşleri Başkanımızın da bu son Diyanet Şurası'ndan sonra açıklamasıyla ortaya çıkan son derece güzel, devrim niteliğinde açıklamalar var. Kadınların bundan sonra cemaatle birlikte Cuma, vakit namazı, cenaze namazı kılabilmesi gibi kararlar bunlar. Şimdi bu kararlar ve bu haklar Diyanet tarafından bize verilmişken, Meclis gibi topluma önderlik yapmamız gereken bir kurumda bayan ayrı, erkek ayrı Mescit açılmasını istemek geri adım atmak demektir." Gönül Saray Alphan, kadınlara verilen haklara en önce kadınların sahip çıkmaları gerektiğini belirterek, "Kadınların cami dışına atılması, onların toprak altına inerek yalan yanlış bilgiler öğrenmesini getiriyor. Ve dinin kadınları kullanarak alet edilmesi sonucunu doğuruyro. Biz bunun sıkıntısını yaşıyoruz. O nedenle kadın erkek elele, yanyana bütün alanlarda olduğu gibi bu mekanda da gerekli inancımızın gereklerini yerine getirmeliyiz" dedi. 
     Kadınların "popülasyonun" dışında tutulmaması, din bilgisini cemaatle birlikte "içeride öğrenmeleri" gerektiğini söyleyen Alphan, "En ön safta mı olacaksınız " sorusuna, "Abartmamak gerekir, sadece milletvekillerimizle ve diğer inanan insanlarla birlikte Cuma namazı kılacağım" dedi. 
     





</TEXT>
</DOC>
