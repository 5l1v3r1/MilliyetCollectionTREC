<DOC>
<DOCNO> 96550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun31.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, ''17 Kasım Örgütü'' düğümünü çözüyor 
</HEADLINE>
<TEXT>

     Yunanistan Emniyet Genel Müdürü Fotis Nasiyakos, önceki gün gözaltına alınan 3 şahsın, sorgularında, 17 Kasım terör örgütünün, pek çok eylemini gerçekleştirmiş üyeleri olduklarını itiraf ettiklerini açıkladı. 
     Nasiyakos, ''Terörizme karşı savaşımızda kaydedilen özellikle ciddi gelişmeler hakkında bilgi vermek istiyorum'' sözleriyle başladığı ve televizyonların canlı yayınladığı açıklamasında, 29 Haziran gecesi yaptığı başarısız bombalı saldırı girişiminde ağır yaralı yakalanan Savas Ksiros'un, Hristodulos Ksiros 44 ve Vasilis Ksiros 30 adlı kardeşleri ile Dionisis Yorgiyadis'in 36 
     katıldıklarını açıkladıkları eylemler hakkında bilgi verdi. 
     Hristodulos Ksiros'un örgüt adına 1984 yılından bu yana çok sayıda soygun ve bombalama eylemi gerçekleştirdiğini, polisle silahlı çatışmalara girdiğini, ayrıca birçok cinayet işlediğini açıklayan Nasiyakos, bu örgüt üyesinin katıldığı suikast eylemlerini şöyle sıraladı 
     ''28 Haziran 1988'de ABD Askeri Ataşesi William Nordin'in öldürülmesi, 2 Kasım 1991'de bir polisin ölümüyle sonuçlanan özel kuvvet otobüsüne roketli saldırı, 14 Temmuz 1992'de dönemin ekonomi bakanı Yannis Paleokrasas'ı hedef alan roketli saldırıda olay yerinden geçen bir yayanın öldürülmesi, 24 Aralık 1984'de banka soygunu sırasında bir polis memurunun öldürülmesi, 21 Şubat 1985'de Apoyevmatini gazetesinin sahibi Nikos Memferatos ve şoförünün öldürülmeleri, 26 Kasım 1985'de polis otobüsüne yapılan bombalı saldırı sonucu bir polis memurunun öldürülmesi, 8 Nisan 1986'da sanayici Dimitris Angelopulos'un öldürülmesi.'' Vasilis Ksiros'un ise armatör Konstandinos Peratikos'un 28 Mayıs 1997'de öldürülmesi ve İngiliz Askeri Ataşesi Stephen Saunders'in 8 Haziran 2000'de katledilmeleri eylemlerine katıldığını açıklayan Nasiyakos, Vasilis Ksiros'un ayrıca roketli saldırı, bombalama ve soygun eylemlerinde yer aldığını belirtti. 
     Nasiyakos, Dionosis Yorgiyadis'in ise 17 Kasım terör örgütünün Atina'nın Pangrati semtindeki örgüt evini kiraladığını ve bir soygun ile bir bombalama eylemine katıldığını açıkladı. 
     Emniyet Genel Müdürü, Ksiros kardeşler ve Yorgiyadis'in bugün savcılığa sevk edileceklerini de belirtti. 
     
     ÖRGÜT YÖNETİCİSİ 

     Bu arada, Nasiyakos, dün gece doğu Ege adalarından Lipsos'da yakalanarak helikopterle Atina'ya getirilen ve üzerinden Mihalis İkonomu adına düzenlenmiş kimlik çıkan şahsın parmak izlerinin, 17 Kasım'ın, Patission semtinde 10 gün önce ortaya çıkarılan hücre evinde bulunduğunu açıkladı. 
     İkonomu adına düzenlenmiş kimliğin seri numarasının bir kadına ait kimlik numarası olduğunun belirlendiğini kaydeden Nasiyakos, halen gözaltındaki şahsın, sorgusunda gerçek adının Aleksandros Yotopulos olduğunu söylediğini belirtti. 
     Araştırmalar sonucu 55-60 yaşlarında, kır saçlı, örgüt bildirilerini yazan ve ''Lambros'' kod adını kullanan bir 17 Kasım yöneticisinin portresinin belirdiğini ve bu çerçevede Yotopulos'un gözaltına alındığını açıklayan Nasiyakos, Yotopulos'un 1944 Paris doğumlu olduğu bilgisini verdiğini de belirtti. 
     Yunan basın-yayın organları, Yotopulos'un 17 Kasım terör örgütünün liderlerinden birisi olduğunu öne sürmüş ve bazı televizyonlar, bu şahsın üzerinden çıktığı öne sürülen, Türk kıyılarına yakın Patmos ve Sisam adaları deniz otobüsü biletleri nedeniyle Türkiye'ye kaçmaya hazırlandığını ileri sürmüşlerdi. 
     Öte yandan, Nasiyakos, 17 Kasım operasyonları çerçevesinde bugün Eğriboz Evia yarımadasında Vasilis Corcatos ve Teologos Psaradelis adlı 2 kişinin gözaltına alındığını açıkladı. 
     





</TEXT>
</DOC>
