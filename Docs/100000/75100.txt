<DOC>
<DOCNO> 75100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko07.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 1.9 milyon işsiz var... 
</HEADLINE>
<TEXT>

     Devlet İstatistik Enstitüsü DİE 2001 yılı itibarıyle Türkiye'de 1 milyon 902 bin işsiz bulunduğunu bildirdi. 
     DİE, 2001 yılı hanehalkı işgücü anketi yıllık geçici sonuçlarını açıkladı. 
     Uluslararası Çalışma Örgütü ILO tanımları esas alınarak yapılan değerlendirmeye göre, Türkiye'de istihdam edilen kişi sayısı 20 milyon 367 bin oldu. İşsiz sayısı ise 1 milyon 902 bin olarak gerçekleşti. 
     Devlet İstatistik Enstitüsü DİE 2001 sonu itibariyle Türkiye'deki işsizlik oranını yüzde 8.5 olarak açıklarken, bu oran eğitimli gençlerde yüzde 25.8'e kadar yükseliyor. 
     DİE'nin 2001 Yılı Hanehalkı İşgücü Anketi Yıllık Geçici Sonuçlarına göre, Türkiye'de okul, yurt, otel, çocuk yuvası, huzurevi, özel hastane, cezaevi, kışla ya da orduevinde ikamet edenler ile yabancı uyruklular dışındakilerden meydana gelen kurumsal olmayan sivil nüfus, 65 milyon 38 bin olarak belirlendi. 
     Bunun 40 milyon 232 bininin kentlerde, 24 milyon 806 bininin de kırsal kesimde yaşadığı anlaşıldı. 
     Anket sonuçlarına göre, Türkiye'de 15 ve daha yukarı yaştakilerin oluşturduğu çalışma çağındaki nüfus 45 milyon 702 bine yükseldi. Bu nüfusun 13 milyon 4 bini Marmara, 6 milyon 527 bini Ege, 5 milyon 819 bini Akdeniz, 7 milyon 740 bini İç Anadolu, 5 milyon 441 bini Karadeniz, 3 milyon 388 bini Doğu Anadolu, 3 milyon 784 bini de Güneydoğu Anadolu Bölgesinde yaşıyor. 
     
     Her 4 çalışanın 1'i kadın 

     Türkiye'deki toplam işgücü ise 22 milyon 269 bin kişi olarak hesaplandı. Bu nüfusun 20 milyon 367 bini istihdam edilirken, bunların 14 milyon 904 binini erkekler, 5 milyon 463 binini de kadınlar 
     oluşturdu. 
     En fazla istihdamı ise hizmetler sektörü sağladı. Buna göre, Türkiye genelinde istihdam edilenlerin yüzde 41'i hizmetler sektöründe, 35.4'ü tarımda, yüzde 18.3'ü sanayide, yüzde 5.3'ü de inşaat alanında çalışıyor. 
     7 milyon 217 bin kişinin istihdam edildiği tarım sektöründeki 
     çalışanların 3 milyon 796 binini ücretsiz aile işçileri, bunların 2 milyon 676 binini de kadınlar meydana getirdi. 
     
     İstihdam oranı yüzde 44.6 

     Anket çerçevesinde ülkedeki istihdam oranı ise yüzde 44.6 olarak belirlendi. İstihdamda kentler yüzde 38.3, kırsal yerler ise yüzde 55.1'lik bir orana sahip oldu. 
     Türkiye genelinde yüzde 48.7 olan işgücüne katılma oranı ise en yüksek orana yüzde 60.7 ile Karadeniz bölgesinde ulaşırken, en düşük oran yüzde 43.7 ile İç Anadolu Bölgesi'nde gözlendi. Aynı şekilde erkeklerde işgücüne katılma oranı yüzde 75.6 ile Güneydoğu Anadolu Bölgesinde en yüksek, yüzde 68 ile de İç Anadoluda en düşük seviyede seyretti. 
     Buna karşılık kadınlarda en yüksek oran yüzde 48.5 ile Karadeniz Bölgesinde, en düşük oran da yüzde 20 ile Akdeniz Bölgesinde görüldü. 
     Bu arada, anket sonucunda işgücüne katılma oranının 2000 yılına göre yüzde 0.5 gerilediği de ortaya çıktı. 
     Buna göre, önceki yıla göre kentlerde istihdam edilenlerin sayısı 60 bin, kırsal kesimde ise 152 bin kişi azaldı. İstihdamdaki daralma, 
     240 bin kişiyle en fazla inşaat, 82 bin kişiyle de hizmetler 
     sektöründe yaşandı. 
     
     İşsizlik 

     Hanehalkı İşgücü Anketi Geçici Sonuçlarına göre, 2001'de Türkiye'deki işsiz sayısı, önceki yıla göre 450 bin kişi artarak 1 milyon 902 bine yükseldi. 
     Bu çerçevede kentlerdeki işsizlere 368 bin, kırsal kesimdeki işsizlere de 81 bin kişi eklendi. 
     DİE'ye göre, 1 milyon 902 bin işsizin 643 bini Marmara, 287'şer bini Ege ve Akdeniz, 283 bini İç Anadolu, 163 bini Güneydoğu Anadolu, 126 bini Doğu Anadolu, 113 bini de Karadeniz Bölgesinde yaşıyor. 
     Oran açısından işsizliğin en yüksek olduğu bölge ise Akdeniz olarak tespit edildi. Bu bölgede yüzde 11.1'e ulaşan işsizlik oranı, Marmara bölgesinde 10.4, Güneydoğu Anadolu Bölgesinde 9, Ege'de 8.6, İç Anadolu'da 8.4, Doğu Anadolu'da 7.7, Karadeniz'de ise 3.4 olarak hesaplandı. 
     Böylece hem oran hem de sayı açısından Karadeniz, işsizlik sorununun en az hissedildiği bölge olarak kendini gösterdi. 
     Anket çerçevesinde, Türkiye genelinde yüzde 8.5 olan işsizlik oranı, 15-24 yaş grubu içinde kalan lise ve daha yüksek eğitimli olanlarda yüzde 25.8 gibi oldukça yüksek bir orana ulaşıyor. 
     Eğitimli gençler olarak tanımlanan bu gruptaki işsizlik oranı Akdeniz'de yüzde 30.3, İç Anadolu'da 29.5, Güneydoğu Anadolu'da 26.7, Ege'de 25.3, Doğu Anadolu'da 25.1, Marmara'da 24.9, Karadeniz'de ise 18.5 olarak gerçekleşti. 
     Anket sonucunda eğitimli gençler grubunda yüzde 5.9 olan eksik istihdam oranı da, Türkiye genelinde yüzde 6 olarak belirlendi. 
     






</TEXT>
</DOC>
