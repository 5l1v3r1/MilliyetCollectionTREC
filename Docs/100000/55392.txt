<DOC>
<DOCNO> 55392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur16.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin'de yağmur yine başladı, taşkın tehlikesi... 
</HEADLINE>
<TEXT>

     İçel Valisi Akif Tığ, bölgede yağışın yeniden etkili olmaya başladığını belirterek, ''Yağışın uzun süre devam etmesi halinde, yeni taşkınlardan endişe duyuyoruz'' dedi. 
     Vali Tığ, yaşanan sel felaketinin ardından çalışmaların tüm hızıyla sürdürüldüğünü belirterek, mahsur kalanların kurtarıldığını, ulaşımdaki aksaklıkların giderilmesine öncelik verdiklerini anlattı. 
     Antalya ve Konya yollarında ulaşımın rahatlatıldığını, Tömük Köprüsü'nde tek şeritten gerçekleştirildiğini kaydeden Tığ, Mezitli'ye otoban bağlantısıyla ulaşıldığını belirtti. 
     Yağışın yeniden etkili olmasıyla, taşkın endişesi duyduklarını ifade eden Vali Tığ, DSİ, Köy Hizmetleri, Karayolları, belediyeler, askeri birlikler ve emniyet birimlerinin tüm imkanlarını seferber ettiğini, sorunların giderilmesi için aralıksız ve koordineli çalışıldığını kaydetti. 
     Yaşanan taşkında, bine yakın evin su baskınına uğradığını ifade eden Tığ, otopomplarla suların tahliyesine devam edildiğini, kayıp ihbarlarının araştırıldığını, arama kurtarma çalışmalarına sualtı timlerinin de katıldığını bildirdi. Şu ana kadar iki kişinin hayatını kaybettiğini belirten Tığ, hasar tespit çalışmalarının da başlatıldığını söyledi. 
     Yüzlerce otobüs ve aracın yollarda mahsur kaldığını, ekili araziler ve su baskınına uğrayan evlerin sayısı göz önüne alındığında hasar tespit çalışmalarının zaman alabileceğini kaydeden Tığ, şimdiden bir tahminde bulunmanın mümkün olmadığını vurguladı. 
     






</TEXT>
</DOC>
