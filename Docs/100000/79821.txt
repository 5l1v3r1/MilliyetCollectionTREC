<DOC>
<DOCNO> 79821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo14.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat'tan yönetime büyük suçlama.. 
</HEADLINE>
<TEXT>

     Beşiktaş'ta, 31 Mart 2002 tarihinde gerçekleştirilen olağan genel kurulun şaibeli olduğunu iddia eden muhalefet kanadı, bugün düzenlediği basın toplantısında, son dönemde kulübe yaşına ve tuttuğu kulübe bakılmaksızın üye kaydedildiğini ve bu üyeler sayesinde Serdar Bilgili'nin seçimi kazandığını öne sürdü. 
     Dedeman Oteli'nde düzenlenen toplantıya, son seçimin başkan adayı Hasan Arat, yönetim kurulu listesindeki adaylar ve bir grup genel kurul üyesi katıldı. 
     Toplantıda önce bir video gösterisi yapılarak, kulübe son 2 yıl içinde üye yapılan bazı kişilerle gerçekleştirilen röportajlar yayınlandı. Bu röportajlarda 14 yaşında bir çocuğun, ayrıca Fenerbahçeli ve Galatasaraylı olduklarını belirten ve sicil numaraları da açıklanan kişilerin görüntülerine yer verildi. Bu kişilerin bir bölümü, Beşiktaş yönetim kurulu üyesi olan ve genel sekreterlik görevini sürdüren İsmail Ünal'ın kendilerini üye yaptığını öne sürerken, bir üye de Ünal'ın akrabası olduğunu iddia etti. 
     Ayrıca bazı üyelerle yapılan telefon görüşmeleri de yayınlanırken, anket amaçlı arandıklarını sanan üyelerin birçoğu kongre üyesi olmalarına rağmen, Fenerbahçe veya Galatasaraylı olduklarını belirtti. 
     Bu arada, dev ekranda verilen görüntüde geçen dönemin genel sekreteri, bu dönemin ikinci başkanı Hüsnü Güreli'nin, 31 Mart'taki seçim günü, ilk sandıklar açıldıktan sonra verdiği ''700-800 oy farkla kazanırız. Özellikle 17, 18, 19 ve 20. sandıklarda Serdar Bilgili'nin fark atacağını düşünüyorum'' sözlerine de sık sık yer verildi. 
     
     Son 2 yılda 2 bin 937 üye 
     Son dönemde 2 bin 937 kişinin kulübe üye yapıldığı belirtilen multivizyon gösterisinde, 2001 yılının ilk 3 ayında bu rakamın bin 209 kişi olduğu belirtildi. 
     Ayrıca 2001 yılının ilk 3 ayında üye yapılan bin 209 kişinin 594'ünün ya adresinin bulunmadığı, ya da yanlış adres verdiği de ifade edilirken, verilen adreslerden birinin otopark olduğu da kaydedildi. 
     Son seçimin başkan adayı olan Hasan Arat, görüntülerin ardından yaptığı konuşmada, hayrete düştüğünü belirterek, ''Beşiktaş genel kurulunda maalesef hukuk çiğnenmiştir'' dedi. 
     Arat, bu görüntülerin ve kanıtların Beşiktaş'ın geleceğini daha aydınlık yapacağını ifade ederek, ''14 yaşındaki çocuğu üye yapan zihniyet, milyonlara hizmet edemez. Bu kişiler yönetim olabilir ama iktidar olamaz'' diye konuştu. 
     ''Bazı gazetelerdeki arkadaşlar yönetimle birlikte hareket edip, kongrede demokrasi dersi verildiğini yazdılar. Bakalım bu demokrasi ayıbını da yazacaklar mı '' diyen Arat, kendisi ve arkadaşlarının her zaman bu mücadelenin içinde yer alacağını vurgulayarak, ''Beşiktaş Beşiktaşlı'larındır'' şeklinde konuştu. 
     Basın mensuplarının, ''Olağanüstü kongre veya yönetimi istifaya davet etme isteğiniz olacak mı '' sorusuna Arat, ''Buna karar verecek olan Beşiktaş'ın kongre üyeleridir. Ben bir birey olarak kongre üyelerimizin vereceği karara saygı duyarım. Beşiktaş'ta savaş olmaz sadece mücadele olur'' diye yanıt verdi. 
     Başka kulüplerin sempatizanı olmalarına rağmen, Beşiktaş Kulübü üyesi olmanın bir hastalık olduğunu dile getiren Arat, ''Bence bu kabul edilebilir birşey değil, bir hastalıktır'' dedi. 
     Arat'ın yönetim kurulu listesinde yer alan 1965 Beşiktaşlılar Cemiyeti Başkanı Mehmet Kazancı ise görüntüler karşısında şoke olduğunu ve yönetimin bu yanlışı bir an evvel gidermesi gerektiğini ifade etti. 
     Avukat Ahmet Akpınar ise, en kısa sürede tüzük tadil kongresinin gerçekleştirilmesi gerektiğini ve bu tür üyelerin durumunun gözden geçirilmesini istediklerini ifade etti. 
     





</TEXT>
</DOC>
