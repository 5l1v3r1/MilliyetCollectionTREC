<DOC>
<DOCNO> 78816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/yasam/ayas.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Nazlıcan yeniden doğacak 
</HEADLINE>
<TEXT>

Ablası Avşar Sıla’nın Susurluk’ta vahşice öldürüldüğü günlerde bir kalp ameliyatı geçirmişti Nazlıcan. O, şimdi minik kalbi tamamen iyileşsin diye yeniden ameliyat masasına yatacak... 
     AYŞEGÜL AYDOĞAN İstanbul 

     Susurluk’u ayağa kaldıran cinayetin ardından tam bir yıl geçti. 11 yaşındaki Avşar Sıla Çaldıran, vahşi bir cinayete kurban gitmiş, Susurluk’ta günlerce süren olaylar başlamıştı. 
     Kentte başlayan olaylar, Çaldıran ailesinin doğuştan kalp hastası küçük kızları Nazlıcan’ın 3 ameliyatı için İstanbul’a gelişine kadar sürmüştü. Çaldıran ailesi’nin büyük acısı hala taze. Onların ne Avşar’a özlemleri, ne de Nazlıcan’ı yaşatma dertleri sona erdi. 
     Memorial Hastanesi’nde geçen yıl 13 Nisan’da bir hazırlık ameliyatı geçiren Nazlıcan’ın minik kalbine suni bir damar takılmış, bayılma nöbetleri sona ermişti. Bir yıl içinde ikinci ameliyatı için güç toplayan Nazlıcan’ın kalbine bu hafta tam düzeltme operasyonu yapılacak. 
     
     Bir ameliyat üç müdahale 
     Nazlıcan’ın doktoru Doç. Dr. Barbaros Kınoğlu, geçen yılki ameliyatın Nazlıcan’ın hayatta kalması için yapıldığını belirterek, şu bilgileri verdi "Nazlıcan’da hala üç anatomik bozukluk var. Karıncıklar arasındaki delik kapatılacak, aort damarının yeri değiştirilecek, akciğer atardamarındaki darlık giderilecek. Geçen yıl yerleştirilen suni damar kapatılacak." 
     
İyice ablasına benzedi      Nazlıcan’ın ameliyatındaki yüzde 5 - 6’lık risk anne Nihal Çaldıran’ı korkutuyor ama o, bu kötü ihtimali aklından bile geçirmiyor. Nazlıcan’ın ameliyattan sonra çok değiştiğini, Avşar’a benzediğini söyleyen Nihal Çaldıran şöyle konuşuyor "Bıcır bıcır bir çocuk oldu. Bir yıl öncesine kadar durgun bir çocuktu, sanki tanrı bizim için mucize bir çocuk yarattı. Yaptığı resimlerde Avşar’ı çiziyor, onu anmadan bir gün bile geçirmiyor..." 
     



 YAŞAM 














</TEXT>
</DOC>
