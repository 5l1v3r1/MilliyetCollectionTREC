<DOC>
<DOCNO> 78869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun28.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Yunanistan'a nota verdi iddiası 
</HEADLINE>
<TEXT>

     Yunanistan Hükümet Sözcüsü Hristos Protopapas, ABD'nin Atina'ya, Kıbrıs Rum Kesimi'ne gönderdiği 2 adet kurtarma helikopterini geri çekmesi talebini içeren bir nota verdiğine ilişkin Yunan basınında yer alan haberi yalanladı. 
     Protopapas, yaptığı basın toplantısında, Washington'ın Atina'ya nota vermek gibi bir girişimi olmadığını, zaten Yunanistan'ın Rum Kesimi'ne helikopter göndermediğini söyledi. 
     Atina'da yayımlanan Ta Nea gazetesi, Kıbrıs'a uygulanan ambargoyu gerekçe gösteren Washington'ın, Yunanistan'a, Rum Kesimi'ne yakın geçmişte gönderdiği ABD yapımı 2 kullanılmış kurtarma helikopterini derhal geri çekmesini talep eden bir nota verdiğini iddia etti. 
     Ta Nea, ABD'nin bu konuda ''garip bir ısrar içinde'' olduğunu belirttiği haberinde, yarın Girit adasında yapılacak savunma bakan yardımcısı düzeyindeki toplantıda bu konunun ele alınacağını öne sürdü. 
     Gazete, toplantıda Yunanistan'ı temsil edecek Savunma Bakan Yardımcısı Lukas Apostolidis'in çantasında, ''Türkiye'deki Çin yapımı J tipi balistik füzeler ve bunların bölge istikrarı için oluşturdukları tehlike konusunun'' bulunduğunu da öne sürdü. 
     





</TEXT>
</DOC>
