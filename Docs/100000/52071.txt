<DOC>
<DOCNO> 52071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/soneko13.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz bakkalları vurdu, 350 bakkal kepenk indirdi 
</HEADLINE>
<TEXT>

     Adana'da, ekonomik kriz nedeniyle bu yılın 10 ayında 350 bakkalın, Bakkal ve Bayiler Odası'ndan kaydını sildirdiği, kaydını sildirmeyenlerle bu sayının 700'ü bulduğu bildirildi. 
     Adana Bakkal ve Bayiler Odası Başkanı Nevzat Alphan, yaptığı açıklamada, Adana'da kayıtlı 3 bin 500 bakkal bulunduğunu, her kesimde olduğu gibi, üyelerinin de yaşanan ekonomik krizden olumsuz yönde etkilendiğini söyledi. 
     Kriz nedeniyle kendilerine başvuran 350 üyenin kaydını sildiklerini belirten Alphan, ''Kapanan, ancak kaydını sildirmeyenlerle bu sayı 700'ü bulur'' dedi. 
     Ekonomik krizin yanı sıra kentteki büyük marketlerin sayısının her geçen gün artmasının da üyelerini olumsuz yönde etkilediğini ifade eden Alphan, şöyle konuştu. 
     ''Üyelerimizin kayıtlarını sildirmesinde kriz büyük rol oynadı. 
     Bunun yanında, kent merkezindeki büyük marketlerin sayısının artması da küçük bakkalın işlevini kaybetmesine yol açtı. Üyelelerimizin günlük cirosu 40-50 milyon lira civarında. Büyük marketlerin günlük cirosu ise 50 milyar lira. Büyük marketlerin bir günlük ciroları bin bakkalın cirosuna eşit. Bu demektir ki, bir büyük marketin açılmasıyla birlikte bin bakkal tasfiye oluyor. Üyelerimizin tasfiye süreçlerinin hızlanmasında bu iki unsurun yanında vergi yükü de etkili oldu.'' Alphan, büyük marketlerin şehir dışına çıkarılması yönündeki yasal düzenlemenin bir an önce gerçekleştirilmesini beklediklerini ifade ederek, ''Ayrıca, küçük esnafın üzerindeki vergi yükü azaltılmalı. 
     Bunlar yapıldığı takdirde üyelerimizin hayatta kalma süreci devam eder. Aksi halde birbir yok olacağız'' dedi. 
     






</TEXT>
</DOC>
