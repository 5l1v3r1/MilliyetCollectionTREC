<DOC>
<DOCNO> 62807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo14.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Özalan sahalara dönüyor... 
</HEADLINE>
<TEXT>

     İngiltere'nin Aston Villa takımında forma giyen Türk futbolcu Alpay Özalan, uzun süren sakatlık döneminin ardından, yeşil sahalara dönmeye hazırlanıyor. 
     Alpay, internette ''www.alpayozalan.com'' adresindeki sitesinde yaptığı açıklamada, futbol oynamayı çok özlediğini belirterek, ''Sakatlanıp futboldan ayrı kalmak gerçekten çok zor. Ayağımdaki ağrılarım tam anlamıyla geçti. Kendimi iyi hissediyorum. Bir aksilik olmaz ve hocam da görev verirse, bu hafta yeşil sahalara döneceğim'' dedi. 
     Daha önce, Derby Country maçında teknik direktör John Gregory'ye, ağrılarının azaldığını ve isterse oynayabileceğini ilettiğini anlatan Alpay, hocasının verdiği ''Sana sadece bu maçta değil, tüm maçlarda ihtiyacım var. Riske atamam'' yanıtının kendisini çok sevindirdiğini kaydetti. 
     ''Hocamın beni ne kadar düşündüğünü ve önem verdiğini anladım. Ben de bu güven ve ilgiye layık olmak için elimden geleni yapacağım'' diyen Alpay, lider Manchester United ile aralarında 10 puan fark olduğunu anımsattı ve lig bittiğinde Aston Villa'nın en azından ilk 3 takım içinde yer alacağı iddiasında bulundu. 
     






</TEXT>
</DOC>
