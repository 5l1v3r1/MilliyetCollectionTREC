<DOC>
<DOCNO> 83177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/spor/spo03.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mösyö Perez 
</HEADLINE>
<TEXT>

Geldiği ilk günden beri futbolu, kaliteli kişiliğiyle alkış alan Fransız futbolcu, Aslan’dan kopmak istemiyor 
     O tüm sezon boyunca Cim-Bom’un sadece sahada konuşmayı seven ismiydi. Sıcakkanlı tavırları, güleryüzü ve örnek aile yaşamı ile Sebestian Perez en çok sevilen yabancı oyuncuların başında geldi. Adaptasyon sorununu hiç yaşamadı ve 40 yıllık bir Galatasaraylı gibi terinin son damlasına kadar şampiyonluk için savaştı. 
     - Perez bu kadar kısa sürede kendini arkadaşlarına nasıl sevdirmeyi başardın 
     - Ben de herkesi çok seviyorum. Bana çok sıcak davrandılar. Ailem de burayı çok sevdi. Açıkça söylemeliyim ki burada çok mutluyuz. 
     - Daha önce hiç şampiyonluk yaşadın mı 
     - Hayır. Profesyonel futbolculuk kariyerimde ilk kez bu mutluluğu yaşıyorum. Anlatılması güç, eşsiz bir duygu bu. Bir daha yaşamayı çok isterim. 
     - Galatasaray’da ilk dikkatini çeken şey neydi 
     - Arkadaşlıktı... Zor günler yaşayacağımı düşünüyordum, ama yaşadıklarıma inanamadım. Türkiye’den komşularım, arkadaşlarım oldu. 
     - Gidiyormuş gibi anlattın. Gelecek sezon da kalacak mısın 
     - Bu sorunuzun cevabını ben de bilmiyorum. Marsilya ile sözleşmem devam ediyor. Kiralık olarak bir yıl kaldım. Şimdi geri dönmemi istiyorlar. Galatasaray’dan ayrılmayı istemiyorum. Ancak öncelikle iki kulübün yeniden anlaşması lazım. 
     - Bu sezon içinde seni en çok üzen şey ne oldu 
     - Kişisel açıdan soruyorsanız, sakatlığım. Dizimdeki problem nedeniyle çok büyük sıkıntılar yaşadım. 
     - Lucescu sence nasıl bir hoca 
     - Herşeyden önce iyi bir çalıştırıcı. Futbolcularını ve takımını çok iyi tanıyor. Herkese eşit şans tanıyor ve takım içindeki uyuma büyük önem veriyor. Bence bu sezon çok başarılıydı. Takımı şampiyon yaptı, Şampiyonlar Ligi’nde de önemli sonuçlar aldı. 
     - Takım içinde en çok sevdiğin fubolcular kimler 
     - Hepsini çok seviyorum. Mondragon’u Fransa’dan da tanıyordum. Berkant ile çok iyi anlaşıyorum. Çok komik bir çocuk. Sık sık bizlerle şakalaşıyor. Takımın neşe kaynağı diyebilirim. 
     - Son olarak bir mesajın var mı 
     - Burada çok keyifli bir sezon yaşadım. Galatasaray formasını giymek gurur vericiydi. Taraftarlarımıza teşekkür etmek istiyorum. Umarım Galatasaray daha bir çok şampiyonluklar ve başarılar yaşar. 
     
Ahmet Dursun basıldı Bilgisayar korsanları, yıldız futbolcunun internet sitesine girip, montajla hazırladıkları Galatasaray formalı resmini yayınladılar 
     Florya’da ne oldu 
     BEŞİKTAŞLI Ahmet Dursun’un Florya’da teknik direktör Fatih Terim ile bir araya gelmesi gündemdeki sıcaklığını koruyor. Yıldız futbolcunun "www.ahmetdursun.com" isimli resmi internet sitesini basan hackırlar, Ahmet’e şimdiden Sarı - Kırmızılı formayı giydirdiler. Korsanlar, sitenin kapak sayfasına Ahmet’in Galatasaray amblemi önüne, montajla Cim-Bom forması giydirilmiş resmi yerleştirdiler. Başarılı futbolcu, Florya’ya neden gittiği konusunda bir açıklama yapmazken, kafalardaki sorular halen cevap bulamadı. 
     
Terim’e mecburdumLucescu’nun gözünün önünde sözleşmesini yırttığını söyleyen Başkan Canaydın, "Yapacak bir şey yoktu. Söz verdim, Terim geldi" diye konuştu 
     CÜNEYT KARAKAYA 

     GALATASARAY Başkanı Özhan Canaydın, dün düzenlenen Divan Kurulu Toplantısı’nda çarpıcı açıklamalar yaptı. Canaydın, "Lucescu gözümün önünde sözleşmesini yırttı. Bu davranışı karşısında gözyaşlarımı tutamadım. Ancak Fatih Terim ile yola devam etmeye mecburdum. Çünkü seçimden önce söz vermiştim" dedi. Öte yandan Divan Kurulu Toplantısı’nda kulübün borcunun 51 milyon dolar olduğu, futbolculara da 7.5 milyon dolarlık ödeme yapıldığı açıklandı. 
     
Taksitler ödendi      MADDİ sorunları çözmek için yoğun bir çaba harcayan Galatasaray Yönetimi, dün futbolculara toplam 1.5 milyon doları bulan transfer taksitlerini ödedi. Sarı-Kırmızılı oyuncuların performansına göre belirlenip, 20 ile 70 bin dolar arasında değişen şampiyonluk primlerinin ise bu ay içersinde ödeneceği belirtildi. 
     
Stadı beğendi      GALATASARAY Teknik Direktörü Fatih Terim, dün Başkan Özhan Canaydın ile birlikte İkitelli’deki Olimpiyat Stadı’nı gezdi. Terim, stadyumu baştan sona titizlikle inceledi ve yetkililerden yapılacak son rötuşlar hakkında bilgi aldı. Tecrübeli teknik adamının stadı beğendiği ifade edildi. 
     
İki etaplı kamp      YENİ sezon kamp programını kafasında oluşturmaya başlayan teknik direktör Fatih Terim’in iki etaplı bir çalışma dönemi düşündüğü öğrenildi. 25 Haziran’da start almayı planlayan başarılı hocanın ilk kampı Milli futbolculardan yoksun, ikincisinde ise tam kadro yapacağı belirtildi. Kamp yeri olarak İsviçre ve Avusturya gündemde. 
     
Kutlamalar sürüyor      CİM - BOM’DA üçüncü yıldız eğlenceleri devam ediyor. Sarı-Kırmızılı taraftarlar bu gece de Maslak Venue’de bir araya gelip şampiyonluğu kutlayacaklar. Biletleri 11 milyon liradan satılan geceye teknik direktör Lucescu da katılacak. Taraftarlar, Rumen teknik adama hem teşekkür hem de veda plaketi sunacaklar. 
     
Kollar sıvandı      FLORYA Tesisleri’ni görev yaptığı süre içersinde adeta baştan yaratan Fatih Terim, yenileme çalışmaları için yeniden harekete geçti. İlk etapta antrenman sahalarını inceleyen Terim, çimleri bakımsız bulunca tadilat emri verdi. Personelin gidiş geliş saatleri de çalışma mesaisine göre yeniden düzenlenecek. 
     



 SPOR 



























</TEXT>
</DOC>
