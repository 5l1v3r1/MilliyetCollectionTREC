<DOC>
<DOCNO> 94455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sonspo07.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgay Demirel ''Futboldaki başarı bizi motive etti'' 
</HEADLINE>
<TEXT>

     Basketbol Federasyonu Başkanı Turgay Demirel, A Milli Futbol Takımı'nın Dünya Kupası'ndaki başarısının, Basketbol Milli Takımı oyuncuları, teknik kadrosu ve kendilerini 14. Dünya Erkekler Basketbol Şampiyonası öncesi motive ettiğini söyledi. 
     Demirel, A Milli Basketbol Takımı Başantrenörü Aydın Örs, yardımcı antrenör Çetin Yılmaz ve Milli Takımlar Genel Menajeri Doğan Hakyemez ile birlikte İstanbul Crowne Plaza Oteli'nde düzenlediği basın toplantısında, ABD'de düzenlenecek 14. Erkekler Dünya Şampiyonası hazırlıkları ile ilgili bilgi verdi. 
     Futbolda Dünya Kupası'nda milli takımın başarılarının Türk halkını sevindirdiğini ve sokaklara döktüğünü belirten Demirel, ''Futboldaki başarılar bizleri de motive etti. Dünya Basketbol Şampiyonası'nda da bu sevincin tırmanması ve halkımızın yeniden sokaklara dökülmesi için vargücümüzle çalışacağız'' dedi. 
     
     ''DÜNYANIN EN İYİ 16 TAKIMIYLA MÜCADELE EDECEĞİZ'' 

     İstanbul'da geçen yıl gerçekleştirilen Avrupa Basketbol Şampiyonası öncesi de böyle bir basın toplantısı düzenlediklerini hatırlatan Demirel, ''Biz büyük hedeflerimiz olduğunu belirtmiştik. 
     Nitekim Avrupa Şampiyonası'nda ikinci olarak, takım sporlarında Türkiye'ye en büyük başarıyı yaşattık. Şimdi de Dünya Şampiyonası'nda başarılı olmak istiyoruz'' diye konuştu. 
     Demirel, geçen yıl 4 senelik başarı öyküsü yazmak için plan yaptıklarını açıkladıklarını hatırlatarak, ''Bunun ilk ayağını Avrupa Şampiyonası'nda gerçekleştirdik. Şimdi dünyanın en iyi 16 takımı ile ABD'de mücadele edeceğiz. Orada da elimizden gelenin en iyisini yapacağız'' dedi. 
     Federasyon Başkanı Demirel, 31 Temmuz-4 Ağustos tarihleri arasında İstanbul'da, Dünya Şampiyonası'nda mücadele edecek 8 takımın katılımıyla Mini Dünya Kupası'nın düzenleneceğini de hatırlatarak, ''Dünyanın önde gelen takımlarını ağırlamanın mutluluğunu yaşıyacağız. 
     Böylece Türk sporseverler de hem bu ekipleri izleme şansını yakalayacak, hem de Dünya Şampiyonası'nın havasına girmiş olacaklar'' diye konuştu. 
     İstanbul'da dün sona eren ''Sınır Tanımayan Basketbol'' Yaz Kampı'na da değinen Demirel, ilk kez Türk ve Yunan gençlerinin birarada çalışma imkanı bulduklarını ifade ederek, ''Bu kampın İtalya'da yapılması düşünülüyordu. Ancak federasyon olarak bu organizasyonun Türkiye'ye alınmasını sağladık. Bu bizim için büyük bir mutluluktur'' diyerek sözlerini tamamladı. 
     





</TEXT>
</DOC>
