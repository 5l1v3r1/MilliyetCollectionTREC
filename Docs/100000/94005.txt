<DOC>
<DOCNO> 94005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/guncel/agun.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
23 kilometre yolun bedeli 13 bin ağaç 
</HEADLINE>
<TEXT>

Kızılcabölük’ü Denizli’ye bağlayacak 23 kilometrelik yol için 12 bin 500 ağaç kesilecek. Belediye Başkanı kesim konusunda kararlı, halk da onunla hemfikir 
     FERAH IŞIK DHA 

     Denizli - Kızılcabölük arasında yapılması planlanan ve Çamlık Mesireliği’nden geçecek 23 kilometrelik yol, çevrecilerle halkı karşı karşıya getirdi. Pamukkale Arama ve Doğa Sporları Derneği PAKDOS 12 bin 500 yetişkin ağacın kesilmesine neden olacak yolun yapımının engellenmesi amacıyla imza kampanyası başlatırken, sivil toplum örgütleri de kampanyaya büyük destek verdi. Kızılcabölük halkı ise yolun en kısa sürede tamamlanması için karşı kampanya başlattı. 
     
     Ekolojik denge bozulur’ 
     PAKDOS, Çamlık Mesireliği ve kent merkezinde standlar açtı, bir haftada 20 bin imza toplandı. TMMOB’a bağlı odalar, Doğa ve Çevre Vakfı DOÇEV , Denizli TEMA Temsilciliği, Denizli Tabip Odası da kampanyaya katıldı. Yolun yapımının engellenmesini isteyen Orman Mühendisleri Odası Denizli Şube Başkanı Feyzullah Başçiftçi, "Vadi derin ve yer yer moloz kolonilerinden oluşuyor. Rakımın 500 metreden 1100 metreye çıktığı bir güzergahta karayolu yapımı, vadinin yamaç dengesini bozacak, yerleşim birimlerini heyelan ve sel tehdidi altında bırakacak" dedi. DOÇEV Başkanı İsmet Abalıoğlu da ağaçların kesilmesiyle ekolojik dengenin bozulacağını vurguladı. 
     
     Yol yapmak çağdaşlıktır’ 
     Yolun yapımı için 10 yıldır çaba harcayan Kızılcabölüklüler de başlattıkları karşı kampanya ile gerçek dışı bilgilerle kamuoyunun yanıltıldığını iddia etti. 10 belde belediye başkanı, 12 köy muhtarı, Kale Davaz Vakfı, Kızılcabölüklüler Vakfı, Kızılcabölük Yol Derneği başkanları yolun yapımından yana tavır aldılar. Kızılcabölük Belediye Başkanı Osman Erkli, "Yatırım programına alınan yolun doğa katliamıyla uzaktan yakından ilgisi yok. 48 köy ve kasaba, Tavas, Kale, Beyağaç ilçelerinin Denizli bağlantısı 33 kilometre kısalacak. Yola karşı olmak medeniyete karşı olmaktır. Çevreyi ve doğayı korumak hepimizin görevidir. Biz yol yapımında kesilecek ağacın iki katını dikmeyi taahhüt ediyoruz" diye konuştu. 
     



 GÜNCEL 
























</TEXT>
</DOC>
