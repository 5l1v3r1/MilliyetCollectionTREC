<DOC>
<DOCNO> 65851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/soneko08.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı bankanın adı var, payı yok... 
</HEADLINE>
<TEXT>

     Türk bankacılık sisteminde yabancı bankalar kayda değer bir büyüklüğe ulaşamadı. 
     Faaliyet gösteren hemen her 3 bankadan birini yabancı bankalar oluşturuyor. 30 Eylül 2000 tarihi itibariyle 80 olan banka sayısı, geçen yılın aynı döneminde 68'e geriledi. Bankacılık sistemindeki toplam banka sayısı, birleşme, satın alma ve lisans iptalleriyle bugün 59'a indi. 
     2000 yılı sonunda 21 olan yabancı banka sayısında da düşüş 
     kaydedildi. Yabancı bankalar statüsündeki 2 bankadan Osmanlı Bankası Doğuş Grubu bünyesindeki diğer banka olan Garanti Bankası ile birleşerek, Halit Cıngıllıoğlu'nın ana hissedar olduğu Ulusal Bank da Fon'a devredilerek, sistemden çıktılar. The Chase Manhattan Bank da, Morgan Guaranty Trust Co. çatısı altına girdi. Türk bankacılık sistemine tek yeni yabancı banka girişi, Fon'daki Sitebank'ı devralan Yunan sermayeli Novabank ile yaşandı. Sözkonusu 19 bankanın sistemdeki 4.6 katrilyon lira olan aktif büyüklüğü ise tek rakamlı oranlar düzeyini aşamadı. HSBC Bank'a geçen Demirbank'ın 4.6 katrilyon lira düzeyindeki aktifleri de dahil edildiğinde, yabancı bankaların Türk bankacılık sisteminin 169.8 katrilyon liralık aktif büyüklük içindeki payı yüzde 5.4'e ancak ulaşıyor. ABD, Fransa, İngiltere, Hollanda, Almanya, İsviçre, İran ve Pakistan sermayeli yabancı bankalardan Arap Türk Bankası, Bnp-Ak Dersdner Bank A.Ş. ve HSBC Bank A.Ş., Türkiye'deki kurulmuş yabancı bankalar statüsünde faaliyet gösteriyor. Abn Amro Bank N.V., Banca Di Roma S.P.A., Bank Mellat, Citibank N.A., Credit Lyonnais Turkey, Credit Suisse First Boston, Habib Bank Limited, ING Bank N.V., JP Morgan Chase Bank, Rabobank Nederland, Societe Generale SA ve Westdeutsche Landesbank Girozentrale ise, Türkiye'de şube açan yabancı bankalar olarak listede yer alıyorlar. Ayrıca, Sitebank'ı alan Yunan Novabank ile kalkınma ve yatırım bankası olarak faaliyet gösteren Credit Agricole Indosuez Türk Bank A.Ş., Deutsche Bank A.Ş. ve Taib Yatırım Bank A.Ş. bulunuyor. Bank of Tokyo, Commerzbank, The Bank of Newyork, BNP Paribas'ın da yer aldığı 35 banka da Türkiye'de temsilcilik düzeyinde faaliyet yürütüyor. 
     
     2001'deki gelişmeler 
     2001 yılında en büyük yabancı banka operasyonu, 4.6 katrilyon 
     liralık aktif büyüklükle genel sıralamada 14. sıradaki Demirbank'ın dünyanın en büyük bankacılık ve finans kuruluşları arasında yer alan HSBC Bank plc. tarafından satın alınması oldu. Demirbank ile HSBC Bank birleştirilerek, yaklaşık 2 milyar ABD doları bilanço büyüklüğü ve yaklaşık 250 milyon dolar sermaye sahip yeni bir banka oluşturuldu. Geçen yıl başarısızla sonuçlanan evlilik girişimlerine de tanık olundu. Fransız BNP Paribas ile Fiba Holding arasında Finansbank ve mali iştiraklerinin satışıyla ilgili görüşmelerde anlaşma sağlanamadı. 600'e yakın uzman personelden oluşan kadrosuyla Türkiye'de bireysel bankacılık hizmetleri veren ilk yabancı banka olan Citibank'ın Türk Ekonomi Bankası ile ortaklık görüşmelerinde de henüz bir sonuca varılamadı. Bir diğer olumsuz sonuçlanan ortaklık görüşmeleri, Garanti Bankası ile Intesa arasında geçti. İmza aşamasına gelen görüşmeler, 11 Eylül'de ABD'de gerçekleşen saldırı nedeniyle ertelendi. 
     
     Novabank sürprizi 
     Yılın sürpriz gelişmesi ise, komşumuz Yunanistan'da faaliyet gösteren Novabank'ın Fon'daki Sitebank'a talip olmasıydı. Sitebank'ın Novabank'a satışına ilişkin hisse devir sözleşmesi, 11 Ocak 2002 tarihinde imzalandı. 
     Bankacılık Düzenleme ve Denetleme Kurulu BDDK 16 Ocak 2002'de, hisse devrini onayladı. 
     2001 yılının sonunda yeni bir ortaklığın ilk adımları atıldı. Koç 
     Holding, Koç Finansal Hizmetler A.Ş ile İtalyan Unicredito arasında Türkiye'de bankacılık ve finansal hizmetler alanında eşit stratejik ortaklık kurulması konusunda niyet mektubu imzalandı. 
     Niyet mektubu, Koç Grubu'nun bankacılık dahil leasing, faktoring, menkul değerler, yatırım bankacılığı ve sigortacılık alanında hizmet veren faaliyetlerinin Koç Finansal Hizmetler A.Ş bünyesinde toplanmasını ve tarafların bu şirkette eşit ortaklık tesis etmelerini öngörüyor. 
     Olası ortaklığın koşulları, Due Diligence çalışmasından sonra kararlaştırılacak. Türkiye'de finansal hizmetler alanında lider kuruluş olma hedefiyle imzalanan niyet mektubu, taraflar arasında 6 aylık münhasırlık dönemi içeriyor. 
     






</TEXT>
</DOC>
