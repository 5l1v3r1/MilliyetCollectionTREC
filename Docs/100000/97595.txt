<DOC>
<DOCNO> 97595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/ekonomi/eko05.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yüksek faizle borçlandı 
</HEADLINE>
<TEXT>

Hazine, üç ay vadeli bonoya yüzde 62.89, 7.5 aylık bonoya da yüzde 77 faiz ödeyecek 
     EKONOMİ SERVİSİ 

     Hazine, temmuzun ikinci büyük borçlanmasını yine yüksek faiz vererek atlatmayı başardı. Bugün 2 katrilyon 737 trilyon lira iç borç geri ödemesi yapacak Hazine, dün 3 ve 7.5 aylık bono ihaleleriyle 2 katrilyon 389 trilyon liralık borçlanma yaptı. 
     Vadesi 5 Mart 2003 olan 224 günlük 7.5 ay bonoya bankalardan 2 katrilyonluk teklif geldi. Hazine nominal 1 katrilyon 557 trilyon, net 1.1 katrilyonluk satış yaptı. Bonodan kamuya da 138.1 trilyonluk net satış yapıldı. 
     Bononun yıllık bileşik faizi yüzde 77, basit faizi yüzde 68.42 olurken, 7.5 aylık getiri yüzde 42.1 olarak açıklandı. 
     
     Talep üç aylık bonoya 
     Bankaların asıl ilgisi ise geri ödemesi 23 Ekim 2002’de yapılacak üç ay vadeli bonoya oldu. Olası seçim tarihinin öncesine rastlayan bonoya yatırımcıdan 3.3 katrilyon teklif gelirken Hazine, nominal 1 katrilyon 247.2 trilyon, net 1.1 katrilyon satış yaptı. Üç aylık bononun bileşik faizi yüzde 62.89, dönemsel faizi ise yüzde 12.97 oldu. 
     Bankacılar, üç aylık bononun fazla bir risk taşımadığı için yoğun talep geldiğini belirtti. 
     



 EKONOMİ 



















</TEXT>
</DOC>
