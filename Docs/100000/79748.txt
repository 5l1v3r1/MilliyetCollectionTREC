<DOC>
<DOCNO> 79748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun09.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da köpekbalığının midesinden insan kalıntıları çıktı 
</HEADLINE>
<TEXT>

     Avustralya'nın doğu kıyısında balıkçılar tarafından yakalanan 370 kilogram ağırlığındaki bir köpekbalığının midesinden, bir insan kafatası, leğen kemiği ve kolu çıkarıldığı açıklandı. 
     Polis, 3 metre uzunluğundaki köpekbalığının, balıkçılar tarafından başkent Sydney'in yaklaşık 100 kilometre kuzeyinde, 26 deniz mili açıkta dün bulunduğunu bildirdi. 
     Balıkçılar, köpekbalığını kıyıya döndükten sonra kestiklerinde ilk önce büyük bir balina kemiği çıkardıklarını, daha sonra da insan kalıntılarını görünce şok olduklarını anlattılar. 
     Köpekbalığının midesinden çıkarılan insan kalıntılarının kime ait olduğunu belirlemek için incelemeler yapılacağı belirtilirken, polis, çözülmemiş cinayetler, kayıplar gibi dosyalara bakılacağını kaydetti. 
     Otopsi sonucu ölen kişinin cinsiyetinin, ırkının belirlenebileceği, ancak tam kimliğinin ortaya çıkarılmasının zaman alacağı belirtildi ve DNA'sına, diş yapısına bakılacağı, belki de yüz yapısının yeniden ortaya çıkarılabileceği bildirildi. Yetkililer, kalıntıların ne kadar süredir suda ve köpekbalığının midesinde olduğunun da bilinmediğine dikkati çekti. 
     Avustralya'da ölümcül köpekbalığı saldırılarının nadir olduğu, geçen yıl köpekbalıkları tarafından ısırılan üç yüzücünün kurtarıldığı, en son önceki yıl üç ölümcül saldırı meydana geldiği kaydedildi. 
     Merkezi Florida Doğal Tarih Müzesi olan Uluslararası Köpekbalığı Saldırıları Dosyası'na göre, dünyada 1791 yılından beri 152 ölümcül köpekbalığı saldırısı oldu. 
     





</TEXT>
</DOC>
