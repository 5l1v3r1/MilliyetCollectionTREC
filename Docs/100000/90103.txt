<DOC>
<DOCNO> 90103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/siyaset/siy02.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel başkan gibi 
</HEADLINE>
<TEXT>

Yaklaşık 3500 Şebinkarahisarlı, Ecevit ziyaretini mitinge çevirdi. Otobüsün üzerine çıkan Rahşan Ecevit, il vaadinde bulundu 
     ELÇİN ERGÜN Ankara 

     Başbakan Bülent Ecevit’e "Geçmiş olsun" dileklerini iletmek ve hastalığı nedeniyle destek vermek için Or - An’a gelen yaklaşık 3500 Şebinkarahisarlı, ziyareti mitinge çevirdi. Parti otobüsünün üzerine çıkarak hemşerilerine seslenen Rahşan Ecevit, DSP Genel Başkanı gibiydi. Rahşan Ecevit, Şebinkarahisarlılara "il olma" vaadinde bulunurken, ziyaretçiler "Enişte buradayız" sloganları attı. Rahşan Ecevit’in hasta olmam Şebinkarahisarlıyım’ sözü üzerine harekete geçen Şebinkarahisar Vakfı, önceki gün otobüslerle Ankara yollarına düştü. Or - An tam anlamıyla bir miting alanına çevrildi. 
     Davul - zurna ve halaylar eşliğinde, semt sakinlerinin şaşkın bakışları altında "Enişte buradayız işte", "Sevgimiz şifanız olsun", "Bu kalp sizi unutur mu ", "Haydi Ecevit’im topla kendini" sloganları atan Şebinkarahisarlılar, "Ülkeyi ayaklar değil, kafalar yönetir", "En büyük Türkiye, en büyük damat", "Hayırlı damat, hayırlı evlat" pankartlarıyla Ecevitler’e sevgi gösterisinde bulundu. 
     Vakıf Başkanı Hayri Bakıcı, yaklaşık 20 kişiyle birlikte Ecevitler’le görüşmesinin ardından evden çıkarken, "Sayın Başbakan bizi çok sevdiğini söyledi. Kendisini bomba gibi gördük. İl olmamız için elinden geleni yapacağını belirtti" dedi. Ziyaretin ardından seçim otobüsüne çıkan Rahşan Ecevit, Şebinkarahisar’ın il olamama haksızlığının giderilmesini diledi. 
     
Ecevit’e çeyiz sandığı      Fotoğraflar ALTAN BURGUCU 

     Başbakan Ecevit’i ziyaret eden Şebinkarahisarlılar, hediye olarak getirdikleri çeyiz sandığını Rahşan Hanım’a verdi. Sandıkta, "çit" adı verilen örtüler ve kilim yer alırken, Ecevit’e sağlığına kavuşması için karadut pekmezi, ceviz, dut kurusu, pestil ve fındık helvası getirildi. Şebinkarahisarlılar, Ecevitler’e ilçelerinde kısa bir tatil önerisinde bulundu. İlk kez bir mitinge sahne olan Or - An’da semt sakinleri pencerelerden konuşmaları izledi. Konuşmacılar da sık sık kendilerinden özür diledi. 
     



 SİYASET 













</TEXT>
</DOC>
