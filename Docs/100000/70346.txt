<DOC>
<DOCNO> 70346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/spo02.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant da şaşırdı 
</HEADLINE>
<TEXT>

Sarı - Lacivertli ekibin teknik patronu, kötü futbola bir anlam veremediğini,ancak düzeleceklerini söyledi 
     FENERBAHÇE Teknik Direktörü Lorant, Rize maçında eksik rakibin yine kendilerini etkilediğini söyledi. Alman hoca, "Avantajı değerlendiremeyip, konsantrasyonumuzu kaybediyoruz. Daha çok çalışmalıyız. Rakip eksikken takımıma geri çekilin emri vermem. Kötü oyunun farkındayız, düzeleceğiz. Allah’tan Antalya maçına kadar 9 gün var" dedi. 
     TAKIMDA önemli oyuncularda performans düşüklüğü gözlediğini ifade eden Lorant, şöyle devam etti "Buna çok şaşırdım. Bir revizyon yapar mıyım, bunu şimdiden bilemem. Sadece Andersson’un performansını tartışmayız. Çünkü tartışılacak çok oyuncu var. Genç olduğu için Serhat’ı motivasyon bozukluğu nedeniyle affedebilirim, ama deneyimlileri affetmem." 
     
Kongre heyecanı      FENERBAHÇE’NİN Olağan Genel Kurulu bugün start alacak. Acıbadem İstek Vakfı’nda saat 10.00’da başlayacak kongrenin ilk gününde öncelikle yıllık aidatın 50 milyona çıkarılması tartışılacak. Ayrıca yönetimin ibra edilmesi ve tüzük değişikliği de görüşülecek. Başkanlıkta tek aday olmasına karşın Aziz Yıldırım ile gruplar arasında büyük çekişme yaşanıyor. Gruplar ve dernekler, başkanın liste oluşturmasına müdahale etmeme kararı alırken, Yıldırım’ın diğer tüm kurulları kendisinin belirleyeceğini açıklaması ortalığı gerdi. Dün yapılan son tur görüşmelerde de uzlaşma sağlanamadı. 
     
Mustafa Denizli Nijerya’ya gidiyor      SARI - Lacivertli takımın eski teknik direktörü Mustafa Denizli, Nijerya Futbol Federasyonu ile prensip anlaşmasına vardı. Nijeryalı temsilcilerle dün İstanbul’da bir araya gelen Denizli, kendisine yapılan teklife "evet" dedi. Denizli, Nijerya’ya davet edilirken, transferde son sözü yerli antrenörden yana tavır koyan Nijerya Spor Bakanı söyleyecek. 
     



 SPOR 


























</TEXT>
</DOC>
