<DOC>
<DOCNO> 85486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko28.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'in abone sayısı 12.7 milyon... 
</HEADLINE>
<TEXT>

     Turkcell'in abone sayısı 12.7 milyona ulaştı. 
     Yeni reklam kampanyasını değerlendirmek amacıyla düzenlenen basın toplantısında konuşan Turkcell Satış ve Pazarlamadan Sorumlu Genel Müdür Yardımcısı Tülin Karabük, abone sayısını her geçen gün artıran Turkcell'in kurulduğu günden bu yana müşterilerini dinlemeye ve anlamaya önem verdiğini söyledi. 
     Turkcell'in abonelerinin ihtiyaç ve isteklerini karşılamayı ön planda tuttuğunu belirten Karabük, şunları kaydetti 
     ''Turkcell'in abone sayısı her geçen gün artıyor. 2002'nin ilk çeyreğinde yaklaşık 500 bin yeni abone kaydederek, toplam abone sayımızı 12.7 milyona ulaştırdık. 
     Turkcell, müşterilerinin beklentilerini öngörerek hareket etmeye özen gösteriyor. Bu kampanyayla 'Önce Müşteri' anlayışımızı daha da fazla vurgulamayı amaçladık.'' Cell-O karakterini canlandıran Ragga Oktay'ın da katıldığı toplantıda, reklam kampanyasının oluşum sürecine ve Cell-O karakterinin yaratılışına ilişkin bilgiler verildi. 
     Reklamı hazırlayan Y R Reklamevi'nin Başkanı Serdar Erener, Cell-O'yu, Sevgi ve Bilgi Gezegeni'nden gelen bir bilim kurgu kahramanı olarak düşündüklerini, Ragga Oktay'ın bu iş için kusursuz bir aday olduğunu anlattı. 
     





</TEXT>
</DOC>
