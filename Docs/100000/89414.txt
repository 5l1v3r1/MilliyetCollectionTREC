<DOC>
<DOCNO> 89414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun21.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus dergisinin iddası "Bin Ladin hayatta" 
</HEADLINE>
<TEXT>

     Rusya'da yayınlanan Argumenty i Fakty dergisi Taliban lideri Molla Ömer ile internet aracılığıyla röportaj yaptıklarını ve kendisinin El Kaide örgütü lideri Usame Bin Ladin'in yaşadığını söylediğini ileri sürdü. 
     Dergideki haberde, Molla Ömer ile elektronik posta aracılığıyla röportaj yapıldığı ve Molla Ömer'in hayatta olan Bin Ladin'in ABD'nin başkanlığındaki koalisyon gücüne karşı direnişe yardım ettiğini söylediği belirtildi. 
     Haberde, Molla Ömer'in ''Usame Ruslara karşı savaşımızda bize yardım etti, şimdi bizi terk etmeyecektir'' dediği, 11 Eylül saldırılarını düzenleyen kişinin nerede gizlendiğini söylemediği ve ABD'ye yönelik terörist saldırılarda sorumluluk payı bulunduğunu kabul etmediğini söylediği kaydedildi. 
     Molla Ömer'in ''Bir kişi eğer yargılanmamışsa suçlu değildir. Eğer ABD İslam'a karşı haksız savaşını durdurmazsa 11 Eylül'dekilere benzer olaylar sadece bir kere değil sonsuza kadar topraklarında tekrarlanır'' dediği belirtilen haberde, Taliban liderinin kendilerinin çok az kayba uğradığını, savaşmaya hazır olduklarını söylediği ifade edildi. 
     Habere göre, Molla Ömer, ''Kutsal savaş daha yeni başladı. Bu savaşın alevleri ABD'ye ulaşacak ve başkentini yutacak'' dedi. 
     





</TEXT>
</DOC>
