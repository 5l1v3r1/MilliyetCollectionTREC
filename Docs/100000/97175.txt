<DOC>
<DOCNO> 97175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur18.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa siyam ikizlerini kaybetti 
</HEADLINE>
<TEXT>

     Bursa'da, bir ay önce dünyaya gelen ve tıp dünyasında ''Siyam ikizi'' olarak adlandırılan yapışık kız bebeklerin, solunum ve kalp sorunları nedeniyle öldüğü açıklandı. 
     Uludağ Üniversitesi Tıp Fakültesi Çocuk Neonatoloji Yenidoğan 
     Bilim Dalı Başkanı Prof. Dr. Nilgün Köksal, 20 Haziran'da göğüs ve karın bölgesinden yapışık olarak dünyaya gelen ikizlerin, ciddi sağlık sorunları yaşadıklarını, ciğerleri gelişmediği için kuvözde solunum cihazına bağlı tutulan ikizlerin, ciddi kalp anamolisi bulunduğunu kaydetti. 
     İkizlerin yaşaması için her türlü destek ve ilaç tedavisinin uygulandığını belirten Prof. Dr. Köksal, bütün bunlara rağmen, bebeklerin ancak 30 gün yaşatılabildiğini ve ikizlerin solunum ve kalp sorunları nedeniyle yaşamlarını yitirdiğini bildirdi. 
     Prof. Dr. Köksal, 80 bin doğumda bir rastlanan bu tür vakalarda ikizlerin, cerrahi operasyonla birbirinden ayrılabildiğini ifade ederek, ''Bu tür yapışık ikizleri 9-12 aylarda ayırmak mümkün oluyor. 
     Ancak, bu ikizlerin kalp sorunları çok ciddi olduğu için 9'ncu aya kadar yaşamalarını beklemiyorduk'' diye konuştu. 
     
     İSİMLERİ BİLE KONMAMIŞTI 
     Bursa'nın Keles İlçesi'ne bağlı Dedeler Köyü'nde oturan Hatice- Mustafa Keskin çiftinin yapışık ikizleri, 30 günlük kısa yaşamlarında ailesi tarafından isim konmaması nedeniyle doktorlar tarafından ''1 ve 2 numaralı'' olarak kodlanmışlardı. 
     İkizlerin tedavisi, ailenin maddi durumunun yetersiz olması ve yapışık ikiz doğumun 80 binde 1 görülmesi nedeniyle ''eğitim vakası'' olarak kabul edilmiş ve hastane tarafından üstlenilmişti. 
     





</TEXT>
</DOC>
