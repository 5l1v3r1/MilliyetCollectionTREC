<DOC>
<DOCNO> 81954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/ekonomi/eko06.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazarda yüzde 40 artış bekliyoruz 
</HEADLINE>
<TEXT>

Tunaman, Cironun krizdeki gibi yüzde 2’sini değil de yüzde 8’ini harcamayan şirketin eski seviyesini bulması zor’ dedi 
     EKONOMİ SERVİSİ 

     Reklamverenler Derneği Başkanı Caner Tunaman, 2001’de değişik kanallarda değerlendirilen reklam yatırımlarının yüzde 40’a yakın bir artışla 700 milyon doları aşmasını beklediklerini söyledi. Özellikle gıda, temizlik, tekstil ve kozmetikte reklam harcamalarının artacağını belirten Tunaman, "2002’nin ilk ayları itibariyle düzelme görüyoruz. Türkiye çok büyük bir ülke ve büyük bir potansiyelimiz var" dedi. 
     Reklam pastasının yarı yarıya azaldığını, ancak gelecekten umutlu olduklarını belirten Tunaman, "Reklam yatırımlarının artacağı şüphesiz. İşin bir ciro boyutu var. Geçtiğimiz sene harcamalarını cironun yüzde 2’sine indiren bir firma bu sene yüzde 8’e çıkarmalı ki eski seviyesine gelebilsin" diye konuştu. 
     
     Bürokrasi büyük sorun 
     Türkiye’de tüm alanlarda sorun haline gelen bürokrasi ve devlet denetiminin reklamdan da kalkması gerektiğini belirten Tunaman, "Reklam maliyetlerinin yüksek oluşunun bir nedeni de yüzde 10.5’lik RTÜK payı. Belki de bu nedenle reklam gelirleri dünyanın en kötü seviyelerinden birine sahip" dedi. 
     
     ABD modeli 
     Reklamın serbest bırakılması ve isteyen kanalın istediği gibi kuşaklar belirlemesi gerektiğini belirten Tunaman, "Bazı kanallar az reklam yüksek fiyat politikası yapabilir, bazıları da düşük fiyat uzun reklam koşulları belirleyebilir. ABD modelinde, 12 saatlik bir uçuş sırasında kanallardan birinde saat 23 00 civarında Rüzgar Gibi Geçti’ filmi başlamıştı. Filmin sabaha karşı dört gibi sadece yarısına gelinmişti. Bizde ise maçlarda bile reklam verilemiyor" dedi. 
     Tüketicilerin öncelikli olmayan ürünlerde kesintiye gittiğini belirten Tunaman, daha sonra şöyle konuştu 
     "Ama yavaş yavaş bu harcamalarda artış görüyoruz. Buzdolabını tamir ettiren bir aile bu sene yenisini alalım diye düşünüyor. Artış beklediğim sektörler gıda, temizlik, tekstil ve kozmetik. Bankacılık bu yıl kabuk değiştirecek.Gerçek bankacılık belki de bu yıl başlayacak. Sektör, halkla gerçek iletişime bu yıl başlayacak." 
     



 EKONOMİ 



















</TEXT>
</DOC>
