<DOC>
<DOCNO> 55690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo06.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "İnönü Stadı'nın kapasitesini artırmayı düşünüyoruz" 
</HEADLINE>
<TEXT>

     Beşiktaş Kulübü Yönetim Kurulu Üyesi Fikret Orman, BJK İnönü Stadı'nın kapasitesini artırmayı ve daha çağdaş bir duruma getirmeyi düşündüklerini söyledi. 
     Tesislerden sorumlu yönetim kurulu üyesi Fikret Orman, siyah-beyazlı kulübün resmi yayın organı Beşiktaş Dergisi'ne yaptığı açıklamada, kendi kişisel düşüncesi olarak kulüp binasını da stada taşımayı amaçladığını bildirdi. 
     Orman, şunları kaydetti 
     ''İnönü Stadı'nın kapasitesini artırmayı ve burayı daha çağdaş hale getirmeyi düşünüyoruz. Bu konuyla ilgili bir komite kurduk. Bu işi mimarlarımızla birlikte planlamaya çalışıyoruz. 1947 senesinde açılmış bir stadyumun bugünün isteklerine cevap vermesi mümkün değil. 
     Ayrıca park yeri sorunu var. Stadı, insanların geldikleri zaman arabasını park edip, temiz bir ortamda yemeğini yiyip, nezih bir ortamda maçını seyredeceği bir yer haline getirmek istiyoruz.'' 
     
     'Kulüp binası stada...' 
     Göreve geldiklerinden itibaren BJK İnönü Stadı'nda localar yaptıklarını ve müze açtıklarını anlatan Orman, burayı yaşanacak bir durumuna getirmek istediklerini vurgulayarak, şöyle devam etti 
     ''Ayrıca benim, henüz yönetim kuruluna onaylatmadığım ve kamuoyuna açıklamadığım bir projem var. Kulüp binasını tamamıyla İnönü Stadı'na taşımayı ve kulübün buradan yönetilmesini düşünüyorum. İnönü Stadı bizim kira ödediğimiz bir yer. Plazalar ve kulüp binamız ise kulübümüzün malı ve buradan gelir elde ediyoruz. Kulübü İnönü Stadı'na taşıyıp, plazalardan sadece gelir elde etmeyi amaçlıyorum. Dünyadaki bütün büyük kulüplerde böyle. Müzeleri, yönetim binaları hep stadyumda. Biz de bu projeyi uygulamak istiyoruz.'' 
     
     Ümraniye için geri sayım 
     Ümraniye'deki tesisin, onursal başkan Süleyman Seba döneminde yönetici Tuncer Zengin'in çalışmalarıyla başladığını anlatan Orman, ekonomik krizin kendilerini de olumsuz etkilediğini söyledi. 
     Tüm olumsuzluklara karşın tesisi bir an önce bitirmek için hareket ettiklerini anlatan Orman, ''Değerli Beşiktaşlı Nevzat Demir'in de katkılarıyla, Şubat sonu, Mart başı gibi Ümraniye Tesisleri'ni açmayı düşünüyoruz. Bizim için bu tesisi Beşiktaş'a kazandırmak, büyük bir övünç kaynağı olacak'' dedi. 
     Ümraniye Tesisleri'nde çocukların da yetişeceğini, kurulacak akademiyle de burslu öğrencilerin futbol oynayarak eğitimlerini tamamlayacaklarını belirten Orman, şunları kaydetti 
     '' A takımımız da oksijen deposu olan bu tesisten yararlanma imkanı bulacak. Kros yapmak için Belgrad Ormanları'na gitmelerine gerek kalmayacak. Buranın faydaları anlatmakla bitmez. Ayrıca takım Ümraniye'ye geleceği için, Fulya'nın boşa çıkacak olması da çok önemli.'' 
     
     Kaçak seyirciye önlem... 
     Orman, yaptıkları titiz çalışmalar sonucunda BJK İnönü Stadı'nda kaçak seyircilerin maçı izleme oranının çok aza indiğini bildirdi. 
     Orman, ''Galatasaray maçında ben ve Berk Ekşioğlu açık tribünde, Mete Düren numaralı tribünde, Ali Ertem de kapalı tribünde bekledik. 
     Bu şekilde kulübe yaklaşık 50 milyar lira kazandırdık'' diye konuştu. 
     






</TEXT>
</DOC>
