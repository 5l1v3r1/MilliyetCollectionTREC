<DOC>
<DOCNO> 79667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur19.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir babanın dramı... Kamyonunu park ederken oğlunu ezdi... 
</HEADLINE>
<TEXT>

     Ankara'nın Keçiören semtinde kamyonunu park etmek isteyen baba, kazayla oğlunu ezdi. 
     Alınan bilgiye göre, Keçiören 19 Mayıs Caddesi Gönülcük Sokak'ta kasap dükkanı bulunan Atilla Kul, 06 YP 211 plakalı kamyonunu park etmek için geri manevra yaptı. Bu sırada kamyonun etrafında oynayan 8 yaşındaki oğlu Anıl Kul'u görmeyen Atilla Kul, kazayla oğlunu ezdi. 
     Görgü tanıkları, Anıl Kul'un kamyonun arkasına tutunduğunu, aracın hareket etmesiyle de düşerek tekerin altında kaldığını belirttiler. 
     Kazanın ardından oğlunu kamyona koyarak Keçiören Hastanesi'ne yetiştirmeye çalışan acılı baba, yolda oğlunun hayatını kaybetmesi üzerine sinir krizi geçirdi. Atilla Kul, Keçiören Hastanesi'nde tedavi altına alındı. 
     Olayla ilgili soruşturma sürdürülüyor. 
     





</TEXT>
</DOC>
