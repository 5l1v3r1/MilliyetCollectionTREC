<DOC>
<DOCNO> 93593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/siyaset/asiy.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Peki, ya sonra 
</HEADLINE>
<TEXT>
Ecevit çözmeli 
Başbakan Ecevit, "Bana çekil diyenler, benden sonrasını söylemiyor" dedi. Biz de onlara sorduk. İşte yanıtlar 
Seçim kaçınılmaz      Mehmet Y. Yılmaz Milliyet 

     "Kişisel düşüncem, Türkiye’nin artık bu şekilde yönetilemeyeceğidir. Bir seçim tarihi belirlenmesi kaçınılmazdır. Bu noktada Bülent Bey’e düşen, seçmenin karşısına, Avrupa Birliği’ni savunan yeni bir alternatif koyabilmek için, parti yönetiminden de çekilmesidir." 
     
Formülü bulsun      Ertuğrul Özkök Hürriyet 

     "Çözüm önerisi getirmek bizim işimiz değil. Formülü Meclis ve Ecevit bulacak. Biz iyi gitmeyen bir şeyi gösteriyoruz. Bülent Bey de bu vaziyette nasıl yürüyeceğini söyleyemiyor. Sayın Ecevit çözüm bulmalı. Yeltsin’in yaptığı gibi kendisinden sonrası için yol göstermeli. Siyasi tecrübesiyle bunu yapabileceğini düşünüyorum." 
     
Cem’i getirsinler      Güneri Cıvaoğlu Milliyet 

     "9 DSP’linin istedikleri gibi Ecevit’ler Ecevit’ten sonrasının DSP’si ve Türkiye’nin yakın ve seçim sonrası geleceğini üretecek çözümü yaratmalıdır. İsmail Cem’i başlarına getirirlerse sadece kendilerini kurtarmakla kalmazlar, Türkiye’de ikinci bir çekim alanı yaratırlar. Dışarıda ve içeride güven veren seçim öncesi ve seçim sonrasının formülünü oluşturmuş olurlar." 
     
Özkan’a versin      Emin Çölaşan Hürriyet 

     "En mantıklı çözümü ben başbakanlık vekaletini Hüsamettin Özkan’a vererek çekilmesinde görüyorum. Bu isim Hüsamettin Özkan değil, Ecevit’in uygun göreceği, koalisyon ortaklarına ters düşmeyecek Türkiye’nin sorunlarını iyi bilen bir başkası da doğal olarak olabilir. " 
     
10 kişi var      Bekir Coşkun Hürriyet 

     "DSP’de Başbakanlık yapabilecek en az 10 kişi var. Hüsamettin Özkan çok iyi yapar, ismail Cem yapar. Yeterki Ecevit’in niyeti olsun. Benden başka yeryüzünde başbakan bulunmaz’ demek komik. Aslında İsmet Paşa da aynı şeyi söylüyordu. Benden başkası olmaz’ diyordu ama Ecevit o zaman başbakan olmuştu." 
     
Yeni Formül      Mehmet Ali Birand Posta 

     "Piyasaları asıl dalgalandıran, borsayı mahfeden bugünkü belirsizliktir. Ancak belirsizliğin giderilmesi halinde piyasalar sakinleştirecektir. Başbakan bugün Ben istifa ediyorum’ deyip, yeni formülü açıklar ve seçim takvimini belirlerse piyasalar asıl o zaman rahatlayacaktır. Herkes, tedbirini alacaktır. Bu belirsizlikle ülkeye hergün zarar veriyoruz." 
     
Tercih zor      İsmet Berkan Radikal 

     "Ben Ecevit çekilsin hiçbir zaman demedim. Ecevit’in çekilmesi ve çekilmemesi kırk katır ile kırk satır arasında bir tercih yapmak demektir. Siz de beş ay sonra işsiz kalmak istemiyorsanız, Ecevit çekilsin ya da çekilmeyin demeyin. Üçüncü bir ekonomik krizin sorumluluğun bana düşen kısmını üzerime almak istemiyorum." 
     
Kim olursa olsun      Güngör Mengi Sabah 

     "Ben isim vermek konusunda kendimi yetkili hissetmem. Bu partinin lideri vardır, liderin etkinliği vardır. Orada oluşacaktır. Kim olursa olsun Ecevit’ten daha iyi olacaktır. Ecevit hayattayken böyle bir değişimi gerçekleştirirse dünya gözüyle yerini bırakacağı kişiyi de iktidar koltuğunda sınamak gibi olağanüstü şansı elde edecektir." 
     
Partisi seçsin      Okay Gönensin Sabah 

     "Bu senaryo çok basittir. Parti içinde siyasi ağırlığı olan bir genel başkan seçilir. Koalisyon protokolünün aynen devam etmesi yönünde karar alınır. Çünkü üç yıl önce seçimlerde koalisyon protokolü Ecevit adıyla yapılmadı. DSP Genel Başkanı’nın başbakan olması üzerine yapıldı. " 
     
Öksürük nöbeti      Aydın Engin Cumhuriyet 

     "Ecevit önümüze bir soru koydu "Öksürsem, piyasalar etkileniyor, dolar fırlıyor. Çekildim, dersem ne olacağını gelin düşünün..." Bu durumda bizim de Ecevit’in önüne bir soru koyma hakkımız doğuyor "Öksürüyorsunuz ve sürekli öksürüyorsunuz ve öksürüğünüzün kesileceğine ilişkin hiç bir belirti yok." 
     
Bir kere ölelim      Abdurrahman Dilipak Vakit 

     "Ecevit’in varlığı, başlı başına bugün krize neden oluyor. Ani ölümü ise piyasalarda tamiri zor etkilere yol açar. Bugün Ecevit çekildiğini açıklarsa, kriz en fazla üç gün sürer. Olumlu bir icra hükümeti kurulur ve bu hükümet ülkeyi gelecek bahar aylarında seçime kadar götürür." 
     
     Başbakan’a Meclis’ten yanıt 
Kral Fahd’a baksın’      SALİHA ÇOLAK Ankara 

     Başbakan Bülent Ecevit’in, sağlığı nedeniyle görevi bırakması gerektiği yolundaki çağrılara karşılık, "Çekilirsem sonrasını kimse söyleyemiyor" sözleri farklı tepkilere neden oldu. Parti temsilcilerinin verdikleri yanıtlar şöyle 
     Abdullah Gül AKP Genel Başkan Yardımcısı Artık krallar bile ölmeden koltuğu bırakıyor. Suudi Arabistan Kralı Fahd bile felç oldu, zihni muhaceyesi yerindeydi, ama çekildi, devlet işlerini Abdullah’a bıraktı. Artık krallar bile böyle davranırken demokrasiyle idare edilen bir ülkede, "benden sonra kıyamet" demek kadar büyük bir vesvese olamaz. 
     Uluç Gürkan DSP Ankara Milletvekili Çözüm DSP’nin Ecevit’siz yaşayabileceği bir zemine Ecevitler önderliğinde getirilmesindedir. DSP’deki bu çözüm yaşama geçirilirse, aynı zamanda hükümet sorunu da çözülecektir. 
     Ahmet İyimaya DYP Amasya Milletvekili Parlamenter sistemler kişiye bağlı olarak işlemez. Ecevit değerli bir kişiliktir, ancak hiç kimse, "Ben olmazsam demokrasi olmaz" diyemez. Aynı parti bloğundan bile birkaç hükümet çıkabilir. En az üçü azınlık olur, diğerleri destek verir, başka formüller olur. 
     Beyhan Aslan ANAP Grup Başkanvekili Tek dileğimiz Sayın Başbakan’ın sağlık durumunun düzelmesidir. Demokrasi kendi içinde çözüm bulur. Ancak daha kötüye giderse, bu konuda da kararı kendisi verecektir. Ancak, Ecevit önderliğinde, Ecevit sonrasına yine Ecevit karar vermelidir. 
     Sadi Somuncuoğlu MHP Aksaray Milletvekili Bir hükümet çekilmeden yeni bir hükümetten söz edilemez. Ülkenin kaderi bir kişiye bağlanamaz. Üstelik sağlık problemleri nedeniyle bu görevi yapamayan bir kişinin öncelikle görevi bırakması gerekir. Sayın Başbakan hiç endişe etmesin. Ülkeyi sevdiğini gösterip istifa etsin, demokrasinin işlediğini görecektir. Böyle konuşmak demokrasiye olan inancın eksikliğini gösteriyor. 
     



 SİYASET 















</TEXT>
</DOC>
