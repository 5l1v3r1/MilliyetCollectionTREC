<DOC>
<DOCNO> 99926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/yasam/yas10.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Giden kamyondan koyunları çaldılar 
</HEADLINE>
<TEXT>

Şanlıurfa’da üç kafadar, bir bahaneyle durdurdukları kamyona gizlice bindi, kasasındaki koyunları yola ata ata soydu.. 
     Dünyanın belki de en ilginç hırsızlık vakası Şanlıurfa’da yaşandı. 
     Esat Ataş yönetimindeki kamyonu, Diyarbakır - Şanlıurfa karayolunun Zincirliçay mevkiinde yedek lastik sorma bahanesiyle durduran Hasan E., Sefer K. ve Ömer T., daha sonra gizlice kamyonun kasasına çıktı. Kamyon hareket eder etmez, üç kafadar hırsız da soygun’a başladı. 
     Kasadaki koyunları birer birer karayoluna atmaya başlayan üç kafadar hırsız, yavaşladığı bir andan yararlanarak kamyondan indi. 
     
     Vatandaş ihbar etti 
     Ardından kamyonun gittiği yönün tersine koşmaya başlayan hırsızlar, teker teker yola attıkları koyunları yakalamaya başladı. Yakaladıkları koyunları olay yerinin yakınına park ettikleri sepetli motosiklete yükleyen Hasan E., Sefer K. ve Ömer T., olayı gören çevredeki vatandaşların ihbarı üzerine emniyet güçlerince yakalandı. Hasan E., Sefer K. ve Ömer T., gözaltına alınırken, olayla ilgili soruşturma sürdürülüyor. 
     
     



 YAŞAM 


















</TEXT>
</DOC>
