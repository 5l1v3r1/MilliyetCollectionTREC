<DOC>
<DOCNO> 85522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur05.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte tabloyu açık arttırmaya çıkartan Eskidji'ye rekor tazminat 
</HEADLINE>
<TEXT>

     Cumhuriyet döneminin ünlü ressamlarından H. Vecih Bereketoğlu'na ait olduğu iddiasıyla iki sahte tabloyu açık artırmaya çıkaran Eskidji müzayede şirketi, 32 milyar lira tazminat ödemeye mahkum edildi. 
     Bereketoğlu'nun tek mirasçısı Fatma Derin, babasına ait olduğu iddiasıyla açık artırmaya çıkarılan ''Barbunya Balıkları'' ve ''Peysaj'' isimli iki tablo için avukatı Ünsal Piroğlu'nun aracılığıyla Ankara 8. Asliye Ticaret Mahkemesi'nde dava açtı. 
     Mahkeme tarafından Ankara ve İstanbul'da teşkil edilen iki bilirkişi kurulunun yaptığı inceleme sonucunda, her iki tablonun da müteveffa ressama ait olmadığı anlaşıldı. Mahkeme de bunun üzerine müzayede şirketini toplam 32 milyar liralık tazminata mahkum etti. 
     Mahkeme, ayrıca, sahte tabloların üzerindeki imzaların silinmesine ve kararın Türkiye'nin her tarafında yayınlanan bir gazetenin kültür-sanat sayfasında yayımlanmasına karar verdi. 
     Söz konusu karar, Yargıtay 11. Hukuk Dairesi tarafından da onandı. 
     
     ''AMAÇ TAZMİNAT DEĞİL'' 
     Avukat Ünsal Piroğlu, Atatürk, İsmet İnönü, Celal Bayar ve Fahri Korutürk'ün özel kalem müdürlüğünü üstlenen Haldun Derin'in eşi olan müvekkili Fatma Derin'in davadaki amacının, ''tazminat'' olmadığını belirtti. 
     Derin'in, babasının tablolarının taklit edilmesinden üzüntü duyduğunu dile getiren Avukat Piroğlu, ''Aynı dönemde babası da Çankaya Köşkü'nde görev yapan Fatma Derin'in amacı, sanat tarihinde önemli bir yeri olan babasının sanat düzeyini yeni kuşaklar önünde korumaktır'' dedi. 
     ''Barbunya Balıkları'' ile ''Peysaj'' isimli tabloların bu eserleri koleksiyonunda bulunduran İş Bankası'nın hazırladığı bir takvimden bakılarak taklit edildiği, yapıtın bir bölümünün takvim yaprağına sığdırılması için kesilmesi nedeniyle sahte tabloda da bu bölümün yer almadığı öğrenildi. 
     





</TEXT>
</DOC>
