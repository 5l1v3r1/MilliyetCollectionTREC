<DOC>
<DOCNO> 64003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo16.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'tan transfer sinyali... 
</HEADLINE>
<TEXT>

     Fenerbahçe Teknik Direktörü Werner Lorant, sarı-lacivertli takımda zamanı gelince doğru transfer yapılacağını, Fatih Akyel'in Ankaragücü maçında oynayabilecek olması nedeniyle de mutlu olduğunu söyledi. 
     Lorant, cumartesi günü yapılacak Ankaragücü maçı için geldikleri Ankara'da, takımın kaldığı otelde basın toplantısı düzenleyerek, soruları yanıtladı. 
     Tercümanı olmadığı için önce basın toplantısı yapmak istemeyen Werner Lorant, daha sonra antrenör Oğuz Çetin'in çevirisiyle düzenlediği toplantıda, bir soru üzerine, transfer konusunda herhangi bir açıklamasının olmadığını belirterek, ''Zamanı gelince doğru transfer yapılacak. Futbolcularıma ve kulübüme karşı sorumluluğum var'' dedi. 
     Lorant, Real Mallarco'dan transfer edilen Fatih Akyel ile ilgili de bu oyuncunun Ankaragücü maçında forma giyebilecek olmasından dolayı mutlu olduğunu söyledi. 
     Galatasaray'ın dün Denizlispor deplasmanında puan kaybettiğinin anımsatılması üzerine ise Alman Teknik Adam, ''Benim için önemli olan bizim maçlarımız. Elbette diğer maçları da göz önünde bulunduruyorum. 
     Ayrıca, Ankara'daki hava şartları İstanbul'dan farklı olduğu için buraya bir gün önce geldik'' diye konuştu. 
     Bir basın mensubunun, teknik direktör arayışı sırasında Fenerbahçe'nin, Ankaragücü Teknik Direktörü Ersun Yanal'a da teklif götürdüğünü söylemesi üzerine ise Lorant, şunları söyledi 
     ''Futbol ortamında böyle teklifler ve düşünceler olabilir. 
     Arkadaşım yeterince motive olacaktır. Takım olarak bizim daha iyi konsantre olmamız lazım. Daha öncesindeki olaylar beni ilgilendirmiyor.'' Lorant, İstanbulspor maçında oyuna sonradan giren ve kısa bir süre oynayan Rapaiç'in, hafta içinde yedeklerle antrenmana çıkması ile ilgili soruya da ''Maçlarda 90 dakika oynamayan oyuncuların hangi grupla antrenman yapacağına ben karar veririm'' karşılığını verdi. 
     Werner Lorant'ın basın toplantısından sonra, Fenerbahçe takımı, antrenman yapmak üzere Beştepe'deki Gençlerbirliği İlhan Cavcav Tesisleri'ne gitti. 
     






</TEXT>
</DOC>
