<DOC>
<DOCNO> 86174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/spor/spo03.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'ASLAN YÜREKLİ' 
</HEADLINE>
<TEXT>

Galatasaray Futbol Şubesi Sorumlusu Özer Saraçoğlu, sözünden dönmeyen Mondragon’u göklere çıkardı. Beşiktaş için de "Alamadılar, vazgeçmiş gibi davranmasınlar" yorumunu yaptı 
     Çok yiğit adam’ 
     SARI - KIRMIZILI camiada, "Galatasaray’dan başka bir takımda oynamam" sözünü yerine getiren Kolombiyalı kaleciye övgüler yağıyor. Futbol Şube Sorumlusu Özer Saraçoğlu, "Çok yiğit bir delikanlı. O’nunla gurur duyuyoruz. İşte Galatasaray’a yakışan oyuncu budur. Söz verdi, sözünden de dönmedi. Mondragon gibi bir oyuncuya sahip olduğumuz için çok şanslıyız" dedi. Saraçoğlu, Beşiktaş yönetimini eleştirdi ve "Alamadılar, vazgeçmiş gibi davranmasınlar" diye konuştu. 
     
     Galatasaray’ın adı yetti 
     PARİS’TEN dün İkinci Başkan Ali Dürüst ile dönen Başkan Canaydın, "25 Mayıs’a kadar opsiyonumuz vardı, gittik hallettik. Bu kadar kolay oldu" ifadesini kullandı. Canaydın, Mondragon’a teşekkür ederek, "Çok sağlam ve dik durdu. Çok provake edilmesine rağmen Galatasaraylılığından hiçbir şey kaybetmedi. Galatasaray’ın adı büyük, kendisi büyük. Galatasaray, kendi başına çözerdi, çözdü" yorumunu yaptı. Ali Dürüst de, "Cim - Bom zarara girecek iş yapmaz. Çünkü biz Metz ile anlaşmıştık" dedi. 
     
     NUNO GOMES için son atak 
     FATİH Terim’in Fiorentina’dan bu yana gözdeleri arasında yer alan Portekizli golcü Nuno Gomes için Cim-Bom’un ısrarı sürüyor. Sarı-Kırmızılı yöneticilerin, hafta içersinde Fiorentina Kulübü ile son kez pazarlığa oturacağı öğrenildi. Nuno Gomes’in de Fatih Terim ile birlikte çalışmaya sıcak baktığı açıklandı. 
     SERGEN konusunda da Galatasaray Siirt’in bonserviste indirim yapmasını bekliyor. Galatasaray, Beşiktaş’ın yıldız futbolcu ile prensipte anlaşmış olmasına karşın, bu transferden vazgeçmiyor. Siirt’in 1.5 milyon dolar bonservis bedeli ile satışa çıkardığı Sergen için Galatasaray hafta içinde girişimlerini hızlandıracak. 
     
     Jancker’de indirim 
     GALATASARAY, Bayern Münih’in golcülerinden Jancker için artık karar aşamasına geldi. İki kulüp arasında yapılan görüşmelerin ardından bonservis bedelindeki anlaşmazlığın gidirilmek üzere olduğu bildirildi. Daha önce Sarı-Kırmızılılar’dan golcü futbolcu için 8 milyon euro isteyen Bayern Münih’in fiyatta indirim yaptığı öğrenildi. Cim-Bom da ilk etapta önerdiği 4 milyon euroluk teklifini artırdı. Bu gelişme üzerine yönetim, Bayern Münih Kulübü Menajeri Hoeness’ten masaya oturmak için randevu istedi. Önümüzdeki hafta, iki kulübün yöneticilerinin Jancker konusunda masaya oturması bekleniyor. 
     
     Derviş Eroğlu UltrAslan 
     KKTC Başbakanı Derviş Eroğlu da UltrAslanlar’a katıldı. Sarı - Kırmızılı taraftarların kurduğu derneğin üyeleri, şampiyonluk gecesi için gittikleri Kıbrıs’ta Eroğlu’nu ziyaret edip, Galatasaray şapkası, kaşkolu ve CD’si hediye ettiler. Ayrıca Derviş Eroğlu’nu da derneklerine üye yaptılar. 
     



 SPOR 

























</TEXT>
</DOC>
