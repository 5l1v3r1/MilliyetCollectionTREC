<DOC>
<DOCNO> 61949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/soneko11.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar yasadan çok umutlu 
</HEADLINE>
<TEXT>

     Koçbank Genel Müdürü Halil Ergür, bankacılık ile ilgili son yasaya ilişkin olarak, ''bu yasanın, bankacılık sistemi açısından son derece gerekli bir yasa olduğu görüşündeyiz'' dedi. 
     Akmerkez'de Devlet Bakanı Kemal Derviş ile bankacıların biraraya geldiği toplantı öncesi gazetecilerin sorularını yanıtlayan Ergür, bankacılıkla ilgili son yasayı görüşeceklerini belirtti. Bugün biraz daha detaylı açıklama yapacağını ifade eden Ergür, ''Genel bir değerlendirme yapacak olursak, bu yasanın bankacılık sistemi açısından son derece gerekli bir yasa olduğu görüşündeyiz'' dedi. 
     Ergür, sözlerine şöyle devam etti 
     ''Çünkü, bankacılık sistemi güçlü olmayan bir ekonominin her zaman için her türlü dalgalanmada krizlere açık olduğunu hepimizin bilmesi gerekir. Bu tür dalgalanmalardan da sadece bankacılık sistemi değil, ekonominin bütün unsurları eşit şekilde hasar görürler. O nedenle bunu bankaları kurtarma yasası gibi değil, ekonominin daha güçlendirilmesi için gerekli bir yasa olarak ele almamız lazım.'' Yapı ve Kredi Bankası Genel Müdürü Naci Sığın da yasayla ilgili görüşünün olumlu olduğunu, bununla ilgili açıklamaların yakın zamanda, daha kapsamlı bir şekilde yapılacağını bildirdi. 
     Toplantının ardından, Devlet Bakanı Kemal Derviş'in, bir basın açıklaması yapacağı öğrenildi. 
     






</TEXT>
</DOC>
