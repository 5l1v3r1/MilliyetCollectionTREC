<DOC>
<DOCNO> 66469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur18.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ateş Hattı" Show TV'yi kapattırdı 
</HEADLINE>
<TEXT>

     RTÜK, Show TV, Kanal D, NTV, Kanal 6, Cine 5, CNBC-e ve Star TV'ye 1 ile 15 gün arasında değişen kapatma cezaları verdi. 
     İbrahim Tatlıses'in bir magazin programında gazetecilere yönelik küfür içeren sözleri nedeniyle Kanal D'ye 1 günlük yayın durdurma cezası veren RTÜK, köşe yazarları Emin Çölaşan, Yavuz Donat ve Mustafa Balbay'ın hazırlayıp sundukları "Kapalı Kapılar Ardında" adlı program nedeniyle de NTV'ye de 1 gün yayın durdurma cezası verdi. Üst kurul, programda Çölaşan'ın milletvekillerine yönelik "hakaret" içeren sözlerini gerekçe gösterdi. 
     RTÜK, cevap ve düzeltme hakkına ilişkin mahkeme kararlarının geç yayınladığı gerekçesiyle Kanal 6'yı 5 gün yayın durdurmayla cezalandırdı. 
     Reha Muhtar'ın hazırlayıp sunduğu "Ateş Hattı" programı nedeniyle Show TV'ye de 1 günlük yayın durdurma cezası verilmesini kararlaştıran Üst Kurul, yayınladıkları porno film nedeniyle de Cine 5'e 15 gün, CNBC-e'ye de 1 günlük yayın durdurma cezası verdi. 
     Üst Kurul, erotik hatlara ilişkin yayınları nedeniyle İzmir'de yayın yapan Kanal 1 ve Sky Tv'ye de 1'er gün yayın durdurma cezası uygulanmasını kararlaştırdı. 
     RTÜK, Star Tv'nin yayınladığı ve bazı kadınların cep telefon numaralarının verildiği erotik içerikli reklam nedeniyle bu kanala da 1 günlük yayın durdurma cezası uygulanmasını kararlaştırdı 
     






</TEXT>
</DOC>
