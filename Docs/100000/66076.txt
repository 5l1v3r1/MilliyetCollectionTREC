<DOC>
<DOCNO> 66076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur03.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesinden korkan genç kız uçurumdan aşağıya atladı 
</HEADLINE>
<TEXT>

     Antalya'da, dershaneden kaçarak arkadaşları ile bilardo oynamaya giden 15 yaşındaki genç kız, annesine yakalanınca, paniğe kapılarak 15 metrelik uçurumdan aşağı atladı. Genç kız, ağır yaralandı. 
     Lise öğrencisi M.Y 15 , bir süredir üniversiteye hazırlık amacıyla devam ettiği dershaneden kaçarak arkadaşları ile bilardo oynamaya gitti. 
     Bilardo salonunun içerisinde Güneş Mahallesi'nin muhtarı olan annesi Münevver Yılmaz ile karşılaşan genç kız, paniğe kapılarak, salonun yan tarafında bulunan, Cumhuriyet Caddesi'ndeki ''Kadın Yarı'' adı verilen 15 metrelik uçuruma kendisini bıraktı. 
     Kızının, uçuruma atladığını gören anne Münevver Yılmaz sinir krizleri geçirirken, Antalya Büyükşehir Belediyesi'ne ait itfaiye ekipleri, bir saat süren çalışma sonucu, 15 yaşındaki genç kızı ağır yaralı olarak uçurumdan çıkardılar. 
     Antalya Devlet Hastanesi'ne kaldırılan M.Y., yoğun bakım servisinde tedavi altına alınırken, anne Münevver Yılmaz ifadesi alınmak üzere karakola götürüldü. 
     






</TEXT>
</DOC>
