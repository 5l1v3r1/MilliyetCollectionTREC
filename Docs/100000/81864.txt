<DOC>
<DOCNO> 81864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun31.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "KADEK de terör listesine girebilir" 
</HEADLINE>
<TEXT>

     AB Komisyonu Sözcüsü Gunnar Wiegard, AB terör örgütleri ve teröristler listesine ''PKK'' ve ''DHKP-C''nin alınmalarının kararlaştırıldığını, ''KADEK'' isminin ''şimdilik'' listeye girmediğini ancak ileride girebileceğini söyledi. 
     AB Komisyonu'nun günlük olağan toplantısında konuya ilişkin yoğun soruları yanıtlayan Wiegard, AB Komisyonu'nun teröristlerin ve terör örgütlerinin listesinin belirlendiği toplantılara katılımcı olduğunu belirtti. 
     Sözcü, ''Listede terör örgütü PKK'nın adı var. Oysa bu örgüt isim değiştirdiğini ve KADEK adını aldığını açıkladı. Listede neden KADEK yok '' sorusuna, şu yanıtı verdi 
     ''Üye ülkeler arasında oybirliği, PKK konusunda sağlandı. Eğer PKK'nın bir devamı, mirasçısı var ise AB ülkelerinin yeni ismi de listeye eklemeleri kuvvetle muhtemeldir. 
     ETA'nın devamı olan veya ETA ile bağlantılı olanlar listeye alındı. Bunlar olabilen şeyler. İsim değişikliği, yeni mirasçı, bayrak deviri gibi durumlarda gereken değişiklikler yapılıyor ama şimdilik, üye ülkeler listeye sadece PKK ismini almayı istiyorlardı.'' Wiegard, AB terör listesinin bir ''süreklilik'' içerdiğini, listenin her an yenilebileceğini, bu konuda görüşmelerin gizli olduğunu sözlerine ekledi. 
     Aralık ayında belirlenen listede yer alan teröristlere ve terör örgütlerine ilişkin tavır ile bunlara karşı alınan önlemler konusunda bazı üye ülkelerin düzenli ve ayrıntılı raporlar sunduklarını, bilgiler verdiklerini, bazılarının ise kapsamlı rapor yapmadıklarını belirten Sözcü, uygulama ve dondurulan mal varlıkları konusunda sağlıklı veriler bulunmadığını ifade etti. 
     Wiegard, AB'nin teröristlere karşı ortak tavırının resmen belirlendiğini, sorumluluğun üye ülkelere ait olduğunu söyledi. 
     





</TEXT>
</DOC>
