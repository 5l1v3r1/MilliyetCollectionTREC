<DOC>
<DOCNO> 56681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur15.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kedinin de şanslısı var... 
</HEADLINE>
<TEXT>

     Hollandalı 32 yaşında bir kadın, tatil sırasında Bodrum'da gördüğü bir sokak kedisi için Türkiye'ye gitti ve kediyi ülkesine getirdi. 
     Ülkenin kuzeyinde Almanya sınırına yakın Staadskanaal kentinde yaşayan Ellie Boer, Ekim ayında turla gittiği Bodrum'da sokakta gördüğü 4 aylık kediyi çok sevdi. 
     ''Şanslı'' adını verdikleri kediyi oteline götüren Boer, Türkiye'den ayrılırken, turu organize edenlerin itirazı ve gümrük formalitelerinin güçlüğünü dikkate alarak, kediyi otele bırakmak zorunda kaldı. 
     Ülkesine döndükten sonra oteli arayan ve Şanslı'nın akıbetini de soran Ellie Boer, bütün masrafları göze alarak, yeniden Bodrum'a gitti ve kediyi Hollanda'ya getirdi. 
     Ellie Boer, Şanslı'yı çok sevdiğini, tek şikayetinin Hollanda'da havaların soğuk olması yüzünden kedinin dışarı çıkamaması olduğunu söyledi. 
     






</TEXT>
</DOC>
