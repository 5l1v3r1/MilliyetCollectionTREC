<DOC>
<DOCNO> 97815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/dunya/dun02.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haşin adama müşfik görev 
</HEADLINE>
<TEXT>

     DIŞ HABERLER SERVİSİ 

     Beyaz perdenin sert aktörü Bruce Willis, ABD Başkanı George W. Bush tarafından yeni bir göreve getirildi. Bush’un deyimiyle "sevecen bir kalbe sahip olan" Willis, Başkan’ın evlat edilmeyi bekleyen kimsesiz çocuklarla ilgili sözcüsü olacak. Başkan Bush, Willis’in yeni göreviyle ilgili açıklama yaparken "Hepimiz Bruce’u filmlerdeki sert imajıyla tanıyoruz. Ancak onun çocuklar için çarpan çok müşfik bir yüreği var" diye konuştu. 
     Bush törende ayrıca evlat edinmeyle ilgili olarak yeni bir federal internet sitesi açıldığını bildirdi. Sitenin adresi şöyle www.adoptUSkids.org. Beyaz Saray’daki törene eski karısı Demi Moore ve Rumer, Scout ve Tallulah Belle adlı 3 çocuğuyla katılan Willis, önümüzdeki günlerde de, First Lady Laura Bush’la beraber bir TV programına katılarak Amerikalıları evlat edinmeye çağıracak. 
     



 DÜNYA 












</TEXT>
</DOC>
