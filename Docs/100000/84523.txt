<DOC>
<DOCNO> 84523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun10.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Turist çift Dünya Ticaret Merkezi saldırısını filme çekmiş 
</HEADLINE>
<TEXT>

     ABD'nin New York kentinde 11 Eylül'de terörist saldırıya uğrayan Dünya Ticaret Merkezi DTM ikiz kulelerinin karşısındaki otelde kalan bir çiftin, odalarının penceresinden yeni satın aldıkları kamerayla tüm saldırıyı filme çektiği ortaya çıktı. 
     Seattle'dan New York'a turist olarak gelen Tami Michaels ve kocası Guy Rosbrook'un, yaklaşık 100 metre mesafeden çektiği filme el koyan Federal Soruşturma Bürosu FBI ve adli makamların, filmi 20. terörist olduğundan şüphelenilen Zacarias Musavi davasında kanıt olarak kullanacakları bildirildi. Ancak çifte yakın bazı kaynaklar, çiftin FBI'dan önce davranan ''Newschannel-4'' adlı televizyon kanalına filmin bir kopyasını verdiklerini öne sürdüler. 
     Tami Michaels olayla ilgili verdiği ilk ifadede, ''ikiz kulelerden birine uçak çarptığı zaman ne olduğunu birden kavrayamadım ve deprem oluyor sandım'' dedi. Çift, olay gününü ''hayatlarının en feci günü'' olarak nitelendirdi. 
     28 dakikalik kasetin, Michaels tarafından New York'taki gizli bir 
     buluşmada federal savcıya teslim edildiği öğrenildi. 
     - KULE EĞİLMİŞ - Filmi çeken Rosbrook, ''ikinci uçak güneydeki kuleye çarptıktan sonra binanın, bulundukları otele doğru eğilir gibi olduğunu'' söyledi. Bunun üzerine çiftin otelde kalmaya devam etmenin güvenli olup olmadığını tartışmaya başladığı, ancak otelde kalmanın sokağa çıkmaktan daha güvenli olduğu sonucuna vararak film çekmeye devam ettiği öğrenildi. Bu sırada ikiz kulelerdeki insanların kendilerini can havliyle binadan aşağı atmaya başladıkları ve kameranın zum yaptığı bu kişilerin üzerlerindeki elbiselerin bile net bir şekilde seçildiği yetkililerce ifade edildi. 
     Yanarak çöken ikiz kulelerin çiftin kaldığı oteli de tutuşturması sonucu Michaels-Rosbrook çiftinin oteli terketmek zorunda kaldığı öğrenildi. 
     Şimdiye kadar çok az kişinin seyrettiği kasetteki filmin duruşma sırasında Musavi davası jürisine gösterileceği kaydedildi. Kasetin, Musavi'ye ölüm cezası verilmesine yardımcı olabileceği belirtiliyor. 
     





</TEXT>
</DOC>
