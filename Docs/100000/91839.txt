<DOC>
<DOCNO> 91839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur21.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de İmar Bankası soyuldu.. 
</HEADLINE>
<TEXT>

     İzmir'in Buca İlçesi'nde, İmar Bankası'nın Şirinyer Şubesi, maskeli ve silahlı bir kişi tarafından soyuldu. Soyguncu, 15 dakika içinde yakalandı. 
     Alınan bilgiye göre, bankaya gelen maskeli ve silahlı bir kişi, İmar Bankası'nın Şirinyer Şubesi'ne gelerek, vezneden 5 ve 10 milyon liralık para destelerini aldı. 
     Soyguncu bankadan koşarak uzaklaşırken, verilen alarm üzerine bölge çok sayıda polis ekibi tarafından kuşatıldı. Bu arada polis telsizinden alınan paranın ''11,5 milyar lira'' olduğu duyuruldu. 
     Yaklaşık 15 dakika sonra maskeli ve silahlı soyguncu, Menderes Caddesi üzerindeki bir apartmanda ekiplerce sıkıştırılarak yakalandı. 
     Gözaltına alınan ve kimliği henüz açıklanmayan soyguncunun üzerinde bir tabancayla ve paraların ele geçirildiği bildirildi. 
     İzmir Emniyet Müdürü Halil Tataş da bölgeye gelerek yetkililerden bilgi aldı. 
     Soyguncunun, sorgulanmak üzere Asayiş Şube Müdürlüğü'ne götürüldüğü kaydedildi. 
     
     "İşsiz olduğum için yaptım" 

     Soyguncu, emniyete götürülürken, gazetecilere ''İşsiz ve parasız kalınca, banka soymaya kalktım'' dedi. 
     Asayiş Şube Müdürlüğü'ne götürülürken, gazetecilere, isminin Aydın olduğunu söyleyen soyguncu, ''Demir Çelik İşletmesi'nden çıkartıldım. İşsiz ve parasız kalınca, soyguna kalkıştım. İçeri girip, veznedara Eller yukarı dedim ve paraları aldım. Silahım da oyuncaktı. Kısa süre sonra da yakalandım'' diye konuştu. 
     Emniyet yetkilileri, sanığın sorguya alındığını, silah ve 11,5 milyar lira olduğu bildirilen paranın ele geçirildiğini, daha sonra ayrıntılı açıklama yapılabileceğini bildirdiler. 
     
</TEXT>
</DOC>
