<DOC>
<DOCNO> 67299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur05.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karısına "ölümün elimden olacak" diyen kocaya Yargıtay tokadı 
</HEADLINE>
<TEXT>

     Yargıtay Ceza Genel Kurulu, eşini sürekli döven, evden kovan ve ''ölümün benim elimden olacak, başını taşla ezdireceğim...'' diyen sanığın eylemini, iki ayrı suç olarak değerlendirdi. 
     Genel Kurul, sanığın bu eylemleriyle ''aile fertlerine kötü muamele'' suçu yanında ''tehdit'' suçunu da işlediğine karar verdi. 
     Yargıtay 4. Ceza Dairesi, yerel mahkemenin, resmi nikahlı eşini sürekli döverek, evden kovan ve atmaya çalışan, evin kapı kilitlerini değiştirerek eve girmesini engelleyen ''ölümün benim elimden olacak, başını taşla ezdireceğim...'' diye tehdit eden sanığı 4 ay hapse mahkum etmesine ilişkin hükmü onadı. 
     Yargıtay Cumhuriyet Başsavcılığı, sanığa isnat edilen eylemin, iki ayrı suçu değil, sadece ''aile bireylerine kötü davranma'' suçunu oluşturduğu gerekçesiyle karara itiraz etti. 
     Başsavcılığın gerekçesinde, tehdit fiilinin, aile bireylerine kötü davranma suçunun unsurunu oluşturduğu ve bağımsızlığını kaybettiği belirtildi. 
     Dosyayı inceleyen Yargıtay Ceza Genel Kurulu, itirazı oyçokluğu ile reddetti. 
     
     Tehdit suçu da var 
     Ceza Genel Kurulu'nun gerekçesinde, uyuşmazlığın, sanığın eylemlerinin bir bütün halinde ''aile bireylerine kötü muamele'' suçunu mu, yoksa ''aile bireylerine kötü muamele'' ve ''tehdit'' suçlarını mı oluşturduğu, başka bir deyişle tehdit suçunun aile bireylerine kötü davranma suçunun içinde eriyip erimeyeceği noktasında toplandığı belirtildi. 
     Kötü muamelenin, beden bütünlüğüne zarar veren, hürriyeti ve haysiyeti esaslı biçimde rencide eden fiiller olduğu belirtilen gerekçede, aile bireylerine kötü muamele teşkil eden hareketlerin bağımsız bir suç teşkil edeceği yönünde kararlar bulunduğu bildirildi. 
     Gerekçede, Türk Ceza Kanunu'nun 191. maddesinin son fıkrasıyla düzenlenen ''sair tehdit'' suçunun aile bireylerine kötü muamele suçu içinde eriyeceğini kabul etmenin mümkün olduğu belirtilen gerekçede, şöyle denildi 
     ''Bunu kabul etmek mümkün ise de diğer fıkralardaki tehdit eylemlerinin bu suç içinde eridiğini kabul etme olanağı bulunmamaktadır. Aksi halde aileyi korumak amacıyla getirilmiş olan bir düzenlemenin, aynı fiillere daha az ceza verilmek suretiyle onları mağdur etme sonucunu doğuracağı, böyle bir düşünme tarzının ise belirli suçların aile bireyleri tarafından işlenmesi halinde cezasının ağırlaştırılmasını öngören ve bununla da yetinmeyerek ailenin korunması hususunda yeni düzenlemeler getiren örneğin, 4320 sayılı Ailenin Korunmasına Dair Kanun yasa koyucunun amacıyla da bağdaşmayacağı açıktır.'' 
     






</TEXT>
</DOC>
