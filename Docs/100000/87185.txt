<DOC>
<DOCNO> 87185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun36.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki yem skandalı yumurtalara sıçradı 
</HEADLINE>
<TEXT>

     Almanya'nın Saksonya-Anhalt eyaletindeki bir çiflikte üretilen yumurtalarda da, yabani otların yok edilmesinde kullanılan zehirli Nitrofen maddesi tespit edildi. 
     Eyalet Tarım Bakanlığı'ndan yapılan açıklamada, Nitrofen'li yumurtaların ekolojik ve normal üretim yapan bir işletmede bulunduğunu, ancak Nitrofen'in sadece ekolojik üretimden gelen yumurtalarda tespit edildiği belirtildi. 
     Brandenburg eyaletinde üretilen ve hayvan yemi olarak kullanılan yaklaşık 550 ton buğdayda ortaya çıkan Nitrofen'in nereden geldiği bilinmiyor. 
     Oldenburg Savcılığı, Nitrofen'i tespit etmesine rağmen ilgili makamları bilgilendirmeyen hayvan yemi üreticisi GS agri ile bir kümes hayvanları üreticisi hakkında soruşturma başlattı. 
     İnsan sağlığı için zararlı olan Nitrofen'in kansere yol açtığı düşünülüyor. 
     





</TEXT>
</DOC>
