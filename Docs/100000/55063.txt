<DOC>
<DOCNO> 55063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/soneko12.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalara S P morali... 
</HEADLINE>
<TEXT>

     Siyasete endeksli bir hafta geçiren piyasalar, Standard and Poor's'un "Türkiye'nin görünümünü negatiften durağan çevirmesi" sakinleşti. 
     Uluslararası Para Fonu'ndan IMF sağlanacak ek kaynağın teyidiyle rahatlayan ve daha sonra da kar realizasyonlarıyla bir miktar gerileyen Borsa, Kıbrıs ve Irak konularındaki spekülasyonlara bağlı olarak iniş çıkışlı bir seyir izledi. Geçen hafta İMKB'de işlem gören hisse senetleri ortalama yüzde 0.73 oranında değer yitirdi. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 1.00 düşerken, Alman Markı'nın fiyatı yüzde 0.60 oranında arttı. 24 ayar külçe altının gram satış fiyatı yüzde 0.38 oranında, Cumhuriyet altınının satış fiyatı da yüzde 1.11 oranında geriledi. Yatırım fonlarının seyrini izleyen A.A Fon Endeksi, ortalama yüzde 0.43 oranında düşüş kaydetti. 
     Mevduat faizlerinde önceki hafta sonuna göre ortalamalarda pek etkili olmayan düşüşler yaşandı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.95, bir haftalık reponun net getirisi de yüzde 0.98 olarak gerçekleşti. 
     Haftaya ortalama yüzde 2.93'lük artışla başlayan borsa, ikinci gün gelen satışlar sonucu ortalama yüzde 2.83 oranında gerileyerek ilk gün aldığını ikinci gün geri verdi. 
     Kıbrıs, Irak'a harekat, enflasyon beklentileri üzerine yürütülen spekülasyonlara bağlı olarak Çarşamba günü keskin bir düşüş yaşandı. Endeks 592.64 puan birden düşerken, günlük ortalama değer kaybı yüzde 5.06 oldu. 
     Perşembe günü ilk seansta 10,800 ara destek seviyesinin biraz üzerinde tutunabilen endeks, ikinci seansta özellikle eski Bayındırlık ve İskan Bakanı Koray Aydın hakkındaki Meclis soruşturması önergesinin kabulünün ardından, keskin düşüşlerle 10,550 puan dolayındaki ana destek noktasına kadar geriledi. Günlük değer kaybı yüzde 1.51'i buldu. 
     Cuma günü ise, kredi derecelendirme kuruluşu Standard and Poor's'un Türkiye'nin görünümünü negatiften durağan çevirmesine ilişkin haberlerin ardından hızla toparlanan endeks günlük bazda ortalama yüzde 6.14 arıtş gösterdi. Son gün gerçekleşen bu artış Borsanın bir önceki hafta sonundaki değerlere ulaşmasını sağladı. Endeks haftayı 11,633.93 puandan tamamladı. 
     Borsa uzmanları önümüzdeki hafta, açıklanacak enflasyon rakamlarının önem taşıdığını vurgulayarak, yüzde 5'in üstünde çıkacak bir rakamın piyasada satış yönünde bir baskı oluşturabileceğini ifade ediyorlar. 
     İMKB Bileşik Endeksi geçen hafta 85.47 puan düşerek 11,719.40 puandan 11,633.93 puana indi. Hisse senetlerinin haftalık ortalama değer kaybı yüzde 0.73 oldu. 
     İMKB Ulusal-Mali Endeksi 105.71 puan düşerek, 15,251.08 puandan 15,145.37 puana ve İMKB Ulusal-Sanayi Endeksi 213.76 puan düşerek 10,270.61 puandan 10,056.85 puana gerilerken, İMKB Ulusal-Hizmetler Endeksi 196.77 puan artarak 7,506.09 puandan 7,702.86 puana çıktı. 
     Böylece, mali grup hisseleri ortalama yüzde 0.69 oranında, sanayi grubu hisseleri de ortalama yüzde 2.08 oranında değer yitirirken, hizmetler grubu hisseleri ortalama yüzde 2.62 oranında değer kazandı. 
     Borsada geçen hafta işlem gören 292 hisse senedinden 101'i değer kazandı. 160 hisse senedi değer yitirirken, 31 hisse senedinin de değeri değişmedi. 
     En yüksek oranlı artış, yüzde 46.48 ile Raks Elektronik hisselerinde oldu. Milliyet Gazetecilik hisseleri yüzde 38.46 oranındaki artışla ikinci, Raks Ev Aletleri hisseleri de yüzde 27.59 oranındaki artışla üçüncü olarak sıralandı. 
     En yüksek oranlı düşüş yüzde 24.49 ile Yasaş hisselerinde oldu. Yüzde 17.19'luk düşüşle Alternatif Yatırım Ortaklığı hisseleri ikinci, yüzde 13.07'lik düşüşle de Ünal Tarım hisseleri üçüncü sırada yer aldı. 
     İMKB Ulusal Pazar'da geçen hafta toplam 901 milyar 972.2 milyon adet hisse senedi işlem gördü ve karşılığında 2 katrilyon 809 trilyon 110.3 milyar liralık işlem hacmi gerçekleşti. 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 1.00 değer yitirirken, Alman Markı yüzde 0.60 oranında değer kazandı. 
     ABD Doları'nın Türk Lirası satış fiyatı 15 bin lira düşerek 1 milyon 480 bin liraya gerilerken, Alman Markı'nın satış fiyatı ise 4 bin lira artarak 676 bin liraya çıktı. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 0.05 oranında düşerek 2 milyon 145 bin liraya gerilerken, İsviçre Frangı'nın Türk Lirası satış fiyatı yüzde 0.55 oranında artarak 910 bin liraya ve Fransız Frangı'nın Türk Lirası satış fiyatı da yüzde 1.49 oranında artarak 204 bin 500 liraya yükseldi. 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 0.38 oranında, Cumhuriyet altınının satış fiyatı da yüzde 1.11 oranında düştü. 
     Kapalıçarşı'da külçe altının gram satış fiyatı 50 bin liralık düşüşle 13 milyon 100 bin liraya, Cumhuriyet altınının satış fiyatı da 1 milyon liralık düşüşle 89 milyon liraya geriledi. 
     İstanbul Altın Borsası'nda İAB işlem gören 24 ayar altının gram fiyatı yüzde 0.76 oranında düşerek, 13 milyon 100 bin lira oldu. 
     Yatırım fonlarına katılma belgeleri bir önceki haftaya göre ortalama yüzde 0.43 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 971 puan düşerek 226,081 puandan 225,110 puana indi. 
     Fonlar arasında en çok değer kazanan katılma belgeleri, yüzde 2.33'lük artışla YKB B Tipi Yabancı Menkul Kıymetler Fonu, yüzde 1.03'lük artışla Toprak B Tipi Değişken Fon ve yüzde 0.94'lük artışla Ziraat B Tipi Tahvil Bono Fon oldular. 
     Geçen haftanın en çok değer yitiren ilk üç katılma belgesi yüzde 13.'lük düşüşle EGS Yatırım A Tipi İMKB-50 Endeks Fon, yüzde 11.99'luk düşüşle Kentbank A Tipi Değişken Fon ve yüzde 9.24'lük düşüşle de İş A Tipi Metal Eşya Endeks Fon olarak sıralandı. 
     Hazine geçen ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.78 ile yüzde 1.05 arasında gerçekleşti. 
     Geçen hafta mevduat faizlerinde ortalamalarda pek etkili olmayan düşüşler görüldü. 
     Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.95 oldu. 
     Önceki hafta sonunda ortalama faizi yüzde 61 düzeyinde bulunan haftalık reponun net getirisi yüzde 0.98 dolayında gerçekleşti. 
     






</TEXT>
</DOC>
