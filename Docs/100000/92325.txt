<DOC>
<DOCNO> 92325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/siyaset/siy02.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Turlayan turlayana 
</HEADLINE>
<TEXT>

DSP derken TBMM dün de DYP’nin turlarına sahne oldu. DYP’nin, "Meclis’i açık tutun, sorunları paket halinde getirin" önerisi, "MHP hükümeti bozar" gerekçesiyle kabul görmedi 
     ANKARA Milliyet 

     Meclis’te tatil öncesi AB kriterlerinin yerine getirilmesini sağlayacak yasal ve Anayasal düzenlemelerin yapılması konusunda süren arayışlardan sonuç çıkmadı. İktidar ortaklarının idam konusunda uzlaşma arayışlarından sonra TBMM dün de DYP’nin turlarına sahne oldu. DYP’nin, "Meclis’i açık tutun, idamla birlikte tüm kriterleri paket halinde getirin" önerisine iktidar ortaklarından, "MHP hükümeti bozar" gerekçesiyle "olmaz" yanıtı geldi. 
     DYP Grup başkanvekilleri Turhan Güven, Ali Rıza Gönül ve Nevzat Ercan sabah saatlerinde ilk olarak DSP yöneticilerini ziyaret etti. DSP Grup Başkanvekili Emrehan Halıcı, Genel Başkan yardımcıları Tayfun İçli ve Zeki Sezer, DYP’nin önerisine, "İdam konusunda belirgin bir olgunlaşma var. Bunu çıkaralım. Yaz aylarında bir komisyon diğer konular üzerinde çalışsın, uzlaşma sağlanırsa olağanüstü toplantı yaparız" karşılığını verdi. Görüşmede her iki parti de istediği desteği bulamadı. Ancak DSP’li Sezer, "Telefon trafiği sürecek" dedi. 
     
     Aman MHP kızmasın 
     DYP yöneticileri, daha sonra ANAP Grup başkanvekilleri Beyhan Aslan, İbrahim Yaşar Dedelek ve Nihat Gökbulut ile görüştü. Sıcak bir havada başlayan görüşmede, taraflar Mesut Yılmaz’ın odasına nasıl girdilerse öyle çıktılar. 
     Meclis’in açık kalmasına karşı çıkan ANAP yöneticileri, DYP’lilere, "Hükümet ortağımız MHP bize sadece idam için diğer partilerle işbirliği oluru verdi, kültürel haklar getirilirse sorun yapacağını açıkladı. Tümünü birden getirirsek hükümet bozulur, biz hükümetin devam etmesini istiyoruz" dediler. SP’den Yasin Hatipoğlu ve Veysel Candan da DYP’lilere, "ortak komisyon kurulması, kriterlerin tümünün görüşülmesi ve Meclis’in açık tutulması önerisine sıcak baktıklarını" ancak konuyu yetkili kurullarına götüreceklerini bildirdi. 
     



 SİYASET 















</TEXT>
</DOC>
