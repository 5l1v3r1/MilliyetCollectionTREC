<DOC>
<DOCNO> 92069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur23.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İdamda uzlaşma arayışları sürüyor... 
</HEADLINE>
<TEXT>

     DSP ve ANAP TBMM Grup yöneticilerinin idam cezasının kaldırılması konusunda destek arayışları devam ediyor. DSP ve ANAP yöneticileri, AK ve Parti ve SP Gruplarını ziyaret ederek destek istediler. 
     AK Parti ile yapılan görüşmeden sonra gazetecilere açıklamalarda bulunan DSP Grup Başkanvekili Emrehan Halıcı, idam cezasının kaldırılmasına ilişkin çabalarının devam ettiğini belirterek, şunları söyledi 
     ''Aslında görüşler birbirine yakın. İdam cezası ve AB'ye ilişkin atılması gereken diğer adımlar konusunda görüş birliğimiz var. Fakat yöntem konusunda bir uzlaşma sağlamaya çalışıyoruz. Ak Parti, Meclis'te bu konuda sağlanabilecek bir uzlaşmaya destek vereceğini belirtti. Bundan memnuniyet duyduk. Diğer partilerimizi bugün ve yarın tekrar ziyaret edeceğiz. Bir uzlaşma sağlayabilirsek özellikle yasa teklifinin içeriğinin ne olacağı konusunda arayışımıza devam edeceğiz.'' AK Parti'nin Anayasa değişikliği şartından vazgeçip geçmediğine ilişkin bir soru üzerine de Halıcı, görüşmenin mutabakat içinde geçtiğini söyledi. Halıcı, AK Parti'nin, diğer partilerin vereceği desteğe katkıda bulunacağını ifade ettiğini yineledi. 
     
     GÖRÜŞMELER 
     ANAP Grup Başkanvekili Beyhan Aslan da AK Parti'nin, görüşmelere devam edilmesinin faydasını vurguladığını belirterek, ilkeler konusunda önemli bir ayrılık olmadığını kaydetti. 
     Aslan, ağırlaştırılmış müebbet hapis cezasına çarptırılanların infaz ve şartla salıverilmeden yararlandırılmaması yönündeki önerilerine AK Parti'nin de katıldığını, ancak yöntem konusunda farklı düşündüklerini kaydetti. 
     AK Parti'nin, diğer partilerin desteklemesi durumunda oluşturulacak bir çalışma grubuna katılacağını bildirdiğini anlatan Aslan, görüşmeden umutlu olduklarını bildirdi. 
     
     ''MHP'NİN BOŞLUĞU...'' 
     AK Parti Grup Başkanı Bülent Arınç da yaptığı açıklamada, idam cezasının kaldırılması konusunda yasa ve Anayasa değişikliğinin eş zamanlı yapılması görüşünde olduklarını söyledi. 
     Arınç, AK Parti'nin, MHP'nin eksikliğini gidecek bir parti olarak görülmemesini isteyerek, ''Diğer partiler desteklerse biz de destekleriz. En az 5 partinin uzlaşmasını görmek isteriz. AK Parti, kimsenin stepnesi olmaz. Hiç kimse partimizi elde var bir olarak görmesin'' diye konuştu. 
     Arınç, bir gazetecinin, görüşmelerde bir ilerleme olup olmadığını sorması üzerine, ''Evet var. Eskiden DSP tek başına gelirdi, şimdi ANAP ile birlikte geliyor'' dedi. 
     
     YETKİLİ KURULLAR 
     DSP ve ANAP yöneticileri daha sonra SP Grubu'nu ziyaret ederek Grup Başkanvekilleri Yasin Hatiboğlu ve Ömer Vehbi Hatipoğlu ile görüştüler. 
     DSP Grup Başkanvekili Emrehan Halıcı, görüşmeden sonra yaptığı açıklamada, değişiklik teklifinin sadece DSP ve ANAP teklifi olarak değil, katkıda bulunacak bütün milletvekillerinin imzasıyla gündeme getirilmesini istediklerini söyledi. 
     Kamuoyunda ortaya çıkabilecek endişeleri gidermek için bir teknik çalışma grubu oluşturulmasını ve teklifi bu grubun hazırlamasını önerdiklerini kaydeden Halıcı, bu konuda SP ile görüş birliğine vardıklarını bildirdi. 
     SP yöneticilerinin bu konuda varılan görüş birliğini yetkili kurullarına götüreceklerini söylediğini bildiren Halıcı, kısa sürede olumlu bir cevap alınırsa çalışmaların başlatılacağını belirtti. 
     SP Grup Başkanvekili Yasin Hatiboğlu da önerileri Genel Başkanları ve yetkili kurullarına götüreceklerini belirterek, SP olarak Kopenhag Kriterleri'nin uygulanması önündeki engellerin kaldırılmasından yana olduklarını ifade etti. 
     ANAP Grup Başkanvekili Beyhan Aslan da gazetecilerin sorusu üzerine, DYP Grubu'ndan randevu istediklerini belirterek, cevap beklediklerini söyledi. 
     
     ÇALIŞMA GRUBU 
     Aslan, Meclis tatile girdikten sonra çalışma grubunun faaliyetlerine devam edip etmeyeceği yönündeki soruyu yanıtlarken, ''Biz zaten bir ışık görürsek ve çalışma grubu da oluşturulursa, sonuç alacağımızı anladığımız takdirde Meclis'i tatile sokmayız'' dedi. 
     Aslan, uzlaşma sağlanması durumunda Meclis'in her zaman olağanüstü toplantıya çağrılabileceğini sözlerine ekledi. 
     Alınan bilgiye göre, diğer partilerin destek vermesi durumunda oluşturulacak çalışma grubuna MHP davet edilmeyecek. Çalışma grubunun uzlaşacağı metin teklif haline getirilerek imzaya açılacak. Ayrıca, bu grubun idam dışında, ana dilde eğitim ve yayın konularında da hazırlık yapması planlanıyor. 
     





</TEXT>
</DOC>
