<DOC>
<DOCNO> 76264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/dunya/dun01.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cevapsız soru Terör nedir 
</HEADLINE>
<TEXT>

Malezya’da İKÖ üyesi 57 ülkenin temsilcisi üç gün tartıştı, terör tanımında anlaşamadı 
     DIŞ HABERLER SERVİSİ 

     Malezya’nın başkenti Kuala Lumpur’da üç gün süren İslam Konferansı Örgütü İKÖ Dışişleri Bakanları toplantısı, terörizmin tanımı üzerinde anlaşma sağlanamadan sona erdi. 
     Toplantıya katılan 57 ülkeden dışişleri bakanı veya üst düzey yetkili, kabul ettikleri 5 sayfalık nihai bildiride, terörizmle mücadelenin ele alınacağı bir BM konferansı düzenlenmesi çağrısında bulundu. 
     Terörizmin uluslararası şekilde kabul görecek bir tanımının yapılması amacıyla toplanan konferansta 11 Eylül saldırıları ve Filistin’deki son İsrail işgali geniş olarak tartışıldı. Bu bağlamda özellikle terörizme yol açan nedenler üzerinde durularak bunlar, "yabancı işgali, adaletsizlik ve dışlanmaşlık" olarak belirtildi. 
     Bu açılardan Filistin ve Lübnan’daki direnişin terörizmle bir ilgisinin olmadığı vurgulanan bildiride, "Filistin’in en meşru hakkı olan başkenti Kudüs olmak üzere kendi devletini kurma mücadelesini terörizmle ilişkilendirme girişimlerini reddediyoruz" denildi. Bildiride, İKÖ’nün yabancı işgali altındaki halkların meşru mücadeleleriyle terör eylemlerini birbirinden ayıracak uluslararası kabul gören bir tanım için çalışacağı belirtilirken, terörün din, millet ve uygarlıklarla bir ilgisinin olamayacağının altı çizildi. 
     



 DÜNYA 











</TEXT>
</DOC>
