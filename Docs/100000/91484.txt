<DOC>
<DOCNO> 91484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur26.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir magandaları gene iş başında 
</HEADLINE>
<TEXT>

     A Milli Futbol Takımı'nın yarı finale yükselmesi, tüm yurtta coşkuyla kutlanırken, Adapazarı ve Trabzon'da 2 kişi, sevinç gösterileri sırasında açılan ateş sonucu yaralandı. 
     Adapazarı Adnan Menderes Caddesi'nde, maç sonrasındaki kutlamaları bir kahvehaneden izleyen Zeki Albayrak 60 , gösteriler sırasında kimliği belirlenemeyen bir kişinin tabancayla ateş etmesi sonucu ayağından yaralandı. SSK Adapazarı Hastanesi'nde tedavi altına alınan Albayrak'ın hayati tehlikesinin bulunmadığı öğrenildi. 
     Trabzon'un Akçaaabat İlçesi Fındıklı Köyü'nde de sevinç gösterilerini evlerinin balkonunda izleyen Ayça Salih 18 , kimliği belirlenemeyen bir kişinin havaya açtığı ateş sonucu sol ayağından yaralandı. Ayça Salih, Trabzon Numune Hastanesi'nde tedavi altına alındı. 
     
     Alibeyköy'de 2 yaralı 

     Alibeyköy'de, milli takımın yarı finale yükselmesinin ardından gerçekleştirilen kutlamalar sırasında havaya açılan ateş sonucu 2 kişi yaralandı. 
     Türkiye-Senegal maçının sona ermesinin ardından başlayan kutlamalar sırasında, yapılan tüm uyarılar ve geçmişte yaşanan acı olaylara rağmen bazı vatandaşlar yine sevinçlerini göstermek için silahla havaya ateş açtı. 
     Alibeyköy Yeşilpınar'da havaya açılan ateş sonucu, Ayşe Yılmaz kolundan, Maksut Meşe de bacağından yaralandı. 
     Yılmaz, Şafak Hastanesi'ne, Meşe de Özel Alibeyköy Hastanesi'ne kaldırılarak tedavi altına alındı. 
     Bu arada, yine Alibeyköy'deki kutlamalar sırasında Aygün Başaran adlı kadın da, evinin merdivenlerinden düşerek yaralandı. 
     Her 3 yaralının sağlık durumlarının da iyi olduğu bildirildi. 
     
     Başkentte 3 yaralı 

     A Milli Futbol Takımı'nın, Dünya Kupası'nda yarı finale yükselmesi dolayısıyla Başkent'te de coşkulu kutlamalar yapılırken, 3 kişi silahla yaralandı. 
     Hasköy Doruk Sokak'ta bir kişinin kutlama sırasında havaya açtığı ateş sonucunda 51 yaşındaki Nergiz Çolak sol omuzundan yaralandı. SSK Dışkapı Hastanesi'ne kaldırılan Çolak'ın, hayati tehlikesinin bulunmadığı bildirildi. 
     Etlik Şehit Kubilay Mahallesi 119. Sokak 7 numaranın önünde havaya açılan ateş sonucunda da Ferhat Yüce 31 sol dirseğinden yara aldı. 
     Yüce, Numune Hastanesi'nde tedavi altına alındı. 
     Yenimahalle İvedik Caddesi üzerindeki milli maç kutlamalarında da Binali Akbaba boynunun sağ tarafından sıyıran mermi ile yaralandı. 
     Onkoloji Hastanesi'ne kaldırılan Akbaba, daha sonra da Numune Hastanesi'ne sevkedildi. 
     Bu arada, Uyanış Mahallesi 23. Sokak 53 numara önündeki oto ile Dikmen Ahmet Haşim Caddesi 43 numaranın arkasındaki bahçede park halinde bulunan otomobilin camına da birer kurşun isabet etti. Her iki olayda da yaralanan olmadı. 
     





</TEXT>
</DOC>
