<DOC>
<DOCNO> 56187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sondun15.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman işadamları silah üretiminde Irak'a yardımla suçlanıyor 
</HEADLINE>
<TEXT>

     Almanya'da yayınlanan der Spiegel dergisi, Alman işadamlarının silah üretiminde Irak'a yardımcı olmakla suçlandıklarını yazdı. 
     Irak'ın Alman şirketlerinden, 200 ila 300 milimetre kalibrelik top imalatı için parça almaya çalıştığı belirtilen haberde, Mannheim Savcılığı'nın ve Gümrük Suç Dairesi'nin, bazı Alman işadamları ve şirketler hakkında Dış Ticaret Yasası'nı ve Irak'a yönelik uluslararası ambargoyu ihlal etmekten soruşturma başlattıkları kaydedildi. 
     Bir Alman makine mühendisinin bu suçlamalardan dolayı 26 Ekim'den bu yana tutuklu bulunduğu hatırlatılan haberde, Başsavcı Hubert Jobski'nin, ''Bu şahıs, silah alabilmesi için Irak'a arabuluculuk yapmakla suçlanıyor'' şeklindeki sözlerine yer verildi. 
     Haberde, yaklaşık 100 gümrük memurunun ve polisin Haziran ayında da, şüpheli şahıslara ait 20 şirket bürosu ve evi aradıkları hatırlatılarak, söz konusu top imalatı için gerekli olan bazı parçaların Ürdün üzerinden Irak'a taşınmış olabileceği ifade edildi. 
     Jobski'nin, ''Bu toplarla nükleer, biyolojik ve kimyasal başlıkların da kullanılabildiği tahmin ediliyor'' şeklindeki sözlerine de yer verilen haberde, batılı istihbarat teşkilatlarının, Irak'ın hala kimyasal ve biyolojik silahlara sahip olduğuna inandığı hatırlatıldı. 
     






</TEXT>
</DOC>
