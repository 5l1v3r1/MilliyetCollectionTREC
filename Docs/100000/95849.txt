<DOC>
<DOCNO> 95849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sonspo02.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da İlhan Mansız'ın popüleritesi hala sürüyor. 
</HEADLINE>
<TEXT>

     17. Dünya Kupası finallerinde 3. olarak özellikle Japonya'da bir anda ilgi odağı 
     ve merak edilen ülke konumuna gelen Türkiye, gün geçtikçe daha da popüler hale geliyor. 
     Japonların Türkiye'ye ilgisi artarken, birçok Japon vatandaşı da Türkçe kursu almaya başladı. Halen Tokyo'da faaliyet gösteren Türkçe dil eğitim kursuna 130 Japon öğrenci devam ederken, bunlardan bazıları da Türk halk ve tassavvuf müziği eğitimi alıyor. 10 öğrenci saz eğitimi alırken, 2 Japon genç ise ney derslerine devam ediyor. 
     Türk yemekleri ve halk oyunları kursları da Japonya'da yoğun ilgi görüyor. 
     DÜNYA KUPASI İZLERİ 
Japonya'da, Dünya Kupası ile ilgili malzemeler halen dükkanların vitrinlerinde boy gösterirken, Türk Milli Takımı forması tükendiği için mağazalarda satılmıyor. 
     Türk kafilesini gören Japonlar, Dünya Kupası'nı hatırlatarak, milli sporcuları ve kafile yöneticilerini tebrik ediyor. Bu ülkede, özellikle İlhan Mansız'ın popüleritesi hala sürüyor. Özellikle Japon kızlar, İlhan'ın kendilerine benzemesi nedeniyle bu futbolcuyu hiç unutamıyorlar. 
     Japonya'da, Türkiye'nin bu ülke takımıyla yaptığı milli maç yüzde 48.5 ile en çok izlenen ikinci program olurken, Brezilya-Türkiye karşılaşması da yüzde 47.6'lık reyting aldı. 
     





</TEXT>
</DOC>
