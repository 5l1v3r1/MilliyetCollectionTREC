<DOC>
<DOCNO> 76846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo24.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "4-0 bir kabustu, bitti" 
</HEADLINE>
<TEXT>

     Beşiktaş Futbol Takımı Menajeri Sinan Engin, Türkiye Kupası finalinde Kocaelispor karşısında aldıkları yenilgiyi unuttuklarını vurgulayarak, ''4-0 bir kabustu, bitti'' dedi. 
     Beşiktaş kafilesinin, Malatyaspor ile yarın yapacağı lig maçı öncesi Atatürk Havalimanı'nda basın mensuplarının sorularını yanıtlayan Engin, ligi şampiyon olarak bitirmek istediklerini kaydetti. 
     Şampiyonluk için Malatyaspor karşısında mutlak galibiyet almaları gerektiğine değinen Engin, ''Kupa maçını unuttuk. 4-0 bir kabustu, bitti. Hedefimiz her zaman olduğu gibi şampiyonluk. Şu an 3-4 puan farkla Malatya'ya gitmemiz gerekirdi. Malatyaspor'un durumu da oldukça kritik. Bizim de şampiyon olmamız için mutlaka kazanmamız gerekiyor. 
     Hedefimiz şampiyonluk'' diye konuştu. 
     Engin, Fenerbahçe Kulübü Başkanı Aziz Yıldırım'ın, Profesyonel Futbol Disiplin Kurulu PFDK 'dan 4 ay hak mahrumiyeti cezası olmasına rağmen şeref tribününden maçı izlemesi yönündeki soruları da şöyle yanıtladı 
     ''Prosedüre iyi bakmak lazım. Belki tebligat gitmemiştir veya şeref tribününün belli yerlerinde oturulabilir diye bir madde vardır. Futbol Federasyonu her zaman güçlüdür. Herkesin verilen kararlara uyması gerekiyor.'' 
     






</TEXT>
</DOC>
