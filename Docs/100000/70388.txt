<DOC>
<DOCNO> 70388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun07.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de esrar içene trafik cezası... 
</HEADLINE>
<TEXT>

     İngiltere'de giderek artan uyuşturucu kullanımını kontrol altına alabilmek için yeni düzenlemeler yapılması düşünülüyor. 
     Esrar kullanan ve bunu gençlerin ve çocukların önünde sokaklarda yapan kişilerin yakalanması halinde, mahkemeye sevk edilmeleri yerine, olay yerinde ellerindeki uyuşturucuya el konulması ve trafik cezası gibi ceza yazılması öngörülüyor. 
     Değişikliği savunanlar, söz konusu cezanın ödenmesi için kişiye belli bir süre tanınmasını, ödememesi halinde de kişinin uyuşturucu bulundurmak ve kullanmaktan hapse atılmasını öneriyor. 
     Halen değişik bir uygulamayı Londra'nın bazı bölgelerinde deneyen polis yetkilileri, yakaladıkları kişilere sadece ''sözlü uyarıda'' bulunuyor. Bu yaklaşımın son derece yumuşak kaldığını, kimsenin aldığı uyarıdan etkilenmediğini belirten polis şefleri, ödenmemesi halinde hapis cezasına dönüştürülecek para cezasının daha etkili bir orta yol olabileceğini savunuyor. 
     İçişleri Bakanı David Blunkett'in, uygulamanın yapılabilmesi için gerekli yasal düzenlemeleri önümüzdeki günlerde devreye sokacağı kaydediliyor. 
     






</TEXT>
</DOC>
