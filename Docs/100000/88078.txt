<DOC>
<DOCNO> 88078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sondun21.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin genişlemesi Karpatlar'daki ekolojiyi bozar iddiası 
</HEADLINE>
<TEXT>

     AB'nin doğuya doğru genişlemesinin Karpatlar bölgesindeki biyolojik çeşitlilik üzerindeki tehdidi ciddi biçimde artırabileceği belirtildi. 
     Dünya Doğayı Koruma Vakfı'nın WWF , dünya çevre günü dolayısıyla İsviçre'nin Gland kentinde yayımladığı raporda, Romanya, Ukrayna, Polonya, Slovakya, Macaristan, Çek Cumhuriyeti ve Avusturya'nın bulunduğu bölgedeki Karpat sıradağlarının, bu ülkelerin gelecekte AB'ye üye olmasıyla ekolojik yönden tehdit altına girebileceği açıklandı. 
     WWF'nin raporunda, bu bölgede bulunan canlı çeşitliliği gözler önüne serilerek, burada yaşayan yaklaşık 481 bitki türü, çok sayıda boz ayı, kurt, vaşak, Avrupa bizonu gibi hayvanlar ve ''imparator kartal'' gibi nesli tükenme tehlikesi bulunan çeşitli kuş türlerinin daha önceden de, avlanma, yol ve konut alanı açma sonucu tehdit altında olduğu vurgulandı. 
     Avrupa'nın bu bölgesinin, büyükbaş etoburların birarada yaşayabileceği son bölgelerden biri olduğuna dikkat çekilen raporda, AB'nin tarım politikası ve büyük otoyol projelerinin bu bölgedeki çevresel tehdidi artırabileceği bildirildi. 
     WWF'nin raporunda, bu bölgedeki biyolojik çeşitliliğin korunması amacıyla koruma bölgelerinin genişletilmesi, küçük çiftlikler ve ekolojik turizm gibi yerel ekonomik aktivitelerin desteklenmesi ve Karpatlar bölgesi ile ilgili uluslararası bir anlaşmanın onaylanması gibi öneriler getirildi. 
     





</TEXT>
</DOC>
