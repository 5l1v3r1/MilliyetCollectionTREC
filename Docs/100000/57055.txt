<DOC>
<DOCNO> 57055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur03.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kıbrıs treni hızlandı gidiyor, bir kaza çıkacak" 
</HEADLINE>
<TEXT>

     Kuzey Kıbrıs Türk Cumhuriyeti KKTC 
     Cumhurbaşkanı Rauf Denktaş, ''Kıbrıs treni süratlendi gidiyor, bir kaza çıkacak. Bu felaketi önlemek bizim boynumuzun borcu'' dedi. 
     Türkiye-Avrupa Vakfı tarafından İstanbul Üniversitesi Sosyal Tesisleri'nde düzenlenen toplantıda konuşan Denktaş, Kıbrıs meselesinin 38 yıldır halledilemediğini, bu sorunun nedeninin kimse tarafından da araştırılmadığını söyledi. 
     Denktaş, Rumlar açısından Kıbrıs sorununun, genişletilmiş uluslararası anlaşmalara rağmen, onları yırtıp atarak ''Enosis''i yapma davası anlamı taşıdığını kaydetti. 
     ''Türkiye'nin blöf yaptığı'' kendilerine de ''Kıbrıs treni hareketlendi atlayın'' telkininde bulunulduğunu belirten Denktaş, şunları söyledi 
     ''Bu tren Kıbrıs treni değil, Rum treni. Bunun Kıbrıs treni olması lazım. Bizim anayasa ve uluslararası anlaşmalardan kaynaklanan haklarımız var. Cevap olarak bize Kıbrıs meselesi hukuki değil, politiktir diyorlar. Gözleri kararmış... Uluslararası hukukun varlığını inkar ediyorlar, anayasaya bakmıyorlar. Kıbrıs Türkü nedir, kimdir, statüsü nedir ilgilenmiyorlar. Kıbrıs meselesini noktaladık gözüyle bakıyorlar.'' 
     
     Kıbrıs treni 
     Denktaş, bugüne kadar cumhurbaşkanı olmak ya da makam sahibi olmak için mücadele etmediğini vurgulayarak, Kıbrıs Türkleri'nin Batı Trakya'daki gibi azınlık durumuna düşmeyeceğini, Yunan bayrağı altında yaşamamak için mücadele ettiklerini vurguladı. 
     Bu gücü Türkiye'den aldıklarını kaydeden Denktaş, ''Şimdi bunlardan vazgeçiliyorsa, o başka meseledir...'' dedi. 
     Denktaş, bugün artık ''Kıbrıs meselesinin, Yunan meselesine'' dönüştüğüne dikkati çekerek, konuşmasını söyle sürdürdü 
     ''AB'ye müracaat niyedir bu, arka yoldan Kıbrıs'ı Enosis yapmak için girişilen bir icraattır. Kıbrıs treni süratlendi gidiyor, bir kaza çıkacak. Bu tren istasyona girdi dendiği an, bir felaket olacak. 
     Bu felaketi önlemek bizim boynumuzun borcu. Onun için son bir girişim yaparak Klerides ile görüştüm.'' Klerides ile yaptığı görüşmelerden umutlu olduğunu da dile getiren Denktaş, ''Nasıl olacak Top yabancılardadır. Top ABD'dedir, İngilizlerdedir... Rumun kulağına gittiğiniz yol sizi felakete götürecek, Türkiye giriş yaparsa zannetmeyin durduracağız ha derse o zaman yola gelecekler'' diye konuştu. 
     






</TEXT>
</DOC>
