<DOC>
<DOCNO> 78704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo09.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Milli Takımı'nda sakatlar ordusu.. 
</HEADLINE>
<TEXT>

     Dünya Kupası finallerine hazırlanan İtalyan Milli Takımı'nda en büyük sorunu sakat futbolcular oluşturuyor. 
     Yarın, Milano San Siro Stadı'nda Uruguay ile bir hazırlık maçı yapacak İtalya'da sakatlıklarından dolayı Totti, Vieri, Albertini, Materazzi, Iuliano, Maldini ve Roberto Baggio yer almıyor. 
     Pazar günkü Juventus-Milan maçında sakatlanan orta saha oyuncusu Demetrio Albertini'nin tedavisinin 2-3 ay süreceği, bu yüzden Dünya Kupası'na götürülmeyeceği açıklandı. Uzun süredir sakat olan tecrübeli oyuncu Roberto Baggio'nun da teknik direktör Giovanni Trapattoni tarafından kadroya alınmayacağına kesin gözüyle bakılıyor. 
     Trapattoni, düzenlediği basın toplantısında, şunları söyledi 
     ''Bazıları, kulüplerin ligi düşünmelerinden dolayı sakatlıkların sahte olduğunu iddia ediyordu. Ancak tüm sakatlıklar doktor tarafından onaylandı. Vieri, antremana çıkamıyor. Kadrodan çıkarılması gayet normal. Vieri için endişelenmiyorum. Sezon boyunca yaşanan uzun sakatlıklar bizim doğru dengeyi bulmamızı engelledi.'' Öte yandan Trapattoni, İtalyan basınında yer alan gelecek sezon Lazio takımını çalıştıracağı iddialarıyla ilgili olarak, ''şimdilik sadece Japonya'yı düşünüyorum. Ne olursa olsun adımın geçmesinden memnunum. Bu benin halen ayakta olduğumu gösteriyor'' açıklamasında bulundu. 
     





</TEXT>
</DOC>
