<DOC>
<DOCNO> 84860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/spor/spo01.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ROTA IVANOV 
</HEADLINE>
<TEXT>

Beşiktaş, Bulgar Levski Sofya’nın 25 yaşındaki yıldızının transferi için düğmeye bastı. Lucescu, 24 maçta 22 golü olan milli oyuncunun alınması konusunda yönetime onay verdi 
     ORHAN YILDIRIM 

     Olumlu rapor 
     NOUMA’NIN transferini beklemeye alan Siyah - Beyazlı yönetim, Bulgar Levski Sofya’nın golcüsü Georgi Ivanov’a kancayı attı. Bu futbolcunun oynadığı maçları takip eden izleme komitesi, Ivanov konusunda olumlu rapor verdi ve alınmasını istedi. Özellikle hava toplarında etkili, yırtıcı ve çok güçlü bir fizik yapısı olduğu rapor edilen Bulgar oyuncu ülkesinin en yetenekli isimleri arasında gösteriliyor. 
     
     Boş geçmiyor 
     FUTBOLCU izleme komitesinin, Ivanov hakkında, "Çok agresif. Ancak bu durum takımına zarar verecek düzeyde değil" raporunu verdiği, Teknik Direktör Mircea Lucescu’dan da transfer için onay alındığı bildirildi. 25 yaşındaki Georgi Ivanov geçen sezon iyi bir grafik çizip, 24 maçta attığı 22 golle takımını şampiyonluğa taşıdı. Ivanov’un, aynı zamanda 25 kez giydiği milli forma altında da 4 golü bulunuyor. 
     
Niyazi operasyonu      Galatasaray ile Mondragon için kapışan Beşiktaş, Terim’in istediği Ankaragücü’nün genç oyuncusu için de devreye girdi 
     LUCESCU’NUN transferinin ardından Galatasaray’ın başarılı kalecisi Mondragon için harekete geçen Siyah - Beyazlı yönetim, şimdi de Niyazi’yi listesine aldı. Rumen teknik adamın raporu üzerine Fatih Terim’in de ısrarla istediği Ankaragücü’nün başarılı futbolcusunun transferi için çalışma başlatıldı. Menajer Sinan Engin’e bu transfer konusunda tam yetki verildi. 
     BEŞİKTAŞ, Mondragon için salı günü Fransa’ya çıkarma yapacak. Yöneticiler Yıldırım Demirören ve İbrahim Altınsay, bu ülkede bulunan Kıvanç Oktay ile buluşup, Metz’le pazarlığa oturacak. Kolombiyalı kalecinin pazartesi günkü mahkemesinden çıkacak sonuca göre bonservisi alınmaya çalışılacak. Yönetici Haşmet Kürüm, "Biz Metz ve Mondoragon’la anlaştık" dedi. 
     
SERDAR işi bitti      KOCAELİSPOR’UN yıldız ismi, yuvasına geri dönüyor. Beşiktaş, Sergen’den sonra Serdar Topraktepe ile de anlaşmaya vardı. Siyah - Beyazlı kulübün resmi internet sitesinde yapılan açıklamada, Galatasaray’ın da teklif götürdüğü Serdar ile yarın Akaretler’deki kulüp binasında saat 11.30’da sözleşme imzalanacağı bildirildi. Üç sezon önce takım arkadaşı Oktay ile yaşadığı sorunlar nedeniyle takımdan uzaklaştırılan Serdar, böylece yeniden Fulya’ya dönmüş olacak. 
     
Siirt, Sergen’e vize vermiyor      YILDIZ futbolcunun transferi bir türlü resmiyete dökülemiyor. Sergen imza atmasına rağmen Siirt Jetpa bonservis olarak belirlediği 1.5 milyon dolardan aşağıya inmiyor. Siirt Jetpa Başkanı Takiddin Yarayan, yöneticilerle görüşmelerin sürdüğünü belirtip, "Biz 1.5 milyon dolardan bir kuruş aşağıya inmeyiz. Bu konuda ısrarcıyız. İndirim isteklerini kabul edemeyiz" dedi. 
     İKİNCİ Başkan Nevaf Bilek de, "Yönetim kurulu olarak bu konuda geri adım atmama kararı aldık" ifadesini kullandı. Siyah - Beyazlı yönetim, önce Sergen’i kiralamak için teklif götürürken, Siirt Jetpa bu öneriye sıcak bakmadı. Öte yandan Sergen, düzenli olarak Fulya’ya gidip, fizyoterapist Cem Türker gözetiminde çalışıyor. Sergen pazartesiden itibaren düz koşulara başlayacak. 
     
Nasır’ın zaferi      BEŞİKTAŞ’TA Divan Kurulu başkanlık seçimini Şeref Nasır kazandı. Nasır, Süleyman Seba ve Serdar Bilgili ile yönetimin destek verdiği 78 oy alan Tali Çalbatur’un önünde 93 oyla başkanlığa seçildi. Necati Toker ise 26 oyda kaldı. Nasır’ın yönetiminde şu isimler bulunuyor Yılmaz Ekergil, Bülent Önkol, Coşkun Ergün, İlyas Tunaoğlu, Koray Büyükasar, Atilla Ozgan. 
     
Ata’nın şerefine      SİYAH - Beyazlı kulübün 19 Mayıs’ın Atatürk’ü Anma Gençlik ve Spor Bayramı etkinlikleri çerçevesinde, Ataköy Marina Yat Kulübü ile ortaklaşa organize edilen yat yarışı bugün gerçekleştirilecek. Ataköy Marina’dan saat 11.00’de start alacak Gençlik ve Spor Kupası Yat Yarışı’nda dereceye girenlere ödülleri saat 17.00’de düzenlenecek törenle verilecek. 
     



 SPOR 






















</TEXT>
</DOC>
