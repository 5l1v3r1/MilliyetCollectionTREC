<DOC>
<DOCNO> 86657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/siyaset/asiy.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi zora sokar 
</HEADLINE>
<TEXT>
Emekli olmak hiç de kolay değil 
Başbakan Bülent Ecevit, "Bugün hükümet ve koalisyon istikrarını bozmak, Türkiye’nin başına büyük sorunlar açar. Bunun sorumluluğunu üstüme alamam" diye konuştu 
     ELÇİN ERGÜN Ankara 

     Başkent Hastanesi’nden çıktıktan bir gün sonra kameraların karşısına geçen Başbakan Ecevit, basın toplantısından önce neden hastaneye gittiği yönündeki soruları cevaplarken, ilk kez nörolojik rahatsızlığı olduğundan söz etti. Ecevit, "Nöroloji ile ilgili konular çok hassas konular. Bugün iyi olabilir, bir saat sonra çok ciddi bir durumla karşılaşılabilir. Bu yalnız benim için değil, herkes için söz konusu. Bu toplantıdan önce bir kere daha kontrolde yarar görmüşlerdir. Yeni bir durum yok" dedi. 
     
     Emeklilik zor karar’ 
     Ecevit, siyaseti bırakmayı düşünüp düşünmediği sorusunu ise şöyle yanıtladı "Beni siyasetten caydırmak, usandırmak için yıllardan beri çok çabalar gösterildi. Halen devam ediyor. Siyaset her şey demek değil. Siyasetin dışında çok başka, çok zevkli ilgi alanlarım da var. Bunlara dönebilmeyi çok isterdim. Fakat şu sırada hükümet istikrarı, koalisyon istikrarını bozmak, Türkiye’nin başına çok ciddi sorunlar getirir. Bu sorumluluğu üstüme alamam. Benim durumumdaki kimselerin başına emeklilik gelebilir. Fakat emeklilik adımı atmak her zaman çok kolay olmayabilir. " 
     
     Ziyaretler aksayabilir’ 
     Başbakan, rahatsızlığının devlet işlerini nasıl etkileyeceğini şu sözlerle açıkladı "Bazı dış resmi gezilerden kendimi yoksun kılmak mecburiyetinde kalabilirim. Ama bu gibi zorunluluklar devletin ortak sorumluluğu ile aşılabilecek niteliktedir. Yurtiçinde ise dolaşmaya, gereken zamanı ayırmayı düşünüyorum. Kaygı duymuyorum." 
     
     Borsa etkilenmemeli’ 
     Bir gazetecinin "Siz hastaneye gittiniz, borsa düştü" sözlerine "Ama şimdi ben buradayım" karşılığını veren Ecevit, "Ben hastaneye gidince borsa düşerse Türkiye bu işlerin üstesinden gelemez. Gelişmiş ülkelerde ufak tefek olaylar dolayısıyla borsada sıçramalar olmuyorsa, Türkiye’nin bu duruma ulaşması gerekir. Kişisel olayların devleti etkilememesi gerekir" diye konuştu. Ecevit, Devlet Bakanı Derviş’in erken seçim talebi içinse "Sayın Derviş’in de her vatandaş gibi siyasi konularda kişisel görüşleri olabilir" diye konuştu. 
     
     
</TEXT>
</DOC>
