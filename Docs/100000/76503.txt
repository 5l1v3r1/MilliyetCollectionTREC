<DOC>
<DOCNO> 76503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/guncel/gun03.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışlada hoşgörü 
</HEADLINE>
<TEXT>
Mehmetçik’ten Kürtçe türkü 
Odalar Birliği yöneticileri Bitlis gezisinde Kürtçe eşliğinde halay çektiler. Askeri gazinoda erlerden kurulu orkestra, valinin ve alay komutanının önünde Kürtçe türkü seslendirdi 
     SEÇKİN ÜREY Bitlis 

     Bitlis İl Jandarma Alay Komutanlığı’nda Türkiye Odalar ve Borsalar Birliği TOBB heyetine verilen yemekte, erlerden kurulu orkestra "Zeyno" adlı türküyü Kürtçe söyledi. 
     Doğu Anadolu gezisi kapsamında Bitlis’e giden TOBB Başkanı Rifat Hisarcıklıoğlu onuruna önceki gece kentte müzikli bir yemek daveti verildi. Askeri gazinoda verilen yemekte Bitlis Valisi Uğur Boran, İl Jandarma Alay Komutanı Kıdemli Albay Aydın Kurudal ve İl Emniyet Müdürü Ekrem Sevindik de hazır bulundu. 
     
     Erler vokalde 
     Erlerden kurulu orkestraya Saliha isimli Tatvanlı bir öğrencinin solistlik yaptığı yemekte, bazı askerler "vokalist" olarak sahne aldı. 
     Resmi bir yemekten çok eğlence tarzında düzenlenen programın ilerleyen saatlerinde Saliha, davetlileri dans etmeleri için sahneye davet etti. Bu sırada müziğin temposu giderek yükselirken, Hisarcıklıoğlu ile birlikte gelen bazı oda başkanları ve Bitlis’in ileri gelenleri halay çekmeye başladı. 
     Grup neşe içinde halay çekerken, Saliha sahnenin gerisine çekildi ve vokalistlik yapan erlerden biri "Zeyno" isimli türküyü Kürtçe okumaya başladı. Er türküyü okurken Hisarcıklıoğlu ve Bitlis’teki devlet erk nının oturduğu protokol masası da dahil olmak üzere, bütün salon alkışlarla tempo tuttu. 
     Davetliler "Zeyno’nun boyu selvidir Güzel Zeyno, kibar Zeyno" dizelerinden oluşan bir nakarat bölümünü de içeren türküyü Kürtçe dinlediler. Gece bir ağızdan söylenen coşkulu türkülerle sürdü. 
     Askeri gazinoda daha önce Kürtçe parçalar çalınıp çalınmadığının sorulması üzerine yemeğe katılanlar, "Biz de burada ilk defa sizinle beraber duyduk" dediler. Gazetecilerin aynı soruyu yönelttiği solist Saliha da Kürtçe sözcüğünü telaffuz etmeden "Ben buraya Vali’nin daveti üzerine geldim. Tatvan’da Meslek Yüksek Okulu öğrencisiyim, benim repertuvarımda o tür parçalar bulunmaz" demekle yetindi. 
     Heyetin konakladığı otelde gazetecilerle sohbet eden Bitlis’in ileri gelenleri "Vali Bey ve Alay Komutanımız çok iyi insanlardır. Burada herkes kardeşçe yaşıyor. Buradakilerin yüzde 90’ı Kürtçe bilir. Valimiz burada dostluğu ve kardeşliği sağladı. Burada sağlanan huzur ortamının bozulmasını istemiyoruz" dediler. 
     Sohbete katılanların bazıları Kürtçe şarkı duymadıklarını iddia ederken, bazıları da Bitlis’in hassas bir şehir olduğunu belirterek, "Bizi lütfen çıban başı yapmayın" dileğini dile getirdiler. 
     



 GÜNCEL 


























</TEXT>
</DOC>
