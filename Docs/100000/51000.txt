<DOC>
<DOCNO> 51000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/guncel/gun08.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercimek etin yerini tutar mı 
</HEADLINE>
<TEXT>

ÇAPRAZ ATEŞ 
     PERVİN METİN İstanbul 

     Sağlık Bakanlığı’nın düşük gelirli ailelere dengeli beslenme için bal yerine pekmezi, muz yerine elmayı, pirinç yerine bulguru, kıyma yerine mercimeği önerdiği "besin raporu" değişik yorumlara neden oldu. Kimi diyetisyenler bu raporu doğru bulsa da hiçbir besinin diğerinin yerine tutmayacağını söyleyenler de var. İşte Sağlık Bakanlığı raporunun ortaya koyduğu acı tabloya verilen tepkiler 
     
     Aşkın Yüksel Diyet Uzmanı 
Teknik olarak doğru      Sayılan besinler birbirinin yerine alındığında gerekli değerler sağlanır. Teknik olarak çok doğru bir öneri. Bu rapor ekonomik olarak sağlıklı, dengeli beslenilebileceğini gösteriyor. Verilen rakamlar da son derece isabetli. Protein demek illa et demek değildir. Bakanlığın hazırladığı rapor, gönül rahatlığıyla dar gelirli ailelere sunulabilir. Belki de yiyecek sarfiyatı bu şekilde düşürülür. Hala gram alışkanlığımız yok. Yiyecekleri toptan alıp, sonra çürütüyoruz. Domatesi ya da elmayı taneyle almalıyım. 
     
     Hale Taşkın Beslenme Uzmanı 
Her besin farklıdır      Bahsedilen yiyecekler tamamen birbirinin yerini tutamaz. Etin yerini mercimek tam anlamıyla alamaz. Çünkü etteki demir oranı, hiçbir baklagilde bulunmuyor. Et alamayanlar, kurubaklagillerle tahılları bir arada tüketerek protein oranını yükseltebilir. Ama muz yerine elma olmaz. Muzun yararları çok farklı elmanınki ise çok farklıdır. Elmanın sindirim sistemi, kolesterole etkisi vardır ve şekeri ayarlar. Muz ise bağışıklık sistemine, sinir sistemine iyi gelir. Besinler birbirinin yerini alamaz. Dar gelirli aileler bu reçeteye uyabilir ama hiçbir besin diğerinin yerini tam anlamıyla tutamaz. 
     
     Hayrettin Nuhoğlu Türk Mutfağı Kültürünü Araştırma Geliştirme ve Yaşatma Vakfı Başkanı 
Halk zaten uyguluyor      Sağlık Bakanlığı’nın hazırladığı besin raporu, yeni bir şey değil ki. Halk zaten bunu uyguluyordu. Böyle bir rapora ne gerek var Vatandaşlar, yıllardır bulgurunu da pekmezini de köyünden getiriyor. Ancak ekonomik krizle daha da arttı. Halk, sosyal dayanışma zihniyetiyle geçimini temin ediyor. Bu besinler söylendiği gibi birbirlerinin yerini büyük ölçüde alıyor. Gerekli vitamin ihtiyacı bu şekilde karşılanabilir, sağlıklı beslenilebilir. Bu sayılanlarla yapılan yemeklerle sofra öyle güzel bezenir ki. Öneriler sağlıklı. Ancak, et yerine sadece ve sadece mercimek yemek yetersiz beslenmeye yol açabilir. 
     
     Şükran Öz Sağlık ve Sosyal Hizmet Emekçileri Sendikası Genel Sekreteri 
Halkla dalga geçiliyor      Hükümet artık insanların ne yiyip ne yemeyeceklerine de karar verir oldu. Et ya da muz lüks değildir. Bu rapor, kitlelerin alım gücünün düştüğünün, devlet tarafından açık şekilde ilanıdır. Yoksulluğa kılıf uydurmaya çalışıyorlar. Çocuğunuz vitrinde muzu görüp isterse, nasıl yeme diyeceksiniz Alım gücü iflas etti artık. Bu beslenme önerilerini, "emekçiler ve yoksul halkla dalga geçmek" olarak değerlendiriyoruz. Unu bulamaç yapıp yiyin diyorlar. Binlerce insan aşevleri, ucuz ve bayat ekmek kuyruklarında bekliyor ancak bunlar görmezden geliniyor. 
     



 GÜNCEL 
























</TEXT>
</DOC>
