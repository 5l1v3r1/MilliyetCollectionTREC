<DOC>
<DOCNO> 53288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/ekonomi/aeko.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan tarzı siyasete rağmen başaracağız 
</HEADLINE>
<TEXT>

Derviş, uluslararası yatırımcılara, "Siyasete bağımlılık azaldı. İtalyan tarzı siyasi rekabete rağmen başaracağız. Türkiye’ye yatırım yapın" dedi 
     SEMA EMİROĞLU New York 

     Devlet Bakanı Kemal Derviş, "Krizde zor safhayı atlattık. Türkiye’nin yıldızı yeniden parlıyor. İtalyan tarzı siyasete rağmen başaracağız" dedi. 
     Dün, IMF Başkanı Köhler, Dünya Bankası Başkanı Wolfensohn, Başkan Yardımcısı Linn ve ABD Hazine Bakanlığı Müsteşarı Taylor ile görüştükten sonra bir açıklama yapan Derviş "3 milyar dolarlık kredinin aralıkta geleceğini, 2002’de ödenmesi gereken 5 milyar doların ise ödeneceğini söyledi. 
     New York’ta uluslararası yatırımcı kuruluşların temsilcileri ile J.P Morgan tarafından düzenlenen toplantıda bir araya gelen Derviş, ekonomik programdaki gelişmeleri anlatarak yatırım çağrısı yaptı. 
     
     Sosyal bedeli var 
     IMF’nin yeni bir stand-by önerisine dikkat çeken Derviş, "Güven ifade eden bu destekte Türkiye’nin mali performansı kilit rol oynadı. Programın ciddi sosyal bedeli var. Ancak başka seçenek yok. Yapısal reformlara devam edeceğiz. Sonunda piyasa olumlu cevap verecek. Siyasi olaylara gereğinden fazla bağımlı değiliz. Çünkü yeni yasal düzenlemeler var. Türkiye’de tek bir parti baskın olmadığı için siyasi rekabet fazla. Ancak İtalyan tarzı siyaset devam etse bile ekonomik sıkıntıları atlatabiliriz" diye konuştu. 
     Toplantıya katılan ünlü spekülatör George Soros sunum sonrasında, "Çok etkilendim. Derviş, mükemmel bir sunum yaptı" dedi. 
     
     



 EKONOMİ 

















</TEXT>
</DOC>
