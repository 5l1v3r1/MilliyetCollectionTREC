<DOC>
<DOCNO> 64395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/spor/spo01.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum endişeli 
</HEADLINE>
<TEXT>

Alman hoca, kötü futbolun devam etmesi halinde Diyarbakır’da üç puan bırakabileceklerini söyledi 
     Eksikler sorun 
     BEŞİKTAŞ’ın kazanmasına rağmen Trabzonspor ve Bursaspor karşısında ortaya koyduğu kötü futbol Teknik Direktör Christoph Daum’u endişelendirdi. Baya, Yasin ve Stavrum’un yokluğunu dezavantaj olarak nitelendiren Alman hoca, "Son iki maçtaki vasat oyunumuz devam ederse Diyarbakır’da üç puan bırakırız. En büyük sıkıntım bu. Sahada ayaklarımız yere basmalı" diye konuştu. 
     
     Önce savunma 
     DAUM’UN, Diyarbakırspor karşısında takımı savunma ağırlıklı bir taktikle sahaya çıkaracağı belirtildi. Siyah - Beyazlı ekip, ilk etapta defans güvenliğini oluşturacak, rakibi üstüne çekecek ve uzun toplarla rakip kalede gol arayacak. Bursaspor maçında attığı golle gündemdeki yerini koruyan Tümer, Diyarbakırspor karşısında İlhan Mansız ve Ahmet Dursun’a eşlik edecek. 
     
Marinho kadroda      BEŞİKTAŞ’IN son transferi Brezilyalı Marinho, Teknik Direktör Daum tarafından Diyarbakır maçının kadrosuna alındı. Ancak Alman hocanın kondisyon eksikliği bulunan Brezilyalı savunma oyuncusunu yedek kulübesinde oturtacağı belirtildi. Hazırlıklarını dün yaptığı antrenmanla tamamlayan Siyah - Beyazlı ekip dün öğleden sonra uçakla Diyarbakır’a gitti. 
     
Asper’le devam      BEŞİKTAŞ’TA sakatlığı tamamen geçen Myhre, Diyarbakırspor deplasmanında sahaya yedek olarak çıkacak. Trabzonspor ve Bursaspor maçlarında yaptığı kurtarışlarla ön plana çıkan Asper yine ilk onbirde görev alacak. Bu arada Siyah - Beyazlı ekip, ilk kez bir maça iki yabancı kaleciyle çıkacak. 
     
D.Bakır korkusu      MENAJER Sinan Engin, Diyarbakırspor’un üst üste iki maç kaybetmesinin kendileri için dezavantaj olduğunu söyledi. Engin, "Doğal olarak Beşiktaş gibi bir takımı yenip, çıkış arayacaklar. Ancak bizim hedefimiz büyük. Fire vermek istemiyoruz. Karşılaşmanın centilmence geçeceğine inanıyorum" dedi. 
     



 SPOR 
























</TEXT>
</DOC>
