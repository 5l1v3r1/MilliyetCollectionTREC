<DOC>
<DOCNO> 88210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/siyaset/siy07.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan’a kaçak notası 
</HEADLINE>
<TEXT>

Topraklarına izinsiz giren göçmenleri nereden geldiğini sormadan Türk sınırına adeta atan Yunanistan’ı, Dışişleri aracılığıyla uyardık 
     TOLGA ŞARDAN Ankara 

     Avrupa Birliği’nin en çok önem verdiği konuların başında gelen yasadışı göçle mücadele kapsamında ülkesine giren kaçak göçmenleri araştırmadan doğrudan Türkiye’ye gönderen Yunanistan’la "kaçak göç" krizi büyüdü. Atina’nın hafta başında bir grup Pakistanlıyı Türkiye’ye göndermesi bardağı taşırırken, Ankara, önceki gün Atina’nın tutumundan rahatsızlığını göstermek için Yunanistan Ankara Büyükelçisi’ne "nota" verdi. 
     Atina’nın, iki ülke arasındaki geri kabul anlaşmasına uymayıp ülkesine giren kaçakların geldiği ülkeyi araştırmadan Türkiye’ye göndermesi, kriz yarattı. 
     
     Talep İçişleri’nden geldi 
     Dışişleri Bakanlığı, İçişleri Bakanlığı’nın isteği üzerine harekete geçerken, Ankara, geçtiğimiz günlerde Atina’yı uyarıp uygulamanın düzeltilmesini istedi. Türkiye’nin bu isteğini incelemeye alan Yunan makamları, geçen hafta içinde 55 Pakistanlıyı yine Meriç Nehri’nin yanından geçirip İpsala Sınır Kapısı’na adeta attı. Geri kabul anlaşmasında yer alan protokole göre kaçakları Türkiye’ye veremeyen Yunanistan’ın, nereden geldiği belli olmayan kaçakları sınırdan "atmaya" başlaması, krizi daha da büyüttü. 
     İçişleri Bakanlığı’nın gelişmelerden bilgi vermesi üzerine Dışişleri Bakanlığı harekete geçip Yunanistan’ın Ankara Büyükelçisi İoannis Corantis’i bakanlığa davet ederek "nota" verdi. Ankara, Corantis’ten Atina’nın uygulamadan vazgeçerek, anlaşmaya göre hareket etmesini istedi. 
     
     Edirne’de bekletiliyorlar 
     İçişleri Bakanlığı, halen Edirne Emniyet Müdürlüğü’nde bekletilen 55 Pakistanlı ile ilgili araştırma yaptı. Yunanistan’ın sınırdan attığı 55 Pakistanlının Türkiye’ye yasal giriş - çıkışının olmadığı belirlendi. 
     Bazı kaynaklar da, kaçak göçmenlerin Türkiye’ye gönderilmesi konusunda Yunan polisiyle askeri birimleri arasında sorun yaşandığını kaydetti. Kaçakların gizlice Türk sınırından atılmasını onaylamayan Yunan askeri makamlarının, polis birimlerine müdahale ettiği öğrenildi. 
     
6 Yunan uçağı hava sahamızı ihlal etti...      Türkiye, Ege’deki en büyük askeri tatbikatı "Efes"i jest olarak iptal ederken, Yunan uçaklarının Türk hava sahasını ihlal etmeye devam ettikleri bildirildi. Genelkurmay Başkanlığı, Yunanistan’a ait 6 savaş uçağının, Türk hava sahasını önceki gün 3 kez ihlal ettiğini açıkladı. 
     Genelkurmay açıklamasında, 4 Haziran Salı günü, Yunanistan’a ait 4 adet A7 ve 2 adet F16 uçağının, Datça Burnu mevkiinde 2 ve Güllük Körfezi’nde 1 noktadan olmak üzere toplam 3 kez, Türk hava sahasını uzun süreyle ihlal ettiği belirtildi. 
     Bu ihlallere Türk uçaklarınca reaksiyon gösterildiği ve Yunan uçaklarının bölgeden ayrılmalarının sağlandığı ifade edilen açıklamada, Yunan uçaklarının bu ihlalinin Ege’de doğurabileceği tehlikeli sonuçların da ilgili makamlara bildirildiği kaydedildi. 
     



 SİYASET 



















</TEXT>
</DOC>
