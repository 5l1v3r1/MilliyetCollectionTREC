<DOC>
<DOCNO> 61704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/spor/spo03.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bazı eksiklerimiz var" 
</HEADLINE>
<TEXT>

     GALATASARAY, Teknik Direktörü Lucescu, Werder Bremen galibiyeti sonrası yaptığı açıklamada, "İki takım da olayı çok ciddiye alıp güzel futbol ortaya koydular" dedi. Lucescu, "Geçen sezon on gün çalışıp turnuvaya katıldık. Bu yıl kısa sürede hazırlanıp maçlara çıktık. Bazı eksiklerimiz var. Ama lige hazır hale geleceğiz" diye konuştu. 
     RUMEN teknik adam "Salı günü Kocaelispor’la ilk maçımızı oynayacağız. Bu yüzden bugün sadece o maçta oynayabilecek futbolcularımı oynattım. Galip geldiğimiz için mutluyum. İyi bir hazırlık maçı oldu" ifadelerini de kullandı. Başkan Cansun ise "Takımı iyi buldum. Bir - iki maç sonra çok daha iyi olacağız" yorumunu yaptı. 
     
Sambacılar gönderiliyor      GALATASARAY’DA, denenmek amacıyla Antalya kampına getirilen iki Brezilyalı Vitor ile Capitao’nun gönderilmesi kararlaştırıldı. Hazırlık maçlarında forma giyen ancak göze batmayan Sambacılara, Teknik Direktör Lucescu’nun da sıcak bakmadığı bildirildi. 
     
Ali Sami Yen yetişecek      15 Ocak’taki Galatasaray-Kocaeli erteleme maçı için Ali Sami Yen Stadı’nda yoğun bir temizleme çalışması yapılıyor. Yönetici Osman Güneri, zemini düzelttiklerini belirtti, "Dışarda oynayabilirdik. Ama taraftarımızı düşündük" dedi. 
     
Özal yöntemi      DİVAN Kurulu toplantısında eleştirileri dia gösterisiyle yanıtlayan yönetici Yiğit Şardan, kendilerini Özal tipi bir yönetim olarak gördüklerini söyledi. Şardan, "Türkiye’ye son 40 yılda Demirel ve Özal gibi politikacılar damgalarını vurmuştur. İş yapmadan oturmak yerine, önemli projelere imza atmalıyız" dedi. 
     
Özhan Canaydın başlıyor      BAŞKAN adayı Özhan Canaydın, seçim çalışmalarına bugün start verecek. Canaydın, Klassis Otel’de düzenlediği toplantıya eski yöneticileri ve futbol dünyasının ünlü isimlerini davet etti. 
     
Cim-Bom dönüyor      SARI - Kırmızılılar Antalya Belek’te yaptıkları altı günlük devre arası hazırlık çalışmalarını bugün tamamlayarak İstanbul’a dönecek. Futbolcular kısa bir izinden sonra yarın akşam Kocaelispor maçının hazırlıklarına başlayacaklar. 
     
İki genç daha      CİM - Bom gençlik operasyonunu iki yeni transfer ile sürdürdü. Başkan Mehmet Cansun ile görüşen Kartalspor yönetimi, Volkan ile Egemen konusunda anlaşmaya vardı. İki tarafın bugün yeniden görüşerek, son pürüzleri gidereceği açıklandı. 
     



 SPOR 
























</TEXT>
</DOC>
