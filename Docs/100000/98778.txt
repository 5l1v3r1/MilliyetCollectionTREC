<DOC>
<DOCNO> 98778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/siyaset/asiy.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar yarın ya da Perşembe günü Meclis Genel Kurulu’ndan geçecek 
</HEADLINE>
<TEXT>
Erken seçim için düğmeye basıldı 
TBMM Danışma Kurulu dünkü toplantısında, erken seçim önergesiyle AB uyum yasa teklifinin komisyonlarda 48 saat geçmeden görüşülmesi konusunda anlaşmaya vardı 
     ANKARA Milliyet 

     Siyasetin ve ekonominin gündemini kilitleyen erken seçim ve AB yasalarıyla ilgili öneriler, TBMM Genel Kurulu’nda görüşülerek komisyonlara gönderildi. Anayasa Komisyonu Başkanı Turhan Tayan da, yasa tekliflerini görüşmek üzere komisyonu bugün toplantıya çağırdı. TBMM’de öncelikle ele alınacak olan 3 Kasım’da seçim kararının, yarın ya da perşembe günü Genel Kurul’dan geçmesi bekleniyor. 
     
     451 milletvekili katıldı 
     TBMM Danışma Kurulu dünkü toplantısında, erken seçim önergesiyle AB uyum yasa teklifinin komisyonlarda 48 saat geçmeden görüşülmesi konusunda anlaşmaya vardı. Ardından TBMM Genel Kurulu, Başkanvekili Murat Sökmenoğlu başkanlığında toplandı. Sökmenoğlu, salonda yeterli çoğunluğun bulunmasına rağmen, "Buraya teşrif eden arkadaşların isimleri tarihe geçsin" diyerek yoklama yaptırdı. 451 milletvekilinin hazır bulunduğu Genel Kurul’da, cuma günü yaşamını yitiren SP Kütahya Milletvekili Ahmet Derin için saygı duruşunda bulunuldu. Sökmenoğlu, daha sonra MHP’nin 3 Kasım’da erken genel seçimlerinin yapılmasına ilişkin karar alınması ve ANAP ile SP’nin TBMM’nin olağanüstü toplanması konusunda yaptığı başvuruları okuttu. 
     İstifa ederek YTP’yi kuran İsmail Cem, Hüsamettin Özkan ve diğer bakanların yerlerine yapılan atamalara ilişkin Cumhurbaşkanlığı tezkerelerinin okunduğu Genel Kurul’da, komisyonlarda boş bulunan üyelikler için de seçim yapıldı. Genel Kurul’un toplantısından önce seçime ilişkin önergelerle kanun teklifinin 48 saat geçmeden komisyonda görüşülmesi için Danışma Kurulu önerisi oylanarak kabul edildi. 
     
     Komisyon toplanıyor 
     Tayan da çağrı yazısında, TBMM Genel Kurulu’nun havale ettiği konuları, bitimine kadar görüşmek üzere, bugün saat 13.00’te toplantı yapılacağını duyurdu. 
     Komisyon, 3 Kasım’da erken seçim yapılmasına ilişkin önergeyi asli, AB uyum yasa teklifini de tali olarak ele alacak. Seçim önergesi sadece Anayasa Komisyonu’nda ele alınacak ve içtüzük gereği Genel Kurul’da öncelikle görüşülecek. Görüşmelerin sonunda komisyon, seçim kararı ve AB uyum yasa teklifi için ayrı ayrı rapor düzenleyecek. AB uyum yasa teklifini asli olarak görüşecek olan Adalet Komisyonu da yarın saat 10.00’da toplanacak. 
     



 SİYASET 



















</TEXT>
</DOC>
