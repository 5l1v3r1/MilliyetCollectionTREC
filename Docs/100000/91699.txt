<DOC>
<DOCNO> 91699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/spor/ygokce.html </URL>
<DATE> 2002/06/24/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Maraton koşanlar 
</HEADLINE>
<TEXT>

     Osaka’daki Senegal maçının, yarı finalle ödüllendirilen skoru, elbette yazarı da duygulandırıyor. 
     Ama "ertesi gün"ün gerçeklerine bakarsak, duyguları değil, istatistiği ele almalıyız... 
     Senegal - Türkiye maçı, haydi açıkça söyleyelim, bizce hücum futbolunun çok dengeli ve başarılı bir örneğidir. 
     Kulakları çınlasın, ömrü uzun olsun, sevgili büyüğüm Doğan Koloğlu, "Hücum futbolu" görüşünü ortaya attığı zaman, dürüstçe tartışmalar yerine, sadistçe aşağılamalar, ucuz polemikler, hiçbir işe yaramayan abukluklarla, kendisine karşı çıkıldı. 
     Hücum futbolu deyiminin, futbolda olmayacağını söyleyenler, FIFA’nın resmen belgelere geçen "Attacking football" Hücum futbolu kavramını görmezden geldiler, yok saydılar... Hücum futboluna, birçok meslektaşımız gibi, şimdilerde, çok ünlü ve başarılı olan antrenör dostlarımız da, alaylı tavırlar koydu. 
     Topa sahip olma oranı yüzde 59 Türkiye, yüzde 41 Senegal... Her şeyden önce, oyunu oynamaya niyetli olduğumuzu, oynadığımızı gösteren sayılar bunlar. Takımca dayanışmanın, yardımlaşmanın örneği. Öte yandan yedi korner atan Türkiye’ye karşılık, tek kornerini ancak 45. dakikada bulabilen bir Senegal... Büyü, elbette akılla çözülür. Çözüm, ilkelerle aranır. 
     Türkiye, ilkeli ve çözümleyici teknik direktörün sabırlı aklına ayak uyduramadı. Kurnazlığın, sabırsızlığıyla sprint atanlar, maratoncunun dayanıklılığına soluk yetiştiremediler. 
     Senegal ve Türkiye faulleri eşitlemişler 18 - 18. Demek ki, mücadele kıran kırana geçmiş. Senegal’in yedi, Türkiye’nin beş şutu var. 
     Bu sayısal fazlalık, rakibimizin bize üstünlüğünü değil, Hakan Şükür’ün altı kez topla buluşmasına rağmen, ayağından ya da kafasından şut çıkaramamasına bağlı, bireysel bir durgunluk farkı. 
     Hakan Şükür, maç içinde zaman zaman iki, bazen üç kişi tarafından abluka altına alındı. İtildi, kakıldı... Konsantrasyonunu ve pozisyonunu kaybetti. Yine de O’na kızmayalım. O’nun, Dünya Kupası’ndaki varlığı Brezilya dahil, hemen her takımın, savunmasını bloke eden bir duruş içeriyor. Bakarsınız Brezilya ile skor tabelasındaki açılışı yapıverir Kaptan... Biz şimdilik O’na iç huzur ve başarı dileyelim. Çünkü Hakan’ın böyle rahatlığına, sadece O’nun değil, bizim de ihtiyacımız var. 
     Şimdi günün sorusu şu Brezilya’yı bize yedirirler mi 
     Ya da bu yarı finalden kim düşecek 
     Kahveyi üreten mi Yoksa, o ürüne ustalığını, becerisini ve kültürünü katıp, "Türk Kahvesi" tadını, Dünya’ya sunan pişirici mi Gerçekten tartışılacak bir soru. 
     
     



 SPOR 




































</TEXT>
</DOC>
