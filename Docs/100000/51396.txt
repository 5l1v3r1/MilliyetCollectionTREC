<DOC>
<DOCNO> 51396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/spor/spo02.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay faturası 
</HEADLINE>
<TEXT>

FIFA, Sarı-Lacivertli futbolcunun transferinden doğan borcunu İspanyol Las Palmas’a ödemeyen Fenerbahçe’yi 2 milyon dolar tazminatla cezalandırdı 
     Özel Haber MEHMET ÇİFTÇİ 

     OKTAY’IN transferinden doğan borcunu İspanya’nın Las Palmas takımına ödemeyen Fenerbahçe’yi FIFA, 2 milyon dolar tazminatla cezalandırdı. FIFA’dan dün yapılan resmi açıklamada Fenerbahçe’de geçici lisans ile oynayan Oktay Derelioğlu’nun davasının karara bağlandığı ve Sarı - Lacivertli kulübün Las Palmas’a 30 gün içerisinde iki milyon dolar ödemesi gerektiği belirtildi. Karar, Fenerbahçe’ye bugün iletilecek. 
     FENERBAHÇE’NİN golcüsü Oktay ceza olayıyla gündemi sarsarken, yıldız futbolcuda fıtık başlangıcı olduğu da açıklandı. Kasıklarındaki ağrı nedeniyle İsviçre’de kontrolden geçen Oktay, doktorların "Hemen ameliyat ol. Dört - beş hafta sonra takıma geri dönersin" önerisini geri çevirdi. Sarı - Lacivertli takımın dünkü idmanında düz koşu yapan Oktay, daha sonra Acıbadem Hastanesi’nde kontrolden geçti. 
     
Basın çıkarması      FENERBAHÇE Başkanı Aziz Yıldırım ile yöneticiler dün Samandıra Tesisleri’ne tam kadro geldi. Yönetim hem futbolculara moral verdi, hem de yazılı ve görsel medyanın spor müdürlerini ağırladı. Hep birlikte Fenerbahçe’nin ümit takımı ile yaptığı maç izlenirken daha sonra toplu yemek yenildi, tesisler gezildi. Yöneticiler, oyuncuların hırslı çalışmasından memnun olduklarını söylediler. 
     
İsrailli beğenildi      İSRAİL’DEN denenmek için getirilen Ovet dün PAF Takımı ile yapılan hazırlık maçında göz doldurdu. Yöneticiler attığı paslar ve üstün tekniği ile dikkat çeken oyuncunun futbolunu beğenirken, genç takımda yer alan Ukraynalı Valeri ile Kalonas ise fazla beğenilmedi. 
     
Bir düzine gol attılar      GENÇLERBİRLİĞİ maçı hazırlıklarını sürdüren Fenerbahçe, PAF takımıyla oynadığı antrenman maçını 12 - 4 kazandı. A takımın gollerini, Yusuf 3 , Ceyhun 3 , Andersson 3 , Serkan, Ali Akdeniz ve Uche attı. Çalışmaya sakatlıkları bulunan Ogün, Mirkoviç, Revivo ve hasta olan Lazetiç katılmadı. 
     
Denizli başarılı’      FENERBAHÇE Kulübü Asbaşkanı Atilla Kıyat, bu sezon da şampiyon olarak, göğüslerine 3. yıldızı takmak istediklerini söyledi. Toplu halde Samandıra Tesisleri’ne gelişlerinin Teknik Direktör Mustafa Denizli’ye baskı amacı taşımadığını kaydeden Kıyat, "Hocamız her zaman gelmemizi istiyor. Gelişimizin futbolculara motivasyon sağladığını söylüyor" dedi. 
     DENİZLİ’NİN denenmek için gelmediğini belirten Atilla Kıyat, "Kendisi son derece başarılıdır. Biz günübirlik neticelerle olayları değerlendirmiyoruz" diye konuştu. Kıyat ayrıca "Ne mutlu bize ki, başarılarımız ve başarısızlığımız başka camiaları yakından ilgilendiriyor. Kimin daha büyük olduğunu kamuoyuna bırakıyorum" yorumunu yaptı. 
     



 SPOR 
























</TEXT>
</DOC>
