<DOC>
<DOCNO> 60404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo05.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte gerçek gurur...Milli binicimiz Dünya Fair Play ödülünü aldı 
</HEADLINE>
<TEXT>

     Uluslararası Olimpiyat Komitesi Fair Play Kurulu CIFP , Dünya Fair Play Ödülleri'ne Türkiye'den bir sporcu ve bir de takımı layık gördü. 
     Türkiye Milli Olimpiyat Komitesi'nden TMOK yapılan açıklamada, CIFP'nin dünyanın çeşitli ülkelerinden gelen adaylar arasındaki değerlendirmeler sonunda, ''Davranış'' dalında Milli Binicilik Takımı sporcusu Tuncer Can'ın, ''Spor Kariyeri'' dalında da Güre Belediyesi Kız Basketbol Takımı'nın Fair Play Kutlama Diploması ödülü almaya hak kazandığı belirtildi. 
     Tuncer Can, bir yarışma esnasında parkuru şaşıran rakibini uyararak yarışı başarı ile bitirmesini sağladığı için, Güre Kız Basketbol Takımı ise küçük bir beldeden Türkiye Birinci Basketbol Ligi'nde oynama başarısını gösterdiği için Türkiye Fair Play Ödülü kazanmışlar ve CIFP Dünya Fair Play Ödüllerine de aday gösterilmişlerdi. 
     






</TEXT>
</DOC>
