<DOC>
<DOCNO> 58950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo14.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Yıldırım başkanlığında 3 yılda 6 teknik adam değiştirdi 
</HEADLINE>
<TEXT>

     Fenerbahçe, Aziz Yıldırım'ın kulüp başkanlığı görevine geldiği 15 Şubat 1998'den itibaren, çok istemesine rağmen bir türlü aradığı istikrarı yakalayamadı. 
     Yıldırım döneminde 3 yılda 6 teknik direktörün görev yaptığı sarı-lacivertlilerde, Avrupa kupalarında başarısız sonuçlar taraftarı üzerken, ligde 5 yıl sonra geçen sezon Denizli ile şampiyonluk yaşandı. 
     Bu dönemde Fenerbahçe'yi birer Hırvat, Alman, İtalyan ve 3 Türk teknik adam çalıştırdı. 
     Aziz Yıldırım, kulüp başkanı olduğu 1998 yılının 22. haftasında takımın başında Hırvat Otto Bariç görev yapıyordu. 
     Yıldırım ile 12 hafta çalıştıktan sonra sarı-lacivertliler, 33. 
     haftada Şekerspor ile berabere kalıp, şampiyonluğu bitime bir hafta kala Galatasaray'a kaptırınca, Yıldırım ile 12 hafta çalışan Bariç'in görevine son verildi. Ligin son maçı ve başbakanlık kupasında, antrenör Cemşir Muratoğlu takımın başında sahaya çıktı. Alman çalıştırıcı Joachim Löw ile 1998-1999 sezona başlayan Fenerbahçe, sezon ortasında Löw'ün sözlemesini 1 yıl uzatmasına rağmen, sezon sonunda Galatasaray ve Beşiktaş'ın ardından ligi 3. bitirince, Alman teknik adamla da yollarını ayırdı. 1999-2000 sezonu başında eski futbolcuları Rıdvan Dilmen'i teknik sorumluluğa getiren Yıldırım yönetimi, ligde henüz 5 hafta geride kalırken, Dilmen, takımın İstanbul'da UEFA Kupası'nda Macaristan'ın MTK Budapeşte takımına yenilerek, elenmesinin ardından istifa etti. Rıdvan'ın ardından hemen 6. haftada İtalyan Zdenek Zeman'ı takımın başına getiren Aziz Yıldırım yönetimi, ligde istenileni verememesi ve takımın Türkiye Kupası'nda da Pendik'e yenilerek elenmesinin ardından, ligin 15. haftasından sonra Zeman'ı da gönderdi. Sezonu Turhan Sofuoğlu ile tamamlayan sarı-lacivertliler, 2000-2001 sezonuna takımın başına Mustafa Denizli'yi getirdi. Geçen sezon takımı şampiyon yapan Denizli, bu sezon Avrupa Şampiyonlar Ligi ve Türkiye Kupası'nda hüsran yaşarken, ligde de alınan başarısız sonuçlardan sonra istifa etmeyince, yönetim kurulu tarafından oy birliği ile görevden alındı. Mustafa Denizli, 51 hafta ile Aziz Yıldırım döneminde en fazla görev yapan teknik adam oldu. 
     

     
</TEXT>
</DOC>
