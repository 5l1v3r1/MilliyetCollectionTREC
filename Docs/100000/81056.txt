<DOC>
<DOCNO> 81056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/soneko07.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü hareketlenmeye başladı 
</HEADLINE>
<TEXT>

     BMC Sanayi ve Ticaret A.Ş. Başkan Vekili ve Murahhas Azası Mehmet Demirpençe, yaşanan ekonomik krizin etkilerinin sürdüğünü ancak son dönemde bunun aşılacağına dair umut ışıkları belirdiğini söyledi. 
     Demirpençe, otomotiv sektöründe alımlarda bir hareketlilik başladığına dikkat çekti. 2000 yılının son çeyreğinde başlayan krizin tüm etkisiyle devam ettiğini belirten Demirpençe, fakat son günlerde bunun aşılacağına dair ümit ışıkları belirdiğini kaydetti. Demirpençe, ''Otomotiv sektöründe de alımlarda hareket var, umarız bu geçici olmaz'' dedi. 
     Yaşanan ekonomik krizin etkisiyle son 18 ayda otomotive yönelik pazarda yüzde 80 oranında daralma görüldüğüne değinen Demirpençe, bunun sektördeki birçok firma için dayanılmaz boyutlara ulaştığını ve hayatiyetini tehdit eder duruma geldiğini bildirdi. 
     BMC'nin krizden önceki süreçte günde 60-70 araç satar durumdayken, krizle beraber bunun günde 10 araca gerilediğini ifade eden Mehmet Demirpençe, son günlerde görülen hareketlenmeyle satışların günlük 15'e çıktığını kaydetti. Piyasalardaki hareketliliğin tatminkar 
     olmadığını ancak geleceğe yönelik umutlar verdiğini anlatan Demirpençe, sektöre yönelik yapılan son vergi düzenlemelerinin de talepleri etkilemeyeceğini söyledi. Demirpençe, yeni düzenlemeyle birçok kalemde alınan verginin daha az kaleme toplanacağını ancak oranının aynı seviyelerde olduğunu bildirerek, bunun da satış artırıcı bir etki yaratmaktan uzak olduğunu açıkladı. Mehmet Demirpençe, kriz ortamında birçok firmanın üretim kapasitelerinin düştüğünü, bunun da birim maliyetleri artırdığını söyledi. BMC'nin kriz öncesi toplam iki bin 800 çalışan kadrosunun olduğunu, talep düşüşüne paralel üretimdeki düşüşün ardından çalışan sayısının bin 600'e gerilediğini açıklayan Demirpençe, şöyle konuştu ''Hiç istemediğimiz halde yetişmiş insan kaynaklarımızı yitirdik. Bu sektörde yetişmiş insan gücü ve kalitesi çok önemli. Krizde sadece biz değil bunu bir çok firma yaşadı. Dileriz iç ve dış piyasaların yeniden canlanmasıyla tekrar sektör eski gücüne ve dinamizmine kavuşur.'' Kriz sürecinde üretim kısılırken, firmaların yeni projeler ve modeller üzerinde çalıştığını dile getiren Demirpençe, ''BMC olarak kriz döneminde biz de yeni ürün çalışmalarımızı yoğunlaştırdık. Yurtdışı pazarlara da özel araç modelleri geliştiriyoruz. Üretim kısılırken, Ar-Ge ve mühendislik çalışmalarını yoğunlaştırdık'' dedi. 
     





</TEXT>
</DOC>
