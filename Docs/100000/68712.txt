<DOC>
<DOCNO> 68712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur10.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramın 3. gününden sonra güneş geri dönecek 
</HEADLINE>
<TEXT>

     Türkiye, Kurban Bayramı'nı mevsim normalleri üzerinde seyredecek hava sıcaklığı ile geçirecek. 
     Devlet Meteoroloji İşleri Genel Müdürlüğü'nden yapılan açıklamaya göre, arife ve bayramın birinci günü, Marmara'nın Batısı ve kıyı Ege'de görülecek yağmur dışında tüm yurtta yağış beklenmiyor. 
     Bayramın ikinci günü Güney ve Batı, bayramın üçüncü günü Orta ve Doğu bölgelerde görülecek yağmur ve yer yer sağanak yağışların, bayramın dördüncü günü Doğuya kayarak yurdu terk edeceği tahmin ediliyor. 
     Hava sıcaklığı normallerin üzerinde seyretmeye devam edecek. 
     Ancak, bayramın üçüncü ve dördüncü günleri, yurdun Kuzey kesimlerinde sıcaklık azalacak. 
     Tahminlere göre, yurt genelinde bayram süresince hava şöyle olacak 
     Arife Günü Marmara'nın Batısı, Kıyı Ege, Batı Akdeniz Kıyıları ile Batı Karadeniz yağmurlu, diğer yerler parçalı ve az bulutlu olacak. 
     Bayramın Birinci Günü Marmara'nın Batısı ve Kıyı Ege yağmurlu, diğer yerler az bulutlu geçecek. 
     Bayramın İkinci Günü Marmara, Ege, Akdeniz ile İç Anadolu'nun Güney ve Batısı yağmur ve yer yer sağanak yağışlı, diğer yerler parçalı bulutlu olacak. 
     Bayramın Üçüncü Günü Karadeniz, İç Anadolu'nun Doğusu, Doğu Akdeniz ile Doğu ve Güneydoğu Anadolu bölgeleri yağışlı geçecek. 
     Yağışlar genellikle yağmur, Doğu Anadolu'nun Doğusunda karla karışık yağmur şeklinde olacak. 
     Bayramın Dördüncü Günü Doğu Karadeniz yağmurlu, Doğu Anadolu'nun Doğusu kar yağışlı geçecek. 
     






</TEXT>
</DOC>
