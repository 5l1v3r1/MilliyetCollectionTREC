<DOC>
<DOCNO> 81912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo11.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de transferde son dakika haberleri... 
</HEADLINE>
<TEXT>

     Transfer çalışmalarını sürdüren Fenerbahçe'de, kulüp başkanvekili Nihat Özdemir, yeni sezon için şimdiye kadarki en iddialı kadroyu kuracaklarını söyledi. 
     Kulüp binasında basın mensuplarının transfer çalışmalarıyla ilgili sorularını yanıtlayan Nihat Özdemir, kulüp başkanı Aziz Yıldırım'ın Brezilya'daki görüşmelerinin olumlu yönde sürdüğünü bildirdi. 
     Gelecek yıl ligde şampiyon olabilecek ve Avrupa Şampiyonlar Ligi'nde büyük başarılar elde edebilecek kadroyu kurmak için çalıştıklarını vurgulayan Özdemir, ''En iddialı kadroyu kuracağımıza yürekten inanıyorum'' dedi. 
     
     WASHINGTON VE ORTEGA'NIN DURUMU 
     Kulüp başkanı Yıldırım ve asbaşkan Sadettin Saran'ın bugün de Brezilya'daki transfer gürüşmelerini sürdüreceğini kaydeden Özdemir, Brezilyalı futbolcu Washington ve Arjantinli Ortega için çalışmaların sürdüğünü söyledi. 
     Görüşmelerin olumlu geçtiğini anlatan sarı-lacivertli kulübün yöneticisi, ''Şu ana kadar kesin olarak sonuçlanan birşey yok. 
     Washington ve Ortega'nın dışında transfer listemizde yer alan diğer futbolcular için de görüşmelerimiz var'' diye konuştu. 
     Sarı-lacivertli kulübün yöneticilerinin, Ortega'nın transferi için bonservis bedelinin yarısına sahip olduğu öğrenilen İtalyan AC Parma kulübüyle de görüşmelerini sürdürdüğü öğrenildi. 
     
     İÇ TRANSFER GÖRÜŞMELERİ 
     Geçtiğimiz günlerde iç transferde sözleşmesi sona eren Ogün'e imza attırdıklarını hatırlatan Özdemir, Abdullah ile de ilerleyen günlerde sözleşme imzalayacaklarını kaydetti. 
     Abdulah ile ilk görüşmeyi yaptıklarını kaydeden Özdemir, ''Bugün veya yarın tekrar görüşüp, O'na da imza attıracağız. Fenerbahçe'den bu sezon kimseyi bırakmak istemiyoruz. Serhat ve Ali Güneş ile de görüşeceğiz. Şimdiye kadar hiçbir futbolcumuz için için Avrupa kulüplerinden bize resmi olarak transfer teklifi gelmedi'' diye konuştu. 
     Galatasaray'dan hiçbir futbolcunun transferiyle ilgilenmediklerini de belirten Özdemir, Gençlerbirliği'nden Okan'ın transfer listelerinde bulunmadığını da sözlerine ekledi. 
     





</TEXT>
</DOC>
