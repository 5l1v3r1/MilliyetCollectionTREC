<DOC>
<DOCNO> 98346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sondun16.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Blair ile Bush Irak harekatının şartlarında anlaştı" 
</HEADLINE>
<TEXT>

     İngiltere'de yayınlanan The Guardian gazetesi, İngiltere Başbakanı Tony Blair ile ABD Başkanı Geroge Bush'un muhtemel bir Irak operasyonunun şartları üzerinde anlaştıklarını, operasyonun Ekim ayında ani bir saldırıyla başlayabileceğini öne sürdü. 
     Amerikan yönetiminden yetkililere dayandırılan haberde, Blair'in destek sözünü Bush'a özel olarak ifade ettiği de belirtilirken, Bush'un Blair'in destek vereceğine olan inancının tam olduğu kaydedildi. 
     Bu arada istihbarat yetkilileri, askeri yetkililer ve diplomatik kaynakların, muhtemel operasyonun süresi konusunda yeni tahminleri bulunduğuna da işaret eden gazete, harekatın daha önce inanılandan erken yapılabileceğini, bunun da önümüzdeki Ekim ayı civarında olabileceğini öne sürdü. Gazete ''operasyon Ekim ayında yapılacak ani bir saldırıyla başlayabilir'' dedi. 
     50 bine yakın askerin ''birkaç günlük bir süre'' içinde bölgeye gönderilmeye başlanabileceğini de belirten gazete, daha önce de bu yılın sonundan önce istenen sayıda askerin bölgede konuşlandırılamayacağına dair inançların dile getirildiğini hatırlattı. 
     Aralarında Boeing'in de bulunduğu Amerikan savunma firmalarının mesailerini 24 saat esasına yaydıklarını ve güdümlü akıllı bombalar üretmek için bütün güçleriyle çalıştıklarını kaydeden Guardian, ''bütün bu çalışmalara rağmen saldırı planları henüz son halini almış değil, bu nedenle de Blair'in verdiği destek de halen prensipte sunulan diplomatik ve askeri olarak destekten ibaret kalıyor'' dedi. 
     Gazete, Bush'a gizlice söz veren Blair'in İngiliz kamuoyuna ise hala bu konuda herhangi bir angajmana girilmediğine dair ısrarlı açıklamalarda bulunduğunu da hatırlattı. 
     Bu arada Irak'a saldırıyla ilgili muhtemel planlar konusunda da tahminlerde bulunan Guardian, bir planın 5 bin güçlü ABD askeri tarafından desteklenen Iraklı muhaliflerin devreye sokulup Bağdat'a kadar sızmalarının sağlanması üzerine kurulduğunu, bu planda havadan bombardımanın da önemli bir rolü olduğunu bildirdi. 
     Gazeteye göre ikinci seçenek ise en az üç aylık bir hazırlık süresi gerektiriyor ve bu planda en az 250 bin askere ihtiyaç duyuluyor. Ağır bir silah ve cephane gereksinimi de bulunan ve Kuzey'den ve Güney'den kara saldırısı öngörülen bu planda, İngiltere'nin de 30 bin asker, silah ve cephane ile desteği gerekiyor. 
     Üçüncü bir seçeneğin ise 50 bin askerin katıldığı ani bir saldırı öngördüğünü belirten Guardian, bu gücün Irak ordusunu bypass edeceğini ve doğrudan Bağdat'ı hedef alacağını öne sürüyor. 
     ABD'nin halen Kuveyt ve Katar'da binlerce askerden oluşan bir güce sahip olduğunu da hatırlatan gazete, bu planın uygulanması en kolay plan olarak görüldüğünü ve son günlerde ağırlık kazandığını savundu. 
     





</TEXT>
</DOC>
