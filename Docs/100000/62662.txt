<DOC>
<DOCNO> 62662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/ekonomi/eko06.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İhalelere Dünya Bankası’ndan itiraz 
</HEADLINE>
<TEXT>

Banka, ihalelerdeki yabancı kısıtlamasına ve Türk şirketlerine sağlanan fiyat avantajına karşı çıkıyor 
     EKONOMİ SERVİSİ 

     Meclis’ten 4 Ocak’ta geçen ve Cumhurbaşkanı’nın onayını bekleyen İhale Yasası’na, Dünya Bankası’ndan itiraz geldi. Banka, yapım işlerinde 17.5 trilyon liranın altındaki ihalelerin yabancı şirketlere kapatılmasına ve Türk şirketlerine yüzde 15 fiyat avantajı sağlanmasına karşı çıktı. Türkiye ihale pazarının yabancı şirketlere daha fazla açılmasını isteyen Dünya Bankası’ndan bir heyet Maliye Bakanlığı’na başvururak bu iki konuda yeniden müzakere istedi. 
     
     Müzakere talebi kabul edildi 
     Kamu ihalelerinin yabancılara açılmasını ve bu ihalelerde rekabet şartlarını düzenlemeyi öngören yeni yasada, eşik değer kabul edilen 17.5 trilyonun altındaki ihaleler, ulusal ihale’ sayılarak, yabancılara kapatılıyor. Ayrıca, Türk şirketlerine, yabancılara göre yüzde 15 daha fazla fiyat teklif etseler dahi, ihaleyi kazanma hakkı getiriyor. NTVMSNBC’nin haberine göre, Dünya Bankası’nın itiraz ettiği iki madde için yeniden müzakere talebi kabul edildi. Maliye ile Bayındırlık bakanlıkları bugün Dünya Bankası heyetiyle konuyu görüşecek. 
     



 EKONOMİ 














</TEXT>
</DOC>
