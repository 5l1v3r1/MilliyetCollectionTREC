<DOC>
<DOCNO> 50796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/ekonomi/eko00.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Her meslekten eleman aranıyor 
</HEADLINE>
<TEXT>

Gaziantep ve Kahramanmaraş’ın yabancı dil bilen mühendis, işletmeci, tekstilci, pazarlamacı ve finans uzmanına ihtiyacı var 
     Gidiyorum bu şehirden - 2 
Hazırlayanlar Evrim Engin, Fatih Çınar, İsmail Şahin, Rıfat Demir 

     Gaziantep ve Kahramanmaraş, Güneydoğu’nun hatta Türkiye’nin önde gelen sanayii illerinden. Her iki kentin insanları girişimcilikleri ile meşhur. Devletten bir kuruş yardım almaksızın kurulan fabrikalar, son krizde duraklasa da tıkır tıkır çalışıyor. 
     Sanayi, gelecekte de önemli bir büyüme potansiyeline sahip. 
     Örneğin, 100 binin üzerinde kişiyi sanayide istihdam eden Gaziantep’te işsizlik oranı Türkiye ortalamasının çok altında. Son 10 yıldaki büyüme hızıyla "Anadolu Kaplanı" unvanını hakeden kentteki şirketlerin en büyük sıkıntısı dünya ile ilişkilerin tıkanması. 
     
     Bizi KOBİ’likten kurtarın’ 
     Bu nedenle, her iki kentteki şirketlerin çoğu kendilerini "aile şirketi" kalıbından çıkaracak, profesyonel bir yönetim anlayışı getirecek kişilere ihtiyaç duyuyorlar. Artık KOBİ’likten kurtulup büyük şirket olmak istiyorlar. 
     Gaziantepli Kursan AŞ’nin Yönetim Kurulu Üyesi Mesut İşsever, en büyük eksiğin üst ve orta kademe yöneticiler olduğunu belirterek, "Firmaların, muhasabe, ihracat, teknik alanlarda nitelikli işgücüne ihtiyacı var" diyor. 
     Kahramanmaraş’ta da durum farklı değil. İhracata dönük olarak çalıştıkları için talep daralması yaşamayan Kahramanmaraş sanayiinin en büyük sorunlarından biri nitelikli ve profesyonel işgücüne sahip olamamak. 
     
     Mühendisler bekleniyor 
     Sanayinin özellikle ihracat deneyimi olan, iyi derecede yabancı dil bilen, kambiyo, konfeksiyon, pazarlamacı, makine ve elektrik mühendisine ihtiyacı var. 
     Kahramanmaraş’ın büyük tekstil firmalarından İSKUR’un sahibi Abdülkadir Kurtul, özellikle yabancı dil bilen ve ihracattan anlayan insanlara ihtiyaç duyduğunu belirterek "Kambiyo bilen, yurtdışı eğitimi ve bağlantıları olan insanlara ihtiyacım var. Burada daha az ücret alırlar ama burada aldıkları paradan tasarruf edebilirler" diyor. 
     
Uzun vadeli düşünen gelsin’      Kahramanmaraş Sanayici ve İşadamları Derneği Başkanı Hanefi Öksüz, işsiz kalanların Kahramanmaraş’ı bir alternatif olarak değerlendirebileceklerini belirtiyor. 
     Büyükşehirlerden Kahramanmaraş’a gelenlerin sosyal yaşamı ardında bırakmaları gerektiğini anlatan Öksüz, "İnsanları burada iyi bir istikbal bekliyor ancak sosyal yaşamlarından fedak rlık etmek zorundalar" diye uyarıyor. 
     Öksüz, "İş bulabilmek için artık kişisel beceriler daha ön plana çıkıyor. Biz burada gelen herkesi özellikle üniversiteden yeni mezun olmuş genç ve dinamık insanları bir havuza atıyoruz, buradan yüzmeyi öğrenenler ise hızla yükseliyorlar" diye konuştu. Öksüz, Kahramanmaraş’taki konfeksiyon, boya terbiye gibi alanlarda kalifiye eleman açığı bulunduğunu belirtti. 
     Atlas Tekstil’in sahibi Ali Rıza Kısakürek ise Maraş’ta önemli ölçüde profesyonel işletmeci açığı olduğunu belirtiyor. Kısakürek, "Şu anki kurumsallaşma çok alt düzeyde. Buradaki tekstil şirketlerini Beymen, Saral gibi marka firmalara dönüştürecek beyinlere ihtiyacımız var." diyor. 
     
     Ücretler düşük, yaşamak kolay 
     Gaziantep Sanayi Odası Başkanı Nejat Koçer, sanayinin profesyonel ve nitelikli elemanlara ihtiyaç duyduğunu dile getirdi. Koçer, "Buraya gelecek olanların uzun vadeli düşünmesinde fayda var, kriz bitince burayı terkederlerse bu doğru olmaz" dedi. 
     Gaziantep’e gelecek olanların, ücretlerinin büyük olasılıkla İstanbul - Ankara’ya göre daha düşük olacağını vurgulayan Koçer "Yarı maaşla büyükşehirdekine benzer koşullarda burada yaşayabilirler. Bu insanların şehre de büyük katkısı olur" diye konuştu. 
     

</TEXT>
</DOC>
