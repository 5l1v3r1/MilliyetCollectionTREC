<DOC>
<DOCNO> 98972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur31.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Valisi ''Depremde herhangi bir can ve mal kaybı yok'' 
</HEADLINE>
<TEXT>

     Denizli Valisi Yusuf Ziya Göksu, saat 15.20'de meydana gelen depremde ilk belirlemelere göre can ve mal kaybının meydana gelmediğini söyledi. 
     Göksu, yaptığı açıklamada, tüm ilçelerle temas halinde olduklarını, ilk belirlemelere göre can ve mal kaybı olmadığını, bazı ilçelerde eski binaların duvarlarında çatlak ve baca yıkılmaları tespit edildiğini söyledi. 
     Yusuf Ziya Göksu, ''Depremin şiddetini hayli yüksek hissettik. Bayağı sarsıldık. Tespit çalışmalarımız belediyelerle koordinasyon halinde sürüyor'' diye konuştu. 
     Denizli Belediye Başkanı Ali Aygören, depremin hafif şiddette olmasına rağmen kısa süreli bir panik yaşandığını bildirdi. Aygören, ''Deprem bölgesinde olduğumuz için depremlere alışığız. Ama her deprem küçük ya da orta şiddette bile olsa korkutuyor. Bu kez de kısa süreli bir panik yaşandı. Ancak durum normale döndü'' dedi. 
     Deprem ile Denizlilerin sokağa çıktığını ve heyecanı yatışıncaya kadar evlerine dönmediklerini belirten Aygören, ''Şehrimizde can ve mal kaybı olmaması sevindirici. Hiçbir olay meydana gelmedi. Sakiniz. Beklenmedik anda meydana gelen depremlere karşı her zaman hazırlıklı olmaya çalışıyoruz. Ekiplerimiz görev başında. Denizlililere geçmiş olsun'' dedi. 
     Denizli itfaiyesi yetkilileri de, deprem sonrası ihbar almadıklarını, yapılan denetimlerde hasar meydana gelmediğini tespit ettiklerini belirttiler. 
     Deprem sırasında korkudan bayılan Ayşe Uysal adındaki bir kadının Denizli SSK Hastanesi'ne getirildiği, durumunun iyi olduğu bildirildi. 
     
     ACIPAYAM VE SERİNHİSAR'DA DAHA FAZLA HİSSEDİLDİ 

     Denizli'nin ilçelerinde ise hayat kısa sürede normal hale döndü. Bozkurt Kaymakamı Ediz Sürücü, ''Deprem korku yaratmakla beraber, heyecan kısa sürede dindi. İlçemizde durum sakin, can ve mal kaybımız yok'' dedi. 
     Depremlerle bir kaç kez yıkılan Güney İlçesi'nde ise durumun sakin olduğunu kaydeden Kaymakamlık yetkilileri, herhangi bir hasar meydana gelmediğini belirttiler. 
     Acıpayam ve Serinhisar ilçeleri emniyet yetkilileri ise ilçelerinde depremin daha fazla hissedildiğini, Serinhisar'da bazı eski evlerin duvarlarının çatladığını ve iki evin bacasının yıkıldığını can ve mal kaybı olmadığını bildirdiler. 
     İlçelerde depremin ardından yoğun bir telefon trafiği yaşanırken, bir saate yakın süre telefonlar kilitlendi. 
     
</TEXT>
</DOC>
