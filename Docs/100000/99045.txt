<DOC>
<DOCNO> 99045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/spor/ygokce.html </URL>
<DATE> 2002/07/31/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Nevzat Demir’i bulmak 
</HEADLINE>
<TEXT>

     Süleyman Seba’nın hayallerden Ümraniye’ye taşıdığı, Serdar Bilgili’nin çim sahaları ve sıvalı duvarlarla devraldığı Kartal Yuvası, geçen hafta Cumhurbaşkanı Ahmet Necdet Sezer tarafından törenle açıldı. Beşiktaşlı futbolcular, artık burada hazırlanacaklar maçlara... Arkadaşlık bağları burada güçlenecek, taze enerjilerle sadece işlerine yoğunlaşacaklar. Bir futbol takımının başarısı için "olmazsa olmaz" ne gerekiyorsa orada var. 
     Otoyoldan yaklaşırken kartal amblemi ile "Beşiktaş Nevzat Demir Tesisleri" yazısı sizi oraya çağırıyor. 
     Cennet yeşilin ortasında küçük çavlanıyla, ağaçları çiçekleri ve kuşlarıyla sahaları, salonları ve her türlü konforuyla bir spor vahası burası. 
     Nevzat Demir, vizyonuyla kulübünün gerçekleri arasındaki uzaklığı zaman zaman öfkeyle dile getiren çok sıkı bir muhalif olarak tanındı. Onun bütçe eleştirilerine yanıt vermek hemen hiç bir yönetim için kolay olmadı. Demir, Seba’nın veda kongresinde Serdar Bilgili, Hasan Arat ve Mehmet Kazancı ile birlikte başkanlığa aday oldu, bilindiği gibi kaybetti. Küsmedi, darılmadı, kopmadı, ayrılmadı. Kulübüyle birlikte soluk soluğa yaşadı. Son kongrede kanını beynine sıçrattılar ama yüreğindeki sevgiyi söküp atamadılar. 
     Türkiye’nin ekokriz sürecinde Demir bir elini yüreğine, öteki elini de Ümraniye Tesisleri’ne koydu. Vergisi ödendikten sonra kalan parasından dört milyon doları o yeşil cennete yatırdı. 
     Artık her türlü övgüyü hak ediyor Nevzat Demir... O huzur dolu tesisten gurur sonuçlarını çıkarmak da Lucescu ile futbolcularına kalıyor. Bilgili kaynağı buldu, Demir’in enerjisini getirdi. Meşaleyi yakmak da sporcularının işi 
     Haftalardır kamuoyunu meşgul eden Üç Büyükler’in profesyonel basketbol şubelerini kapatma çirkinliğiyle Nevzat Demir tesisleri tam bir ibret ve çelişki örneği... 
     Üç Büyükler, bugüne kadar özellikle devletin sırtından elde ettikleri kayırmalı avantajlar yetmiyormuş gibi, şimdi de bir tür şantaj uygulayıp kavram kargaşası da yaratarak 500 bin - 1 milyon dolara sıradan bir futbolcunun altı aylığına yaşatacakları basketbol takımlarını ligden çekmeye hazırlanıyorlar... Tarihleri boyunca bundan büyük bir ayıpları olmadı... Umalım ki bu ayıp süreci bir an önce son bulur... Çaresizliklerini asla dinlemem... Şikayet etmeyi, ağlaşmayı bir yana bıraksınlar, gidip Nevzat Demir’leri bulsunlar... 
     Zahmetli ama onurlu bir iş yapmış olurlar... Basketbol okullarına öğrenci kaydetme heyecanları, üst yapıda sorumlulukla tamamlanırsa ne ala 
     Aksi halde üçüne de yazıklar ola 
     
     



 SPOR 
























</TEXT>
</DOC>
