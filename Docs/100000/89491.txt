<DOC>
<DOCNO> 89491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sontur08.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "ANAP hükümeti birbirine düşürdü" 
</HEADLINE>
<TEXT>

     AK Parti Genel Başkanı Recep Tayyip Erdoğan, Hükümet'in kendi içinde birbirine düştüğünü ve Ulusal Program'da kısa ve orta vadeli taahhütleri yerine getiremediğini savunarak, ''Bunun birinci derece sorumlusu ANAP'tır. Çünkü AB'dan Sayın Yılmaz sorumludur. Siyasi etik olarak, verilen sözler yerine getirilmiyorsa Sayın Yılmaz'ın Hüükmet'ten çekilmesi gerekiyor'' dedi. 
     Erdoğan, AK Parti TBMM Grup Toplantısı'nda yaptığı konuşmada, siyasi ve ekonomik belirsizliğin sürdüğünü, buna karşın belirsizlik ve krizlerin sorumlusu olan Hükümet'in hala görevde kalmaya devam ettiğini kaydetti. Erdoğan, ''Bu ülkenin en acil problemi, mevcut hükümetten kurtulmaktır. Türkiye'nin her tarafında insanlarımız kulaklarını Ankara'ya dikmiş, bu Hükümet'ten kurtulduğunu duyacağı günün heyecanıyla yaşamaktadır'' diye konuştu. 
     Koalisyon ortaklarının, ''halka rağmen inatla, hırsla, bencilce, acımasızca, arlanmadan ve sıkılmadan hayatiyetini devam ettirmeye çalıştığını'' iddia eden Erdoğan, yapılacak ilk genel seçimde halkın, Türk siyasi hayatından ebediyen silmek kaydıyla koalisyon ortaklarını sandığa gömeceğini ileri sürdü. 
     
     ''HÜKÜMET TAAHHÜTLERİNE SADIK KALMADI'' 
     Erdoğan, 9 Haziran 2002 tarihinin, 57. Hükümet'in Meclis'ten güvenoyu almasının üçüncü yıldönümü olduğunu hatırlatarak, şöyle devam etti 
     ''Bu hükümet, üç yıl önce TBMM'den güvenoyu isterken Meclis'e dolayısıyla millete bir program takdim etmiş, bir taahhütte bulunmuştu. Hükümet geçen zaman içinde taahhütlerine sadık kalmadığı gibi kendisinin hazırladığı programı da bir tarafa bırakmış, uygulayamamıştır. Siyasi ahlak gereği, kendi programını uygulama şansı bulamayan hükümetlerin çekip gitmesi gerekirken, bu Hükümet ısrarla, her türlü teamülleri ve yasaları zorlayarak ayakta kalmaya çalışmaktadır. 
     Ayrıca bu Hükümet, 27 Haziran 2001 tarihinde TBMM'de onaylanan 8. Beş Yıllık Kalkınma Planı'nı uygulamalarında referans olarak 
     kullanmamıştır. Hükümet'in uygulamalarına bakıldığında sözkonusu planlardan sözetmek mümkün değildir. Yine Hükümet'in AB'ye sunduğu Ulusal Program, Meclis'in hazırladığı değil Hükümet'in hazırladığı ve sunduğu programdır. Bu Hükümet, Ulusal Program'a da uymamaktadır.'' Erdoğan, Hükümet'in kendi içinde çelişkiye düştüğünü, daha önce birlikte imzaladıkları Ulusal Program'ın gereğini yerine getirmediğini kaydederek söyledi. Sevilla Zirvesi'ne Hükümet'in yetişemeyeceğini savunan Erdoğan, İlerleme Raporu'nu olumlu olarak yakalayamayacağını, yapılanlara bakıldığında Türkiye'nin, Aralık 2002'de yapılacak Kopenhag Zirvesi'nde de ''şansız konumda durduğunu'' ileri sürdü. Hükümet'in kendi içinde birbirine düştüğünü, bunun birinci derece sorumlusunun ise ANAP olduğunu savunan Erdoğan, şunları söyledi ''Çünkü AB'dan sorumlu Sayın Yılmaz'dır ve şimdiye kadar gereğini yerine getirememiştir. Bunun gereği mesuliyettir. Bu mesuliyet de verilen sözler yerine gelmiyorsa siyasi etik olarak Sayın Yılmaz'ın Hükümet'ten çekilmesi gerekiyor. Ama gördüğünüz gibi hala uyumlu çalışıyoruz demektedir. Eğer uyumlu çalışıyorsanız, buyrun değiştirin.'' Erdoğan, ''57. Ecevit Hükümeti''nin, Anayasa'ya, TBMM'de kabul edilen Hükümet Programı'na, yine kendilerinin hazırladığı yıllık programlara, Ulusal Program'a, TBMM İçtüzüğü'ne, siyasi teamüllere, ahlaki normlara uymadığını, bütün bunlara gerekçe olarak da koalisyon adabını gösterebildiğini ifade etti. Erdoğan, ''Bu ne yanlış anlayıştır ki, koalisyon adabı Anayasa'dan, TBMM'den, Hükümet Programlarından, İçtüzük'ten ve Ulusal Program'dan daha üst bir değer taşımaktadır. Koalisyon adabına uygunluk uğruna, ülkenin mevcut imkanları harcanmakta, geleceği, belirsiz bir bedel uğruna ipotek edilmektedir'' diye konuştu. 
     
     ''BAKANLAR SOHBET ETTİ'' 
     Erdoğan, Ecevit'in neredeyse iki aydır evinden çıkamadığını hatırlatarak, ''Yani ülke başbakansız, hükümet ise başsızdır'' dedi. 
     Bakanlar Kurulu'nun yaptığı son toplantıyı, ''bakanlar toplantısı'' olarak nitelendiren Erdoğan, konuşmasına şöyle devam etti 
     ''Buna, Bakanlar Kurulu toplantısı demek mümkün değildir. Bu, olsa olsa yapılmış bir çay sohbetidir. Hatta çıkarken, asfalt konusunu görüştük diyecek kadar bu iş komik hale gelmiştir. Bu arada, hazır bir araya gelmişken, kimi memleket meselelerini de kendi aralarında mütalaa etmişlerdir o kadar. Sözkonusu toplantıdan basına yansıyan Sayın Ecevit'in koltuğunun boş olması da bunun göstergesidir. Ayrıca yine sözkonusu toplantıda ekonomiden sorumlu kişilerin tartışmaları başka bir vahameti daha göstermektedir'' diye konuştu. 
     ''Ekonomideki çokbaşlılığın'' çatışmaya dönüştüğünü de öne süren Erdoğan, tepeden tırnağa ekonomik sistemde tam bir panik yaşandığını savundu. Erdoğan, Devlet Bakanı Kemal Derviş'in ''Seçim ekonomik programı etkilemez'' derken, Merkez Bankası Başkanı Süreyya Serdengeçti'nin aksini savunduğunu hatırlatarak, ekonomi yönetiminin tepesindeki çatışmanın piyasaları da olumsuz etkilediğini belirtti. 
     





</TEXT>
</DOC>
