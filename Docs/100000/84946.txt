<DOC>
<DOCNO> 84946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/dunya/adun.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Apartman uçuracaklar 
</HEADLINE>
<TEXT>

FBI Amerikalı apartman yöneticilerini uyardı El Kaide teröristleri büyük kentlerde kiraladıkları daireleri patlayıcıyla doldurup binaları havaya uçuracak 
     DIŞ HABERLER SERVİSİ 

     ABD’de Başkan George W. Bush’un 11 Eylül saldırılarından aylar önce El Kaide’nin ülkede uçak kaçırmaya hazırlandığı istihbaratı almasına rağmen, harekete geçmediğinin öğrenilmesinin ardından başlayan yönetim zaafı tartışması sürerken, yeni bir terör alarmı verildi. Amerikan Federal Soruşturma Bürosu’ndan FBI yapılan açıklamada El Kaide’nin yeni terör hedefinin ABD kentlerindeki apartmanlar olduğu belirtildi. 
     
     Teröristler daire arıyor 
     FBI Sözcüsü Debra Weierman, El Kaide’nin, daireler kiralayarak bu ülkedeki apartmanlara saldırı düzenleyebileceğini düşündüklerini söyledi. Weierman, FBI’ın edindiği bilgilere göre, El Kaide yöneticilerinin ABD’de daireler kiralanması ve bu dairelere patlayıcı yerleştirilmesi taktiğini incelediklerini belirtti. Bu doğrultuda büyük kentlerdeki apartman yöneticilerine "Uyanık olmaları" yönünde uyarılar gönderildiği de öğrenildi. Weierman, tedbir için geçen hafta FBI ve terörle mücadele yetkililerini bilgilendirdiklerini söyledi. Weierman, hedeflenen binaların nerelerde bulunduğunu bilmediklerini de açıkladı. 
     
     Büyük saldırı hazırlığı 
     Bu arada Amerikan istihbarat kaynakları, El Kaide militanlarının 11 Eylül’den daha büyük bir saldırı hazırlığı içinde olduklarını gösteren mesajlar ele geçirdikleri belirtildi. 
     Bazı Amerikalı yetkililerin mesajları, "El Kaide militanlarının, 11 Eylül’e benzer hatta ondan daha büyük bir saldırı dalgası hazırlığı içinde oldukları" şeklinde değerlendirdikleri ifade edildi. 
     



 DÜNYA 












</TEXT>
</DOC>
