<DOC>
<DOCNO> 75106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko13.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da hayat gibi ölüm de pahalı... 
</HEADLINE>
<TEXT>

     Dünyanın en pahalı ülkeleri arasında sayılan Japonya'da hayat gibi ölüm de ucuz değil. 
     Üstelik, girdiği ekonomik durgunluk yüzünden genel fiyat seviyesi üç yıldır düşen Japonya'da cenaze masraflarının bu eğilimden etkilenmediği belirtiliyor. 
     Dünyadan göçen her Japon için geride kalan yakınlarının ortalama 2.3 milyon yen yaklaşık 23 milyar lira cenaze masrafı yapması 
     gerekiyor. 
     
     Herşey masraf kapısı... 
     Kültürel gelenekleri nedeniyle, ölümün en pahalıya geldiği ülkenin Japonya olduğu bildiriliyor. 
     Tipik bir Japon cenaze töreni, her biri masraf gerektiren bir dizi merasim ve ritüelden oluşuyor. 
     Ölünün ardından verilen yemekle başlayan tören, cenazenin yakılmasıyla devam ediyor, ardından 49 gün sonraki defin töreni geliyor. 
     Bu aşamaların her birinde cenaze sahiplerinin konuklarına yemek ikram etmesi ve yeşil çay ya da havlu gibi küçük armağanlar vermesi gerekiyor. 
     Töreni idare eden rahibin ücreti ve her ölünün öteki dünyada kullanacağı yeni bir Budist ismi almak için ödenen para da rutin masraf kalemleri arasında. 
     Yakınlarının ölüye karşı vazifeleri definle de bitmiyor. Ölenin hatırasına her yıl belli günlerde belli törenlerin yapılması gerekiyor. Ölenin hatırasına aktif saygı gösterilmesini gerektiren bu sürenin 33 yıla kadar uzayabildiği belirtiliyor. 
     
     Kalite düşüyor 
     Japonya'nın ekonomik sıkıntıları ve değişen sosyo-kültürel yapısının bu son derece ayrıntılı cenaze geleneklerinin sürdürülmesini giderek zorlaştırdığı gözleniyor. 
     Boşanmaların yaygınlaşması ve çocuk sahibi almayan çiftlerinin oranının artmasının, pek çok Japon için cenaze törenlerinin ağır bir yük haline gelmesine yol açıyor. 
     
     Hizmetler profesyonelleşiyor 
     Toplumsal yapıyla birlikte kültürel kalıplar da değişmeye başlıyor. 
     Japon cenazeleri, aileler tarafından yerine getirilen bir gelenek olmaktan çıkıp profesyonel şirketlerin hizmet verdiği bir sanayiye dönüşüyor. 
     Japon cenaze şirketleri, müşterilerine, cenazeleri topluca yakıp masrafları düşürmekten, siber-ortamda sanal mezarlar hazırlamaya dek değişen farklı seçenekler geliştiriyor. 
     Japonya'da nüfusun hızla yaşlandığına işaret eden bazı gözlemciler, ekonomik durgunluktan bir türlü çıkamayan ülkede cenaze sektörünün geleceği garantide az sayıda sektörden biri olduğu iddia ediliyor. 
     Ülkede 2000 yılında yaklaşık 960 bin cenaze kaldırıldığını belirten sektör uzmanları, gelecek onyıllar içinde işlerin daha da ''canlanacağını'', 2038 yılında ise 1.7 milyon cenazeyle sektörün zirvesine ulaşacağını tahmin ediyorlar. 
     






</TEXT>
</DOC>
