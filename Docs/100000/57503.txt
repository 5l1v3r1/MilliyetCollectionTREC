<DOC>
<DOCNO> 57503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/soneko03.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye bu yıl 2 milyar dolarlık yabancı sermaye girdi 
</HEADLINE>
<TEXT>

     Aria yatırımı ve HSBC'nin Demirbank'ı satın almasıyla bu yıl yabancı sermaye girişinde tarihi rekor yaşanıyor. 
     Geçen yıl 1 milyar 719 milyon dolar olarak gerçekleşen yabancı sermaye girişi bu yıl Temmuz ayı itibariyle 2 milyar 161 milyon dolara yükseldi. 
     Yabancı Sermaye Derneği YASED Genel Sekreteri Abdurrahman Arıman, ''Bu yılki yabancı sermaye yaklaşık 2.5 milyar dolarla tarihinde en yüksek rakamını kaydetmiş olacak'' dedi. 
     Arıman, yaptığı açıklamada, yabancı sermaye girişinin büyük bölümünü İş-Tim'in Aria yatırımı ve HSBC'nin Demirbank'ı almasının oluşturduğunu söyledi. 
     ''İş Tim'in Aria yatırımı, HSBC'nin Demirbank'ı almasını çıkarırsanız durum aynı'' diyen Arıman, ''Geçen yılki toplam yabancı sermaye yatırımı 1.7 milyar dolardı. Bu yıl ilk 6 ayda 2 milyar dolar oldu ve yıl sonu tahmini 2.5-3 milyar dolar olacak. İki yılda 4.2-4.7 milyar dolar yabancı sermaye yatırımı yapılmış oluyor ve bunların büyük bölümünü İş Tim ve HSBC oluşturuyor'' diye konuştu. 
     Yatırım ortamının durumunun hem yeni yabancı yatırım gelmemesine, hem de yerli yatırımların dışarı kaçmasına sebep olduğunu savunan Arıman, ''istikrarsızlık, yolsuzluk, bürokrasi, hukuksuzluk bütün bunların yanında bir de krizimiz var. Bunlar içsel nedenler. 
     Yabancılar için bunlara ilave bir de yabancı düşmanlığı başlattık'' dedi. 
     -''TÜRKİYE'DE YATIRIM YAPMANIN CAZİBESİ KALMIYOR''- Diğer taraftan Bulgaristan gibi ülkelerde yabancı sermayeye geniş teşvikler verildiğine dikkat çeken Arıman, şunları kaydetti 
     ''Dolayısıyla kıyaslandığında yanlız uluslararası ya da yabancı yatırımcı için değil, yerli yatırımcı için de Türkiye'de yatırım yapmanın hiç bir cazibesi kalmıyor. Hiçbiri Türkiye'nin rakibi olabilecek durumda değilken, hepsi Türkiye'nin rakibi. Türkiye'den kaçan yerli yatırım en başta Bulgaristan'a, Romanya'ya, Çin'e gidiyor. 
     Türkiye'ye gelmeyen uluslararası yatırım da Çin, Brezilya, Arjantin, Polonya'ya şimdilerde Romanya, Bulgaristan gibi ülkelere gidiyor. 
     Türkiye'den başka hepsini tercih ediyor.'' Türkiye'ye yabancı sermaye girişinde alt sınır 50 bin dolar iken, dışarıda yatırım yapmaya kalkıldığında 50 milyon dolara kadar izin almama keyfiyeti bulunduğuna dikkat çeken Arıman, bu şekilde yurtdışına çıkan paranın kaydının tutulamadığını, istatistiği de olmadığını bu konuda bir tahmin yapmanın zor olacağını belirtti. 
     -TÜRKİYE'NİN POTANSİYELİ 35 MİLYAR DOLAR- Önümüzdeki yıl için Dünya Bankası ile yatırım ortamını iyileştirme reformu çalışmaları sürdürüldüğünü vurgulayan Arıman, ''Eğer Hükümet o reform koşullarını yerine getirirse Türkiye 2.5 ile 3 milyar dolar rakamlarının üzerine çıkar ve ondan sonra da artarak devam eder. 
     Türkiye'nin potansiyeli 35 milyar dolar'' dedi. 
     Yabancı sermayenin güven duyarsa gelebileceğini belirten Arıman, diğer ülkelerle rekabet edebileceğimiz teşviklerin verilmesi ve çok iyi tanıtım yapılması gerektiğini söyledi. 
     ''Bürokrasi yok edilecek, azaltılmayacak'' diyen Arıman, tek tek firmaların üzerine gidip büyük yatırımları çekmeye çalışmak ve ülkeyi çok iyi tanıtmak gerektiğini bildirdi. 
     Yabancı Sermaye Genel Müdürlüğü verilerine göre, yıllar itibariyle yabancı sermaye girişleri şöyle 
     
     
YILLAR FİİLİ GİRİŞ MİLYON 1980-1990 3.443 1991 1.041 1992 1.242 1993 1.016 1994 830 1995 1.127 1996 961 1997 1.032 1998 976 1999 817 2000 1.719 2001 x 2.161 TOPLAM 16.365 
     x Temmuz itibariyle 
     






</TEXT>
</DOC>
