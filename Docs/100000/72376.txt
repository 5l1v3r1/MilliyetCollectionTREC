<DOC>
<DOCNO> 72376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/soneko23.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepsi, Fruko'yu 100 milyon dolara satın aldı 
</HEADLINE>
<TEXT>

     Pepsi Bottling Group PBG , Sipahioğlu ailesinin çoğunluk hisselerine sahip olduğu Türkiye'deki tek Pepsi şişeleme şirketi Fruko A.Ş.'yi satın alarak, uluslararası operasyonlarına dahil etti. 
     PBG'den ABD ile Türkiye'de aynı anda kamuoyuna duyurulan açıklamaya göre, Fruko A.Ş.'nin lokal hissedarlar ve PepsiCo'dan yaklaşık 100 milyon dolara satın alma işlemi bugün itibari ile tamamlandı. 
     Fruko, Pepsi-Cola markaları, 7-Up ve Yedigün, Fruko Gazoz, Tamek meyva suları gibi bazı yerel markaların üretimi ve satışını yapıyor. 
     Geçen yıl 46 milyon kasa meşrubat satan Fruko'nun katılması, PBG'nin dünya çapındaki satış hacmini hemen hemen yüzde 4 artıracak. 
     PBG Yönetim Kurulu Başkanı Craig E. Weatherup, Türkiye'deki operasyonun, satın alma kriterlerini etkileyen bütün kriterleri sağladığını bildirdi. 
     Weatherup, satın alma operasyonuna ilişkin şu değerlendirmelerde bulundu 
     ''Satın alma ile ilgili ödediğimiz miktar da yürürlükte olan finansal parametrelerimize çok uygun. Pepsi ürünlerinin performansı ve PBG'nin operasyon deneyimlerinin uygulanabilirliği açısından baktığımızda da Türkiye doğru fırsat. Türkiye'deki şirketin PBG'nin uluslararası operasyonlarına katılımı başlangıç için büyük gözükmese de Türkiye'nin hızla büyüyen genç nüfusu, kişi başına düşen meşrubat tüketimi artırma konusunda büyük bir potansiyel gösteriyor.'' Craig E. Weatherup, Fruko'nun geçmişteki başarılarına işaret ederken, şirketin Yönetim Kurulu Başkanı ve çoğunluk hisselerine sahip ortağı Mehmet Melih Sipahioğlu'nun, 40 yılı aşkın süredir Pepsi ailesinin saygın bir üyesi olduğunu vurguladı. 
     Weatherup, ''Onun liderliği ve işbirliği sayesinde Türkiye'deki operasyon yıllar boyunca çeşitli başarılara imza atarak ve pazardaki zorluklara göğüs gererek önemli bir büyüme göstermiştir'' dedi. 
     Sipahioğlu'nun bu başarılarının Pepsi tarafından birçok kereler ''Yılın Pepsi Şişeleme Şirketi'' ödül ile onandığını ve Pepsi'nin en prestijli şişelemecilerinden oluşan Pepsi Cola International Hall of Fame'e seçildiğini hatırlatan Weatherup, ''Onun aktif liderliğini özleyeceğiz'' ifadesini kullandı. 
     PBG İcra Kurulu Başkanı John T. Cahill de, Türkiye'deki operasyonun kendilerine getirdiği büyüme fırsatına dikkat çekerek, ''Diğer uluslararası pazarlardaki deneyimlerimizi uygulama yeteneğimiz Türkiye'deki operasyona katma değer olarak hızla yansıyacaktır'' dedi. 
     Yaklaşık 1.600 çalışanı bulunan Fruko, 6 fabrikada üretim yapıyor. 
     Ayrıca 4 deposu bulunuyor. 
     Satın alma işleminin, Rekabet Kurumu ve Yabancı Sermaye Daire Başkanlığı tarafından incelendiği ve onaylandığı bildirildi. 
     






</TEXT>
</DOC>
