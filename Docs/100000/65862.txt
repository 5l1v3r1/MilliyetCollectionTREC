<DOC>
<DOCNO> 65862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/soneko19.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "Böyle giderse yıl sonu enflasyonu 70'leri bulur" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Ocak ayı enflasyon rakamlarının yüksek çıktığına işaret ederek, böyle giderse enflasyonun yıl sonunda yüzde 60-70'leri bulacağını söyledi. 
     Yıldırım, Ocak ayı enflasyon rakamlarının bekledikleri gibi çıkmadığını belirterek, ''Bizim beklentimiz yüzde 2 ile 2.5 arasıydı. Maalesef yüzde 4-4.5 çıktı'' dedi. 
     Ocak ayı enflasyonunun yüksek olduğunu ve yıllık olarak 90'ları bulduğunu vurgulayan Yıldırım, yüzde 35 olan 2002 yılı enflasyon hedefinin bu rakamlarla tutturulamayacağını savundu. 
     Mehmet Yıldırım, önümüzdeki 2-3 ay içerisinde Türkiye'nin bu kez ticaretinin durmasından dolayı bir krizle karşı karşıya kalabileceğini öne sürdü. 
     Dolar fiyatındaki düşüşün de çok yanlış olduğunu dile getiren Yıldırım, ''Aynı hatayı 2000'de nasıl yaptık ve 30 milyar dolar ticaret açığı verdik. Bu sene de bir oyun oynanıyor. Dolar aşağıya düşürüldü, ithalat arttı. Yani 70 milyonluk bir pazarı ele geçirmek için Türkiye üzerinde bir oyun oynanıyor'' diye konuştu. 
     Yıldırım, Merkez Bankası'nın derhal müdahale edip, doları 1 milyon 450-500'lere çıkarması gerektiğini, aksi takdirde ihracatın duracağını 
     belirterek, ''Sonra bunu krizle öderiz'' dedi. 
     






</TEXT>
</DOC>
