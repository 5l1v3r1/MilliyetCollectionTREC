<DOC>
<DOCNO> 87474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/spo05.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gergin bekleyiş 
</HEADLINE>
<TEXT>

Ay-Yıldızlı ekibimizde Sambacılar’a karşı görev alacak on bir belirsizliğini koruyor. Kafası karışan futbolcular, "Her an her şey değişiyor" diyerek, dert yandılar 
     MEHMET DEMİRCAN 

     Oyuncular şaşkın 
     2002 Dünya Kupası’nda C Grubu’ndaki ilk sınavında yarın Brezilya karşısına çıkacak olan Milli Takım’da ilk on bir bilmecesi çözülemedi. Şenol Güneş’in, son idmanlarda taktik ağırlıklı çift kale maçlarda sürekli arayış içine girip, oyuncu değiştirmesi ve kadro konusunda sır vermemesi oyuncuları tedirgin bir bekleyişe itti. Futbolcular, "Kimin oynayıp, oynamayacağı belli değil. Her an her şey değişiyor" dediler. 
     
     Son prova 
     GÜNEŞ’İN, sahaya çıkacak kadrosu bugün netlik kazanacak. Ulsan’da dokuz gündür süren kamp boyunca kafasındaki ideal on biri oluşturmaya çalışan tecrübeli hoca, bu akşam Brezilya maçının oynanacağı Munsu Stadı’ndaki son çalışmada düşündüğü isimlere ağırlık verecek. Ay-Yıldızlı ekibimiz, dün akşam Kang Dong Kasabası’nda yaptığı taktik ağırlıklı bir çalışmayla günü noktaladı. 
     
Ronaldo itirafıScolari, Brezilyalı ünlü yıldızın formunu yakalaması için en az dört aya ihtiyacı olduğunu ifade etti 
     BREZİLYA Teknik Direktörü Luiz Felipe Scolari, Ronaldo’nun istenen performanstan çok uzak olduğunu açıkladı. Scolari, "Tamamen formunu bulması için dört - beş aya ihtiyaç var" derken, yine de ünlü yıldızı Milli Takım’a karşı sahaya sürmeye hazırlanıyor. Takımdan ayrı çalışan Ronaldo da hocasını doğruladı ve "Belki form düzeyim diğer oyuncular kadar iyi değil. Ama kendimi İtalya Ligi’nde oynadığımdan daha iyi hissediyorum" dedi. 
     RONALDO’NUN formsuzluğunun yanı sıra Rivaldo’nun da düşük performansı Sambacılar’ı düşündürüyor. Brezilya’nın kondisyoneri Paixao, Barcelona’da sakat oynayan Rivaldo’nun ikinci turdan önce üst düzeyde bir futbol ortaya koymasının zor olduğunu söyledi. Gremio kulübünde forma giyen diğer bir forvet Luizao’nun da sezon boyu üzerinden atamadığı hastalığı ve dizindeki sakatlık nedeniyle istenilen düzeyde olmadığı ifade edildi. 
     



 SPOR 


































</TEXT>
</DOC>
