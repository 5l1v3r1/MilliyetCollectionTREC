<DOC>
<DOCNO> 65280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/ekonomi/eko05a.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni tüketici kanunu 
</HEADLINE>
<TEXT>
Kredi kartında komisyon kaldırılıyor 
     SEÇKİN ÜREY Ankara 

     Sanayi ve Ticaret Bakanlığı tüketici haklarını korumayı amaçlayan Tüketicinin Korunması Hakkındaki Kanun’da değişiklik yaparak Bakanlar Kurulu’na gönderdi. Yapılan değişikliklerin Meclis’ten geçmesi halinde tüketiciler daha fazla hakka sahip olacak. 
     1- Kanun kapsamına giren mal sayısında artış oldu mu 
     Bakanlığın tüketici örgütleri ve sendikalardan aldığı görüş doğrultusunda kanunun kapsadığı mal tanımı genişletildi. Artık tüketiciler satın aldıkları konut ve tatil amaçlı taşınmazlarla ilgili olarak da kanunun verdiği hakları kullanabilecek. 
     2- Kredi kartlarıyla ilgili düzenleme yapıldı mı 
     Yeni kanun, kredi kartları ile yapılan alışverişlerde komisyon uygulamasına son verilmesini öngörüyor. Faiz artırımının 30 gün önceden tüketiciye bildirilmesi ve yeni faiz oranının geriye dönük olarak uygulanamayacağına ilişkin düzenleme de tasarıda yer alıyor. 
     3- Abonelik iptallerinde yaşanan sorunlar ne oldu 
     Bir abone yazılı olarak bildirmesi şartıyla, taraf olduğu her türlü abonelik sözleşmesine son verebilecek. Abonelik sözleşmesinde iptalle ilgili yeralan hükümler geçerliliğini koruyacak. 
     4- Alınan malın garanti süresinde değişiklik var mı 
     Sanayi mallarında asgari garanti süresi 1 yıldan 2 yıla çıkarılacak. 
     5- Anlaşmazlık yaşanırsa mahkemeye gitmek şart mı 
     Artık değeri 300 milyon liranın altındaki anlaşmazlıklarda hakem heyetlerinin vereceği kararlar bağlayıcı olacak. Değişiklikler için satıcıya bildirim süresi de 15 günden 30 güne çıkarılacak. 
     6- Alınan malın tüketiciye zarar vermesi halinde ne olacak 
     Kusurlu malın neden olduğu zarardan dolayı ölüm, yaralanma veya kullanımdaki diğer mallarda hasar oluşması durumunda tüketiciye tazminat talep etme hakkı sağlanacak. 
     7- Satıcıya ve üreticiye açılan mahkemeler nerede görülecek 
     Mevcut kanun tüketicilerin açtıkları davaların dava açılan satıcı veya üreticinin ikametg hında görülmesini öngörüyor. Değişiklikten sonra davalar tüketicinin ikametg hında görülebilecek. 
     8- Tüketicilerin açacağı davaların masrafları ne olacak 
     Tüketici örgütlerince açılacak davalarda bilirkişi ücretleri de Sanayi ve Ticaret Bakanlığı’nca ödenecek. 
     9- Kapıdan yapılan satışlara düzenleme getirildi mi 
     İlgili kuruluşlarla yapılan görüşmeler sonucunda, kapıdan satışların en fazla tüketici mağduriyeti yaşanan satış türü olduğu belirlendi. Her türlü kapıdan satış, bakanlık iznine bağlanacak. 
     10- Elektronik ticarete düzenleme getirildi mi 
     Artan hacim düşünülerek elektronik ortamda yapılan satışlar da yeni kanun kapsamına alınacak. Öncelikle elektronik ortamda üretilen gayrimaddi mallar kanunun taarfından kapsanacak. Elektronik ortamda yapılan sözleşmeler, "mesafeli sözleşmeler" başlığı altında kanun kapsamına girecek. 
     



 EKONOMİ 























</TEXT>
</DOC>
