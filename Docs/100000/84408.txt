<DOC>
<DOCNO> 84408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur10.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Grup Başkanı "Bize yapılanları bir kenara not ediyoruz" 
</HEADLINE>
<TEXT>

     AK Parti Grup Başkanı Bülent Arınç, düşüncesini ifade eden insanlar olarak suçlandıklarını belirterek, ''Bu bizim için suç değil, boynumuzda bir şeref madalyasıdır'' dedi. 
     Arınç, Genel Başkan Recep Tayyip Erdoğan'ın Siirt ve Batman'daki programı nedeniyle katılmadığı grup toplantısında, gündeme ilişkin görüşlerini dile getirdi. 
     Genel Başkan Erdoğan hakkında geçmişte yaptığı konuşmaları içeren 2 kasetin bazı tv kanalarında yayınlandığını hatırlatan Arınç, ''Eğer 
     bu konuşmalar bugün yapıyor olsaydı, değerlendirilebilirdi. Ama yıllar önce yapılmış olan konuşmayı, demek ki siz değişmediniz diyenler yanlış yapıyorlar'' dedi. Arınç, kasetlerle ilgili şu görüşleri dile getirdi ''Bugün bu partiyi kurduk, programımız tüzüğümüz var, bugün konuşmalarımız var. Tutanaklara geçmiş her sözümüzün arkasındayız. Geçmiş, doğrusu ve yanlışı ile bizimdir. Biz eğilip bükülen, omurgasız varlıklardan değiliz. Hayatımız boyunca hep düşündük, tartıştık, dinledik ve konuştuk. Bu kadronun içinde hayali ihracat yapan, onu bunu batırmış, ahlaksız işe karışan hiçkimse yok. Hep düşündüğümüzü ifade ettik. Varsa, en büyük suçumuz bu. Bizi bununla itham edenlere şunu söylüyorum bugün bu konuşmaların yanlış olduğu, uslubunun sert olduğu söylenebilir. Ama siz bizi, 10-12 öncesinde, yapılmış olduğunu varsaysak bile bu konuşmalarla yargılayamazsınız. Yargılarsanız gülünç olursunuz. O zaman bu Parlamento'da selam verecek adamı zor bulursunuz. Geçmişinde başka suçları, hatta Anayasa'yı tahkir, tezyif ve ilga ile suçlamış insanları bugün TBMM'de saygın bir milletvekili olarak kabul ediyorsak, sıra AK Parti'ye geldiğinde hiçkimse bize söz söylemesin. Biz sadece düşüncesini ifade eden insanlar olarak bugün suçlanıyoruz. Bu bizim için suç değil, boynumuzda bir şeref madalyasıdır.'' 
     
     ''DP İLE AK PARTİ ARASINDAKİ MÜTHİŞ BENZERLİK...'' 
     Erdoğan'ın malvarlığı bildirimi konusuna da değinen Arınç, Cumhuriyet Savcısı'nın, Erdoğan'ın bir tv kanalındaki sözlerini ihbar kabul ettiğini belirterek, ''Bunlar ciddiye alınıyorsa, bazı genel başkanların Ankara'nın mutena yerlerinde 2-3 milyon dolarlara ev aldığın yazan gazeteler karşısında niye harekette bulunmuyorlar Bu kasetlerle Türkiye'de demokrasiyi, siyaseti, siyaset kurumunu, parlamentoyu, milletvekillerini lekeliyor ve küçümsüyorsunuz. Haksız bir rekabet sözkonusu oluyor'' dedi. 
     DP ile AK Parti arasında ''müthiş benzerlik'' olduğunu söyleyen Arınç, kendilerinin de ''egemenliğin milletin olması'' için iktidar olacaklarını söyledi. 
     Arınç, anketlerde oy oranlarını yüksek olduğu için kendileriyle uğraşıldığını ifade ederek, ancak halkın sevgisini önleyecek hiçbir gücün olmadığını ve buna engel olunamayacağını savundu. Arınç, ''Bütün engellere karşı çabalıyoruz, demokrasi ve hukuk içinde çareler üretmek istiyoruz. Ama bu yapılanları bir kenara not ettiğimizi de bazıları bilmiş olsun. Bu haksızlıklara, zulümlere, bu ahlaksızlıklara ve çirkinliklere halkımız adına sabır ve tahammül gösteriyoruz'' diye konuştu. 
     
     BAŞBAKAN ECEVİT'İN SAĞLIĞI... 
     Arınç, Başbakan Bülent Ecevit'in sağlık sorunları nedeniyle uzun bir süredir evinden çıkmadığını ifade ederek, hastalık ve ölümün her fani için bir gerçek olduğunu söyledi. 
     Kimsenin hastalığından, zor durumlara düşmesinden keyif duymak ve rant elde etmenin mümkün olmadığını dile getiren AK Parti Grup Başkanı, bunun ''çirkin'' ve ''ahlaksız'' bir davranış olacağını kaydetti. Ecevit'in Türkiye Cumhuriyeti'nin Başbakanı olduğunu belirten Arınç, şöyle konuştu 
     ''Rahatsızlığıyla ilgili spekülasyonların her gün giderek artması, belki de bu rahatsızlığa bağlı olarak faizlerin ve doların yükselmeye geçmesi, piyasalarda endişeli bir bekleyişin giderek bir korku haline dönüşmesi Türkiye'nin hayrına değildir. 
     Başbakan'a düşen zorunluluk, Türkiye'yi düşünmek, 65 milyonu düşünmek ve gereğini yapmaktır. Elbette Sayın eşiyle birlikte evinde bir istirahat dönemi geçirebilir. Hatta uzun yılların yorgunluğunu Denktaş'ın davetiyle Kıbrıs'ta bile geçirebilir. Nasıl iyileşebilecekse bunun çarelerini aramak zorundadır. Evinde oturduğu ve sağlığıyla ilgili çeşitli dedikodular üretilmeye devam edildiği müddetçe Türkiye bundan kaybetmektedir.'' 
     
     ''FOTOĞRAFTAN İBARET HÜKÜMET...'' 
     Son günlerde bazı karikatürlerin yayınlandığını anlatan Arınç, ''Bakanlar Kurulu'nda Başbakan'ın koltuğunda fotoğrafı asılıyor. Böyle bir kabine ile Türkiye yönetilecekse, Başbakan'ın Başbakanlık'a gelmemesi hiçbir şeyi değiştirmiyor diye mazeret buluyorlarsa, o zaman bu hükümet, fotoğraftan ibaret bir hükümet demektir. Varlığı tartışılan bir hükümettir'' dedi. 
     ''Sayın Ecevit'e Allah uzun uzun ömürler versin ve Rahşanından ayırmasın'' diyen Arınç, şöyle konuştu 
     ''Bu hükümetin işleri, ülkeyi yönetebilecek bir noktaya gelsin ki, 65 milyon insan nereye gidiyoruz endişesinden kurtulsun. Benden 
     sonrası tufan düşüncesiyle Ecevit çok yanlış yapıyor Ben gidersem kaos gelir... Siz, bir gün gideceksiniz mutlaka. Kendi iradenizle olmasa bile bir şekilde gideceksiniz. Yani o zaman Türkiye kaosa mı gidecek Ecevit'e iyi dileklerimizle birlikte, mutlaka Türkiye'nin bir hükümet değişikliğiyle, bu yılın sonuna kadar yapılacak olan bir seçime şimdiden yol açması, kararını vermesi ve artık seçimin ne zaman yapılacağını bilmesi gerekmektedir.'' 
     





</TEXT>
</DOC>
