<DOC>
<DOCNO> 79680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/guncel/gun01.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis gecesinde yine zam sözü... 
</HEADLINE>
<TEXT>

Polis teşkilatının kuruluş yıldönümü nedeniyle düzenlenen gecede TEYEV’e katkılarından dolayı Doğan Holding Yönetim Kurulu Başkanı Aydın Doğan’a da bir teşekkür plaketi verildi 
     SERHAT ÜNAL İstanbul 

     TEYEV’in Türk Emniyet Teşkilatı Şehitleri Malülleri Dul ve Yetimleri Yardımlaşma ve Eğitim Vakfı , polis teşkilatının 157. kuruluş yıldönümü nedeniyle Conrad Otel’de düzenlediği gece, iş, siyaset ve sanat dünyasının ünlü isimlerini biraraya getirdi. TEYEV Başkanı Maral Öztekin, her kesimden TEYEV ve polis teşkilatına yapılan yardımlardan dolayı onur duyduklarını belirtti. 
     
     İşadamlarına plaket 
     İçişleri Bakanı Rüştü Kazım Yücelen, TEYEV’e katkılardan dolayı, Doğan Holding Yönetim Kurulu Başkanı Aydın Doğan adına Hürriyet Gazetesi Genel Yayın Yönetmeni Ertuğrul Özkök’e ve aralarında İTO Başkanı Mehmet Yıldırım, Erdoğan Demirören, Yılmaz Ulusoy ve Halis Toprak’ın da bulunduğu işadamlarına teşekkür plaketi sundu. Üzeyir Garih’in plaketini ise Alarko Holding yetkilisi aldı. İçişleri Bakanı Rüştü Kazım Yücelen, polise zam sözünü yinelerken teşkilatın, her zaman vatandaşla içiçe olduğunu belirtti. Yücelen şehit çocuklarının hiçbir şekilde "yetim" kabul edilmediğini, şehitlerin arkada bıraktıkları çocukların kendi çocukları olduğunu da sözlerine ekledi. Geceye Emniyet Genel Müdürü Kemal Önal, İstanbul Valisi Erol Çakır, İstanbul Emniyet Müdürü Hasan Özdemir, Mehmet Ağar ile Necdet Menzir ve Nevzat Ayaz katıldı. 
     



 GÜNCEL 












</TEXT>
</DOC>
