<DOC>
<DOCNO> 54597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur18.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş hakkındaki gensoru reddedildi... Derviş günah çıkarttı 
</HEADLINE>
<TEXT>

     Devlet Bakanı Kemal Derviş, geçmişte kendisinin de hata yaptığını bildirerek, ''Hata yapılmadı mı yapıldı tabii. Ben de şahsen hata yaptım. Geldiğimde doğrusu her ne kadar Türkiye'yi takip etsem de durumun ne kadar ciddi olduğunu, gizli borcun ne kadar arttığını, bankacılık sistemindeki sorunların ne kadar derin olduğunu Mart ve Nisan aylarında tam olarak ölçememiştim'' dedi. 
     SP milletvekillerinin Devlet Bakanı Derviş hakkında, ''Ekonomi yönetiminde başarılı olamayarak ekonomik çöküş sürecini hızlandırdığı ve dış ekonomik ilişkilerde Türkiye'yi küçük düşürücü davranışlar sergilediği'' iddiasıyla verdikleri gensoru önergesinin gündeme alınması 103'e karşı 222 oyla reddedildi. 
     Derviş, gensoru önergesinin görüşmeleri sırasında getirilen eleştirileri yanıtlarken, ''Sadece eleştirmenin, sadece kötüleri göstermenin işe yaramadığını'' ifade etti. Derviş, ''Türkiye'nin gerçekten zor durumda'' olduğunu, ancak muhalefet sözcülerinin söylediği kadar da zor durumda bulunulmadığını'' belirtti. 
     Borç krizlerinin ani olduğunu, önceden tahmin edilemediğini anlatan Derviş, Kasım ve Şubat krizleri çok önceden tahmin edilebilseydi ani çöküşlerin yaşanmayacağını söyledi. 
     Kemal Derviş, Türkiye'nin borcunun 1990'lı yıllarda çok hızla büyüdüğünü, kamu bankalarının görev zararları ile özel bankaların zararlarının devlet borcu haline dönüştüğünü anlattı. 
     Böyle bir yapı içinde 2001 yılının Şubat ayına gelindiğini, 10 milyar dolarlık bir cari işlem açığı oluştuğunu, Hükümet'in sarsıldığını, faizlerin aşırı yükseldiğini anımsatan Derviş, şöyle konuştu 
     ''Bu krizler ancak sürekli, kararlı güçlü bir programın uygulanmasıyla halledilir. 
     Borç yükünden kurtulmak için maalesef mucize yok. Böyle bir borç yükünden kurtulmak için iki araç var. Bir tanesi sıkı maliye politikasını uygulayıp faiz dışı fazlayı artırmaktır. Faiz dışı artıkla bütçenizde sağladığınız kaynak, bir ivme niteliğindedir. 
     Ancak bunu sadece bu yolla yapmak mümkün değildir. Fazla sıkıntılı, ağır faturası olan bir sistemdir bu. Bunu daha uzun vadeli borçlarla ödeme yöntemi var. Biz de bunu yapıyoruz. 
     Türkiye'nin borç yükünün milli gelirine oranı düşünceye kadar bu böyle devam edecek. Bunun dışındaki bir yol bence Türkiye'ye daha zararlı olur.'' 
     
     Dar gelirliye yük düşündürücü 
     Devlet Bakanı Derviş, Türkiye'nin borcunu zamanında ödeyecek bir ülke olduğunu vurgulayarak, ''Türkiye, uluslararası piyasalarda saygınlığını devam ettiriyor. Dünya piyasalardaki göstergelere baktığımız zaman Türkiye borcunu zamanında ödeyebilecek mi diye bakılan bir ülke durumundan kurtuluyor'' dedi. 
     Uygulanan stratejinin sadece bugünkü bunalımı atlatmak, borcu yenmek olayı olmadığını, yapının da değiştirilmesi gerektiğini anlatan Derviş, ''Bunlar sancısız olmuyor. Gerçekten zor bir yıl geçiriyoruz. 
     Özellikle dar gelirliye gelen, yük hükümeti de beni de çok düşündürüyor, çok üzüyor. Bunu asgari düzeyde tutmaya çalışıyoruz'' şeklinde konuştu. 
     
     IMF'nin programı değil 
     Derviş, ortaya konulan programın ''kesinlikle Türkiye'nin programı'' olduğunu, bu düzenlemelerin uzun süredir Türkiye'de tartışıldığını da kaydetti. 
     Ekonomi yönetimi olarak bu programı uluslararası kuruluşlara anlattıklarını ifade eden Derviş, ''Bize kaynak aktaran kurumlara aktarıyoruz. Onları ikna etmeye çalışıyoruz. Her zaman her konuda uzlaşamıyoruz. Ama ekonomi yönetiminden daha fazla bu reforma inanan kimse yok. Katiyen IMF'nin bize dayattığı bir şey yok, olamaz da'' dedi. 
     
     Sarfetmesem daha iyi olurdu 
     Türkiye'nin güçlü ihracat yaptığı dönemlerde, ithalatı karşıladığı dönemlerde güçlü bir ülke olduğunu, bunu savunmanın sosyal ve demokrat bir yaklaşımla, hatta sosyaldemokrat yaklaşımla çelişmeyeceğini bildiren Devlet Bakanı Kemal Derviş, sözlerini şöyle sürdürdü 
     ''Hata yapılmadı mı yapıldı tabii. Ben de şahsen hata yaptım. 
     Geldiğimde doğrusu, her ne kadar Türkiye'yi takip etsem de durumun ne kadar ciddi olduğunu, gizli borcun ne kadar arttığını, bankacılık sistemindeki sorunların ne kadar derin olduğunu Mart ve Nisan aylarında tam olarak ölçememiştim. 
     Dolayısıyla Mart ve Nisan aylarında fazla iyimser, yani Yaza kadar bu iş düzelir, büyümeye sonbaharda geçeriz sözleri vardığımız noktayı tam ölçemediğimiz için fazla iyimser sözler oldu. 
     İkincisi, bir konuda daha hata yaptım. belki siyasi anlama gelebilecek bazı sözleri sarfettik bu dönemde. Bunları yapmamak, hakikaten durumum da çok doğal değil, onu da kabul ediyorum. Hiçbir partiye üye değilim. Ben programı anlattım ama siyasi anlam taşıyacak sözleri hiç sarfetmesem daha iyi olurdu diye düşünüyorum. 
     O kadar da kötümser olmayalım. ekonomi sandığımızdan daha ağır bir şekilde daraldı. Zor bir dönemde geçiyoruz. İhracat ve cari işlemlerde hedefler tutuyor. Hedeflerin dünya ekonomisindeki zorluğa rağmen gerçekleştiğini, dünya ticaret hacmi 2001'de yüzde 1.5 büyüyecekken Türkiye'ninki yüzde 13-14 civarında büyüyecek. Bu, dünyada da takdir edilmektedir. Son haftalarda biraz daha iyimser olmak için göstergeler vardır.'' 
     
     Türkiye sıyrılıyor 
     Ekonomide eşgüdüm olması gerektiğini, çokbaşlılığın, iyiniyet bile olsa kararların hızlı verilmesini engellediğini anlatan Derviş, sözlerini şöyle tamamladı 
     ''Milletvekilleri arkadaşlarım, sizlerin de desteği ile bu yasalar, reformlar inanarak uygulanabilirse zorla değil, Türkiye bu bunalımı önümüzdeki yıl atlatıp büyümeye geçebilecektir. Türkiye'yi hep Arjantin ile aynı kefeye koydular. Bu iş bitmiştir. Türkiye bu işten sıyrılıyor, bu krizi atlatıyor havası artık piyasalara yerleşiyor. Bunu hep birlikte desteklememiz lazım. 
     Benim gönlümde hızla büyüyen, hem sosyal adalet hem de demokrasi içinde bir Türkiye'nin altyapısını sizler oylarınızla oluşturuyorsunuz. 
     Son bir ricam var sizden Bir program samimi olarak uygulanırsa, ciddi bir destekle uygulanırsa başarı şansı çok daha artar. Oyunuzu verirken, samimi olarak kendi düşünceniz yönünde kullanın.'' Daha sonra yapılan oylamaya 325 milletvekili katıldı. Gensorunun gündeme alınması 1037e karşı 222 oyla reddedildi. 
     






</TEXT>
</DOC>
