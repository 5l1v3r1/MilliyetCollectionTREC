<DOC>
<DOCNO> 86496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/yasam/yas06.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör değil kaza vurdu 
</HEADLINE>
<TEXT>

Amerika’da bir mavnanın bindirdiği dev köprü yıkılınca, nehre uçan arabalarda pek çok kişi öldü 
     DIŞ HABERLER SERVİSİ 

     ABD’nin Oklahoma eyaleti Arkansas Nehri üzerindeki otoban köprüsüne bir mavnanın çarpması sonucu 150 metrelik bölüm çökünce nehre uçan arabalarda ölenlerin sayısının 20’ye yükselmesinden korkuluyor. Nehirden şu ana kadar sadece üç ceset çıkarılabildi. Oklahoma Valisi Frank Keating, ölü sayısının artabileceğini belirtirken, facia bölgesindeki arama - kurtarma çalışmalarının sürdüğünü bildirdi. Yetkililer, köprünün çökmesiyle en az altı araba ile iki traktörün nehre uçtuğunu kaydederken, şu ana kadar bulunan üç cesedin gerçek ölü sayısını yansıtmadığını söylüyor. Olaydan yaralı kurtarılarak hastaneye kaldırılan görgü tanıkları da önce büyük bir patlama duyduklarını, ardından da köprünün aniden çöktüğünü söyledi. Yetkililer yıkılan köprünün, faciadan sadece altı ay önce genel bakımdan geçirilmiş olduğunu açıkladı. 
     



 YAŞAM 





















</TEXT>
</DOC>
