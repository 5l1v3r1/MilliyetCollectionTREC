<DOC>
<DOCNO> 93341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur05.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya sıcak ve nemden bunaltıyor... 
</HEADLINE>
<TEXT>

     Bunaltıcı sıcakların egemen olduğu, nem oranıının yüzde 88'lere ulaştığı Antalya'da, hava sıcaklığının artmaya devam edeceği, nem oranının ise düşeceği bildirildi. 
     Meteoroloji Bölge Müdürlüğü yetkililerinden alınan bilgiye göre, önümüzdeki günlerde sahil kesimlerinde yağış beklenmezken, iç kesimlerin yüksek kısımlarında, yer yer yağış görülecek. 
     Rüzgar, sahilde batı, iç kesimlerde güney ve doğu yönlerinden esecek. Sahilin doğu kesiminde ise rüzgar, güney yönlerden orta kuvvette esecek. 
     Yetkililer, sahil kesiminde bugün 30 derece olan sıcaklığın hafta sonuna kadar 34 dereceye çıkmasının beklendiğini, yüzde 88'e ulaşan nem oranının ise cuma gününden itibaren bir miktar düşeceğini belirttiler. 
     
     UZMANLARDAN UYARILAR 

     Uzmanlar, özellikle yaşlı ve çocuklar ile kalp ve astım hastalarını dışarıya çıkmamaları konusunda uyarırlarken, bol sulu gıda alma önerisinde bulundular. 
     Riskli saatler olan 11.00-15.00 arasında bu kişilerin dışarıya çıkmaması gerektiğini belirten uzmanlar, aşırı sıvı kaybına bağlı yorgunluk, halsizlik, iç sıkıntısı, aşırı terleme, nabız zayıflığı ve dolaşım bozukluğunun oluşabileceğine işaret ettiler. Bu durumdaki kişilerin hemen sıcak ortamdan uzaklaştırılmasının önemine dikkati çeken uzmanlar, hastanın uzanmasının sağlanması ve bilinci yerindeyse 1 litreye yakın su içirilmesi, ayrıca, vücudundaki sıkı giysilerin çıkarılarak baş ve vücudunun ıslatılması gerektiğini kaydettiler. 
     
     ÖNERİLER 

     Sıcak havaların, ölümle sonuçlanabilen rahatsızlıklara yol açabildiği, ancak riskleri en aza indirecek önlemler alınabileceği kaydedildi. 
     Sıcak havada insanlar ve hayvanların, kapalı ve park edilmiş araç içinde bırakılmaması gerekiyor. 
     Havanın sıcak olduğu dönemlerde alkollü, çok şekerli ve kafeinli içeceklerden uzak durulması, bol su içilmesi, spor ve yoğun aktivitenin, sabah erken ya da akşam geç saatlerde yapılması öneriliyor. 
     Mümkün olduğunca serin ortamlarda bulunulması, klima yoksa perde ve pancurların kapatılması, pencerelerden karşılıklı esinti yaptırılması ve vantilatör kullanılması, öneriler arasında yer alıyor. 
     Çok yüksek nemli sıcaklarda vantilatörlerin açık pencereye doğru çevrilmesi istenirken önerilerden bazıları da şunlar 
     ''Dışarda çalışanlar sık sık ara vermeli. Az, ancak sık yemek yenilmeli, hafif ve dengeli beslenilmeli. Dışarı çıkarken koruyucu güneş kremi sürülüp, 10-15 santimetre geniş kenarlı şapka takılmalı, bol, geniş ve ince kıyafetler giyilerek güneşin zararlı ışınlarından korunulmalı. 
     Bebeklere ince ve hafif kıyafetler giydirilmeli. Sıcaktan hastalanan kişilerde başdönmesi, bulantı, başağrısı, kas krampları görülür. Bu durumda önce serin yere geçilmeli, biraz dinlenmeli ve ağır ağır soğuk su içmeli, rahatsızlanan kişinin durumunda düzelme olmazsa doktor yardımı istenmeli.'' 
     





</TEXT>
</DOC>
