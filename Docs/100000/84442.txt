<DOC>
<DOCNO> 84442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/guncel/gun03.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Klima da rüşvet oldu 
</HEADLINE>
<TEXT>

İçel adliyesindeki skandalda tutuklanan Kel Kasım’ın, hakimlerin odalarına klima ve lojmanlarına uydu anten sistemi taktırdığı öğrenildi 
     TOLGA ŞARDAN Ankara 

     İçel Adliyesi’nde ortaya çıkarılan skandalın baş kahramanı Kel Kasım’ lakaplı Kasım Sümer’in adli makamlarla bağlantılarında, ilginç bilgiler günışığına çıkmaya başladı. İki Adalet Başmüfettişi’ne el yazısı ifadesini veren Sümer’in, Adliye’ye parasal destek verdiği anlaşıldı. 
     Para karşılığı bazı dava dosyalarını kapattırdığını itiraf eden Sümer’in, üst düzey yöneticilerin kullandığı Adliye lojmanına uydu anten sistemi, savcı ve hakimlerin makam odaları ile duruşma salonlarına klima taktırdığı ve Adliye bahçesindeki kamelyalı bölümü yaptırdığı tespit edildi. 
     Sümer’in ifadeleri polis ve adliye yöneticilerini de karşı karşıya getirdi. İçel Başsavcısı Mustafa Canpolat’ın, ev sahibi olduğu öne sürülen Sümer’in ifadesini müfettişlerin dışında alması tepkiye neden oldu. Adalet müfettişlerinin soruşturma emrini aldığı gün, Sümer’in dolandırıcılık suçundan davasını yürüten 5. Asliye Ceza Mahkemesi Başkanı Sabri Çiçekli, kendisine yöneltilen baskılar nedeniyle bir üst mahkemeye başvurup davadan çekilmek istedi. Hakimin, Sümer’in dayısı ile arkadaş olduğunu gerekçe gösterdiği başvurusu, üst mahkeme tarafından kabul edilmedi. 
     



 GÜNCEL 
















</TEXT>
</DOC>
