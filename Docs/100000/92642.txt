<DOC>
<DOCNO> 92642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko02.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, bugün Türkiye'yi ve kredi dilimini görüşecek... 
</HEADLINE>
<TEXT>

     Uluslararası Para Fonu IMF'nin karar makamı olan İcra Direktörleri Kurulu, bugünkü toplantısında Türkiye'nin yeni ekonomik programının ikinci gözden geçirme dönemini sonuçlandıracak. 
     Kurul'un toplantısının ardından, Türkiye için 1.1 milyar dolarlık yeni kredi diliminin serbest bırakılacağına kesin gözüyle bakılıyor. 
     Türkiye, ikinci gözden geçirme döneminin sonuçlandırılmasına ilişkin gereken performans kriterlerini tamamlamıştı. Kurulun bugünkü toplantısının ardından IMF'nin, Türk ekonomisine ilişkin genel bir değerlendirme yayınlaması da bekleniyor. 
     Bu aşamadan sonra Türkiye masası şefi Juha Kahkonen başkanlığındaki IMF heyeti, 10 Temmuz'da Türkiye'ye gelerek yeni gözden geçirme dönemi çalışmalarına başlayacak. Bir sonraki kredi diliminin, normal koşullarda Ağustos'ta serbest bırakılması bekleniyor. 
     





</TEXT>
</DOC>
