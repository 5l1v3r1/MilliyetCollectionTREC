<DOC>
<DOCNO> 63290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sonspo12.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Akın ''Yuhalanmamı hayatım boyunca unutmayacağım'' 
</HEADLINE>
<TEXT>

     Galatasaraylı futbolcu Bülent Akın da internet sitesi sahibi futbolcular kervanına katılırken, genç oyuncu ilginç açıklamalarda bulundu. 
     Bülent Akın, ''www.bulentakin.com'' adresli internet sitesinde yaptığı açıklamada, ilk geldiği günden beri sürekli olarak bazı kesimlerin hedefi olmaktan ve bozuk Türkçesi nedeniyle basınla sıcak ilişkiler kuramamaktan yakınarak, ''Galatasaray'ın kötülüğünü isteyen ve hem beni hem de kulübü kullanan bazı art niyetli kişiler beni yok etme pahasına birtakım çabalar içine girdiler. Ben sabırla onlara karşı koymaya çalıştım. Beni sizlere kötü göstermek ve yıpratmak için ne gerekiyorsa yaptılar. Zaman zaman bunda başarılı da oldular'' dedi. 
     Sahada Galatasaray taraftarı tarafından yuhalanmasını yaşamı boyunca unutmayacağını ifade eden Bülent Akın, şöyle konuştu 
     ''O anlar, benim hayatımın en kötü anlarıydı. Yıllarca hayalini kurduğum bir formaya kavuşmuşken taraftarın bana bu tepkiyi vermesi beni fazlasıyla üzdü. Fakat bu olay benim kendi kendime hırs yapmama yol açtı. Benimle uğraşan basın mensuplarına inat, daha fazla çalıştım, mücadele ettim. Bozulan imajımı, yine kendi kendime sahada oynadığım futbolla düzelttim. Bu imajı oynayacağım güzel futbol ve elde edeceğimiz başarılarla birlikte, daha da ileriye taşıyacağım.'' 
     
     "Beni isteyen Hagi değildi" 

     Bülent Akın, Galatasaray'a olaylı bir biçimde geldiğini ve kendisini yönetime Rumen futbolcu Hagi'nin tavsiye ettiği biçiminde haberlerin çıktığını kaydederek, ''Ama gerçekler aslında yazıldığı gibi değildi. O sıralarda Galatasaray'ın başında bulunan teknik direktör Fatih Terim, benim de içinde bulunduğum transfer listesini yönetime vermişti'' dedi. 
     Denizlispor'un Yusuf ve Ümit'i satması nedeniyle, 1.5 milyon dolara satışa çıkarılmasına karşın yönetimin kendisiyle yeniden anlaştığını anlatan Bülent, sözlerini şöyle tamamladı 
     ''Benimle takım kaptanı olarak yeniden mukavele imzaladılar. İşte tam bu sırada Türkiye liglerini çok iyi tanıyan Hagi devreye girerek benim için Lucescu'ya referans olmuş. Bunun üzerine Galatasaraylı yöneticiler, Denizlisporlu yöneticilerle pazarlık masasına oturdu ve transferi biraz pahalı da olsa sonuçlandırdılar. Yani kısacası, sanıldığının aksine ilk tavsiye Hagi'den değil, Fatih Terim'den gelmiştir.'' 
     






</TEXT>
</DOC>
