<DOC>
<DOCNO> 79304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo08.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcu Alpay "Bomba gibi geliyorum" 
</HEADLINE>
<TEXT>

     İngiltere'nin Aston Villa takımında oynayan ve sakatlığı nedeniyle uzun süredir sahalardan uzak kalan milli futbolcu Alpay Özalan, Almanya'daki tedavisinin hızlı bir biçimde sürdüğünü ifade ederek, ''Bomba gibi geliyorum'' dedi. 
     Alpay Özalan, kendisine ait ''www.alpayozalan.com'' isimli internet sitesinde yaptığı açıklamada, artık gün saydığını belirterek, ''Bana kalsa yarın çıkıp oynayacağım. Ama doktorlar en az bir hafta daha sabretmem gerektiğini ve daha sonra topla da idmanlara başlayabileceğimi söylüyorlar'' diye konuştu. 
     Günlerini sürekli çalışarak ve tedavi olarak geçirdiğini anlatan Alpay, 1 hafta sonra Türkiye'ye geleceğini, antrenmanlarla tedaviyi vatanında sürdüreceğini, daha sonra da milli takımın kampına katılacağını vurguladı. 
     Lejyoner futbolcu, sahalara yeniden döneceği ve futbola ''merhaba'' diyeceği günü sabırsızlıkla beklediğini söyledi. 
     Alpay, herşeyden önemlisi milli formayı yeniden sırtına geçireceği günü iple çektiğini kaydederek, şunları ifade etti 
     ''Milli takımımızın son 5 yıl içinde yaptığı tüm maçlarda ilk 11'de oynayan benim gibi bir futbolcu için, sakatlık nedeniyle bile 
     olsa, son maçlarda takımdaki yerini alamamak bana büyük üzüntü veriyor. Bir an önce iyileşip o onurlu formayı taşımak istiyorum. Milli takımımızın Şili karşısında özel bir maçta uzun bir aradan sonra galip gelmesi beni çok sevindirdi. Türkiye'de liglerin sona yaklaşması ve arkadaşların fizik olarak en alt seviyeye düşmesine rağmen, rakip karşısında çok iyi bir futbol ortaya koyduğumuzu düşünüyorum. Ama hazırlık kampı sonrasında istenilen düzeye çıkacağımızdan hiç şüphem yok.'' 
     





</TEXT>
</DOC>
