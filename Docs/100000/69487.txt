<DOC>
<DOCNO> 69487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sontur18.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil bitti, hava bozdu.. 
</HEADLINE>
<TEXT>

     Bayramın son gününde hava sıcaklığında düşüş gözlenirken, bayram ve sömestr tatilinin son gününde, şehirlerarası yollarda yoğunlaşan trafik, özellikle Trakya ile yurdun batı kesimlerinde, olumsuz hava koşullarından etkileniyor. 
     Uludağ Meteoroloji İstasyonu'ndan alınan bilgiye göre, Uludağ Oteller bölgesinde, dün 150 santimetre olan kar kalınlığı, gece başlayan kar yağışı sonucu 160 santimetreyi buldu. 
     Uludağ'da, halen devam eden kar yağışının yarın kesilmesi beklenirken, sıfırın altında 3 derece olarak ölçülen sıcaklığın da Çarşamba gününden itibaren 4-5 derece yükselmesi bekleniyor. 
     Bolu ve çevresinde de sabah saatlerinde başlayan kar ve karla karışık yağmur ile sis, tatilcilerin dönüş yolunda olmaları nedeniyle yoğun olan trafiğin aksamasına neden oluyor. Yollarda, trafik ekipleri, sürücüleri dikkatli olmaları konusunda sürekli uyarıyor. 
     
     İzmir'de sıcaklık 
     İzmir Meteoroloji Bölge Müdürlüğü yetkilileri, İzmir'de hava sıcaklığının gün içinde 5 derece düştüğünü bildirdi. 
     Alınan bilgiye göre, İzmir'de sabah saatlerinde 14 derece hissedilen hava sıcaklığı, öğleden sonra 9 dereceye düştü. Sıcaklığın gece ve yarın da düşüş göstereceğini belirten yetkililer, bu konuda vatandaşların tedbirli olmasını istedi. 
     Geceden bu yana İzmir'de metrekareye 5.4 kilogram yağış düştüğünü kaydenen yetkililer, şu bilgileri verdi 
     ''İzmir'de hava soğuyor. Sabah saatlerinde rüzgar, günbatısı ve karayelden 70 kilometre hıza çıktı. Şu anda ortalama 30-35 kilometre hızla esiyor. Rüzgarın hızının geceden itibaren düşeceğini tahmin ediyoruz.'' İzmir Büyükşehir Belediyesi İtfaiye yetkilileri de yağış nedeniyle herhangi bir su baskını yaşanmadığını, rüzgardan kaynaklanan bazı olaylara müdahale edildiğini söylediler. 
     Denizlerde olumsuz bir durum yaşanmadığını bildiren Sahil Güvenlik Ege Bölge Komutanlığı yetkilileri de kendilerine şu ana kadar bir ihbar gelmediğini belirttiler. 
     
     Kırklareli'nde kar yağdı 
     Kırklareli ve ilçelerinde de kar ve karla karışık yağmur başladı. 
     Kırklareli Meteoroloji Müdürlüğü yetkilileri, Balkanlar'dan gelen soğuk havanın, bölgeye kar ve karla karışık yağmur getirdiğini belirtti. 
     Yetkililer, Kırklareli merkez ve ilçelerinde kar ve karla karışık yağmurun bugün devam edeceğini belirterek, hava sıcaklığının gece sıfır dereceye düşerken, bugün en yüksek sıcaklığın 1 derece olacağını söylediler. Soğuk ve yağışlı hava, 27 Şubat Çarşamba günü, yerini sıcak havaya bırakacak'' dedi. 
     Kırklareli'nin yüksek kesimlerinden Dereköy'de kar yağışı devam ederken, kar kalınlığı 5 santimetreye ulaştı. 
     Kırklareli'ne bağlı Vize, Demirköy ve Kofçaz ilçelerinde karla karışık yağmur, Lüleburgaz, Babaeski, Pehlivanköy ve Pınarhisar ilçelerinde de yağmur devam ediyor. 
     Bu arada, Edirne ve ilçelerinde de sağanak yağmur görülürken, Keşan'a sabah saatlerinde kar yağdı. Bölgede, yarın da kar ve yağmur bekleniyor. 
     






</TEXT>
</DOC>
