<DOC>
<DOCNO> 96665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/ekonomi/eko05.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir yüz, yeni bir vizyon merkezde kucaklaşma lazım’ 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Türkiye’nin artık yeni bir vizyona, yeni yaklaşımlara, yeni yüzlere ve dinamik liderlere ihtiyacı bulunduğunu söyledi. 
     Sabancı, "Çağdaş, gelişmiş, Batı’ya dönük, demokratik Türkiye hülyasını benimsemiş tüm oluşumların, sağ, sol, Ahmet, Mehmet demeden bir araya gelerek merkezde kararsızları da kucaklayacak bir işbirliği veya en azından seçim ittifakı içinde olmaları gereklidir. Kanaatimce Türkiye böyle bir yeni oluşumu arzuluyor" dedi. 
     Türkiye’nin tarihindeki hiçbir döneminde bu kadar kritik günler yaşamadığını vurgulayan Sabancı, şunları söyledi "Mevcut parlamentomuzun tarihi bir sorumluluğu vardır. Bir an önce tatilden dönüp Türkiye’yi fakirlikten, güvensizlikten ve çözümsüzlükten kurtaracak kapıyı açmalılar, yani Avrupa ile ilgili uyum yasalarını çıkarmalılar ve ülkeyi istikrara götürecek huzurlu bir seçim ortamını sağlayarak, işsizlere iş yaratacak yeni yatırımların önünü açmalılar." 
     Sabancı, seçimden önce siyasi partiler ve seçim kanununun da değiştirilmesi gerektiğini belirtti. 
     



 EKONOMİ 





















</TEXT>
</DOC>
