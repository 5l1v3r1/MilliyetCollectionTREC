<DOC>
<DOCNO> 88236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/spor/spo18.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'dan Notlar 
</HEADLINE>
<TEXT>

Renkli karşılama      MİLLİ Takım kafilesi, Seul’de geniş güvenlik önlemleri altında polis eskortlarıyla otele ulaşabildi. Ay - yıldızlı ekip burada bir sürprizle karşılaştı ve kafilenin otele girişiyle birlikte İstiklal Marşı çalınmaya başlandı. Otelin önündeki dev topu imzalayan oyuncuların boyunlarını çelenkler süsledi. 
     
Mesaiye devam      KOSTA Rika maçının hazırlıklarını sürdüren milliler, Olimpiyat Stadı’nda Seul’deki ilk çalışmasını gerçekleştirdi. İdmanı Hakan Şükür ile Okan düz koşuyla tamamladı. Yaklaşık 1.5 saat süren çalışmayı Haluk Ulusoy da izledi. Ulusoy, son maça kadar kafileyi yalnız bırakmayacak, aynı otelde kalacak. 
     
Guimares iddialı      ÇİN galibiyetiyle yüzü gülen Kosta Rika’nın hocası Guimares, Türkiye maçını da kazanacaklarına inandığını söyledi. Guimares "Çin karşısında en büyük kozlarımı kullanmadım. Çünkü Türkiye maçı daha çok önem taşıyor. Galip gelip, turu garantilemek istiyoruz. Umarım futbolcularım beni mahçup etmezler" dedi. 
     
Kim’e protesto      BREZİLYA karşısında verdiği kararların doğru olduğunu savunan Kim’i kendi halkı da protesto etti. Güney Kore Futbol Federasyonu’nun mail adreslerini kilitleyen binlerce Koreli’nin "Türkler’e büyük haksızlık yaptı. Kim, Dünya Kupası’ndaki utancımız oldu" ifadelerini kullandığı öğrenildi. 
     
Eş desteği      ŞENOL Güneş’in Trabzon’da bulunan eşi Semra Güneş, eşine acımasızca saldırıldığını iddia etti ve "Onu sahipsiz sanmasınlar" dedi. Semra Güneş, Milli Takım’ın tur atlaması halinde Japonya’ya gideceğini belirtip, "Kimse Brezilya’ya kök söktürdük’ demiyor, eşime yükleniyor. Tur atlarsak, ben gereken cevapları vereceğim" dedi. 
     
Esnaf kan ağlıyor      GÜNEY Kore’de esnaf, Dünya Kupası’ndan para kazanamamaktan yakınıyor. Başkent Seul’deki otelciler, mağazalar ve küçük esnaf yeterli sayıda müşteri bulamadıklarını ve para kazanamadıklarını savunuyor. Yetkililer sorumlu olarak da FIFA’nın bilet satışı ve konaklama işiyle görevlendirdiği İngiliz Byrom şirketini gösterdiler. 
     
Kırmızı bizi yaktı      DÜNYA Kupası finallerinde gruplarda ilk maçlar sonunda toplam 3 kırmızı, 60 sarı kart gösterildi. Alpay ve Hakan Ünsal’ın dışında tek ihraç kararını Hırvatistan’dan Boris Zivkoviç aldı. Dörder oyuncusu sarı kart gören Paraguay, G.Afrika, Kosta Rika ve Belçika en fazla kart gören takımlar oldu. 
     



 SPOR 



































</TEXT>
</DOC>
