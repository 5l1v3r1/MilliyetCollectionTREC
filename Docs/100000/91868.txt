<DOC>
<DOCNO> 91868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/guncel/gun05.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat’ın tabloları kafaları karıştırdı 
</HEADLINE>
<TEXT>

Kültür Bakanlığı komisyonu, İktisat Bankası koleksiyonunda 6 sahte tablo tespit etti. Mimar Sinan Üniversitesi ise sayıyı 10 olarak belirleyince tartışma alevlendi 
     ÖMER ERBİL İstanbul 

     Kültür Bakanlığı’nca müzayedesi durdurularak Topkapı Sarayı’nda koruma altına alınan fona devredilen İktisat Bankası’nın tablo koleksiyonunda bakanlığın oluşturduğu komisyon, altı sahte tablo tespit etti. 
     İçlerinde "Kaplumbağa Terbiyecisi" gibi paha biçilmez 322 tablo ile 24 adet çini tabak, sürahi ve vazonun bulunduğu koleksiyondaki sahte tablolar iade edilecek. Bankacılık Düzenleme ve Denetleme Kurulu BDDK tarafından Mimar Sinan Üniversitesi’ne yaptırılan ekspertiz raporunda da 10 sahte tablo belirlenmişti. İki rapor arasındaki farklılık ise kafaları karıştırdı. 
     
     Bakanlık komisyon oluşturdu 
     Mimar Sinan Üniversitesi Öğretim Üyesi Prof. Dr. Aydın Ayan, Topkapı Sarayı Müze Müdürü Filiz Çağman, İslam Eserleri Müzesi Müdürü Nazan Ölçer, Plastik Sanatlar Daire Başkanı Seda Meral, İstanbul Galeri Müdürü Ayla Yılmaz’ın yer aldığı komisyonun hazırladığı raporda, Halil Paşa imzalı "Deve Üzerinde Adam" ile "Nil Nehri", Nejat Melih Devrim imzalı "Kompozisyon", sanatçıları bilinmeyen "Peyzaj Çeşme", "Peyzaj", "Portre" konulu eserlerin sahte olduğuna karar verildi. 
     İktisat Bankası’na el koyan BDDK tarafından daha önce Mimar Sinan Üniversitesi Öğretim Üyesi Prof. Dr. Kemal İskender, Prof. Dr. Zekai Ormancı ile Prof. Dr. Aydın Ayan’a incelettirilen koleksiyonda ise, 10 sahte tablo tespit edildi. İskender, 25 gün boyunca tabloları incelediklerini, bakanlığın hazırladığı raporu ise ciddi bulmadığını belirterek, şöyle konuştu "Prof. Aydın Ayan hocanın dışındakiler bu işten hiç anlamaz. Çağman sahte ve gerçek tablo arasındaki farkı bile bilmez. Abdülmecit’ imzalı kötü bir portre getirdiler. Mor ötesi ultraviyole lamba istedim. Karanlık bir odada lambanın üstüne tabloyu koyduk. İmzanın sahteliği ortaya çıktı. Banka müdürü bile bu tablo sahte’ dedi." 
     
     Müzayedeye eksik çıkıyor 
     Koleksiyonu müzayedeye çıkarmaya hazırlanan ve daha sonra Kültür Bakanlığı’nca müzayedesi durdurulan Antik A.Ş.’nin sahibi Turgay Artam da süphelendiği için 322 tablodan sadece 280 tabloyu müzayedeye çıkardı. 
     



 GÜNCEL 





















</TEXT>
</DOC>
