<DOC>
<DOCNO> 76407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko11.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye petrol ambargosu tartışması sürüyor... 
</HEADLINE>
<TEXT>

     Körfez bölgesindeki bazı ülkelerin petrol ve maliye bakanları, Irak'ın ''ABD'ye petrol ambargosu'' çağrısını, uygulanabilir ve çıkarlarına uygun görmüyor. 
     Associated Press AP Haber Ajansı'na adlarının açıklanmaması kaydıyla bilgi veren yetkililer, Irak'ın ''İsrail'in Filistin topraklarındaki askeri müdahalesine son vermeye zorlamak için, ABD'ye petrol sevkiyatını kesme'' çağrısının, Körfez'deki petrol üreticisi ülkeler arasında tartışıldığını bildirdi. 
     Aynı çevreler, ABD'nin elinde böyle bir boykotun önemli ölçüde etkisini önleyecek miktarda büyük stratejik petrol rezervi bulunmasından dolayı, bu önerinin reddedildiğini söyledi. 
     Bütçe gelirlerinin üçte ikisinden fazlasını petrol ihracatından karşılayan Körfez ülkeleri yetkilileri, petrol boykotunun bu önemli gelir kaynağını azaltacağından korkulduğunu belirtti. 
     Bu arada Katar Petrol Bakanı Abdullah bin Hamad Al-Attiyah, Katar Haber Ajansı'na yaptığı açıklamada, petrol boykotu önerisi hususunda doğrudan yorumda bulunmamakla birlikte, ''siyaset ile bu fiyatlar ayrı tutulmalı'' dedi. 
     Suudi Arabistan ile Kuveyt, İsrail ile Filistinliler arasında 18 ayı aşkın süredir devam eden şiddet olayları sırasında, Irak'ın petrolün silah olarak kullanılması çağrısını daha önce reddetmişlerdi. 
     Londra'daki Global Enerji Araştırmaları Merkezi petrol analisti Leo Drollas, Arap petrol üreticilerinin ABD'ye petrol sevkiyatını keseceğine pek ihtimal vermiyor. Boykotun etkili olabilmesi için S. 
     Arabistan'ın da katılması gerektiğini belirten Drollas, ABD'nin bu müttefikinin boykota katılmaması hususunda ABD'nin muazzam baskısı altında kalacağına dikkati çekti. 
     Fransız Le Monde Gazetesi de, Suudi Dışişleri Bakanı Saud Al-Faisal'ın, Irak'ın petrolün silah olarak kullanılması çağrısına karşılık, ''petrol, Arap ülkelerinin kalkınması için en fazla ihtiyaç duyduğudur'' cevabını verdiğini yazdı. 
     Al-Faisal, ''İsrail'in saldırısı karşısında kendilerini güçlendirmek istiyorlarsa, Arap ülkelerinin petrol ve doğal gazı çıkartmak ve işlemeye devam etmekten başka alternatifleri yoktur'' dedi. 
     Petrol analisti Drollas'a göre, ihtimal dahilinde olmamakla birlikte, petrol boykotunun uygulanması halinde petrolün varil fiyatı 50 doları aşabilecek. Ortadoğu'daki şiddetin petrol arzını 
     engelleyebileceği endişesiyle, ham petrolün fiyatı son günlerde 27 doları aştı, ancak daha sonra geriledi. Drollas, ''petrol boykotunun başlaması halinde, Arap petrol üreticileri ile ABD arasındaki siyasi ilişkilerin berbatça zedeleneceği, ABD ve diğer petrol tüketicisi ülkelerin de petrolün alternatifi arayışlarını hızlandıracağı'' görüşünde. 
     






</TEXT>
</DOC>
