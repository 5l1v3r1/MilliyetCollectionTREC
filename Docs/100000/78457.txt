<DOC>
<DOCNO> 78457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun21.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan Kralı Zahir Şah 29 yıl sonra Afganistan'a dönüyor 
</HEADLINE>
<TEXT>

     İtalya'nın başkenti Roma'da 1973 yılından bu yana sürgün hayatı yaşayan eski Afganistan Kralı Zahir Şah, 29 yıl sonra ülkesine dönüyor. 
     Resmi makamlar, Zahir Şah'ın ülkesine dönüşünde aktarma yapılacak ülkenin adının güvenlik gerekçesiyle açıklanmayacağını söylerken, bu ülkenin Türkiye olabileceğine dair iddialar ortaya atıldı. 
     İtalya Dışişleri Bakan Yardımcısı Margherita Boniver, Zahir Şah'ın dönüşüyle ilgili yabancı basına bilgi verirken, Afganistan Başbakanı Hamid Karzai'nin yarın öğle saatlerinde Roma'ya geleceğini belirtti. 
     Karzai'nin Zahir Şah ile ülkesine hareket saati ve uğrak noktasının güvenlik nedenleriyle saklı tutulduğunu bildiren Boniver, ''Karzai'nin Roma'daki resmi ziyareti tamamlandıktan sonra, herhangi bir saatte Zahir Şah'ın uçağı kalkabilir'' dedi. 
     Boniver, uçuş programıyla ilgili şu bilgiyi verdi 
     ''Boeing 707 tipi 100 kişilik uçak Roma'dan kalkacak. Bu uçağa, aktarma yapılacak ülkeye gelinceye kadar iki askeri koruma uçağı eşlik edecek. Zahir Şah ve heyeti, aktarma noktasında, askeri C130 tipi iki uçağa binecekler.'' Zahir Şah'ın uçağında bulunacak olan Boniver, Afgan Kralı'nın yanında oğlu Mir Has Zahir ve kraliyet ailesinden yakınlarının bulunduğu yaklaşık 20 kişi ile 5 doktor ve 9 İtalyan jandarmasının bulunacağını açıkladı. 
     Eski Kral'ın Afganistan'a Mart ayında dönüşünün planlandığını anımsatan Boniver, gizli servislere gelen terörist saldırı ihbarları üzerine dönüşün ertelendiğini ifade etti. 
     Boniver, Zahir Şah'ın eşi, torunları ve hayatta olan 4 çocuğundan 3'ünün şimdilik İtalya'da kalacağını, İtalyan devletinin Afgan 
     kraliyet ailesine yardımlarının devam edeceğini kaydetti. 
     Zahir Şah'ın 17 Nisan'dan önce Roma'dan ayrılmayacağı öne sürülüyor. 
     





</TEXT>
</DOC>
