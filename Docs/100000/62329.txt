<DOC>
<DOCNO> 62329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/spor/yurundul.html </URL>
<DATE> 2002/01/15/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
KOŞARLARSA KAZANIRLAR 
</HEADLINE>
<TEXT>

Fenerbahçe’den devamlılığı olan ve kolektif olgunluk taşıyan bir futbol beklenemez. Eğer temel prensipler yerine getirilir, kadro istikrarı da sağlanırsa işler iyi gider 
     Fenerbahçe, Antalya’da devre arası kamp çalışmaları ile birlikte ikişer gün arayla üst üste üç hazırlık maçı yaptı. Şimdi yeni Teknik Direktör Lorant yönetimindeki Fenerbahçe’yi büyüteç altına alıyoruz. 
     
BİR KİŞİ SERBEST      Alman hocanın saha içi sistemi klasik 3-5-2. Orta sahada bir kişiyi forvetlerin arkasında serbest dolaşımlı kullanıyor. İleri ikili de çift santrafor kimliğinde. Oyun disiplini, pres uygulamak, tempoyu mümkün olduğunca yüksek tutmak, değişik varyasyonlarla gol aramak Lorant’ın istediği ilkeler. Üç maçta da takım mücadeleci ve ataktı. Oyun disiplinine de sadıktı. Atılan toplam 7 golün dışında girilen fazlaca pozisyonlar da vardı. Ancak futbol kopuk kopuktu. Kolektif bütünlük yoktu. Zaten aksini de beklemek biraz hayalcilik olur. 
     
KAPASİTE YETERSİZ      Eldeki kadroda orta sahanın koşan isimleri Lazetiç, Johnson, Ogün, Hakan, Ali Güneş. Bunların teknik kapasiteleri ve oyunu yönlendirme özellikleri sınırlı. Fazlaca basit pas hataları yapıyorlar. Rakibe hamle zamanlamasını da tam ayarlayamadıklarından istenilen ölçüde pres etkinliği sağlanamıyor. Yusuf, Ceyhun ve Revivo gibi teknik becerili oyuncuların ise devamlılıkları yok. Böyle bir tabloda da gereken saha iç organizasyonunun oluşması oldukça zor. 
     
FATİH TAM İSABET      Fatih sağ kulvar için yerinde bir transfer. Hiç uyum sıkıntısı çekmedi. Gerektiğinde üçlü defans bloku içinde de tam bir alternatif olur. Andersson’da ciddi bir kıpırdanma var. Biraz daha güçlendiğinde golcülüğü, asistliği ve takım savunmasına katkısıyla olumlu bir şekilde sahneye çıkacağı görüşündeyiz. Uzun süren sakatlık döneminden sonra Revivo da hareketli ve istekliydi. Bizce ileri uçta görev alması takıma daha faydalı. 
     
UCHE’DEN LİBERO OLMAZ      Bu arada Lorant’ın iki önemli hatası kafamızda soru işaretleri bıraktı. İlk maç hadi neyse... Ama finalde Ümit Özat’ı stoper, Uche’yi liberoda görevlendirdi. Uche alan daraltan kurguda çizgi defans uygulamasına alışmış bir oyuncu. Aslında adam markajlı stoperde de zorlanır. Kısacası üçlü defans anlayışı Uche’nin yapısına uygun değil. Hele libero hiç değil. Bir gün önce Bremen ile kapışıp yorgun düşen Spartak Moskova’nın Fenerbahçe’nin koşan isimlerden kurulu orta sahasına rağmen çok pozisyon bulması üçlü defans blokunun yanlış teşkilinden kaynaklandı. Lorant’ın bir büyük hatası da Göteborg önünde Rapajc’i orta beşlinin solunda görevlendirmesiydi. Devamlılığı ve savunma yönü hiç olmayan bir futbolcuyu hazırlık karşılaşması olsa da böyle bir göreve soyundurmak mantıkla bağdaşmıyor. 
     
KADRO İSTİKRARI ŞART      Her zaman vurguladığımız gibi hassas bir kadro yapısına sahip Fenerbahçe’den devamlılığı olan ve kolektif olgunluk taşıyan bir futbol beklenemez. Oyun disiplinine bağlı kalmak koşmak, mücadele etmek, basit oyun modeli uygulamak ve de savunma güvencesine özen göstermek temel prensipler olmalıdır. Bu prensipler yerine getirilir, kadro istikrarı da sağlanırsa işler iyi gider. Fenerbahçe koşarsa her zaman pozisyonlar da bulur, goller de. Ayrıca duran top kullanma silahları da var. Bütün iş kadronun yapısına göre hareket etmekte. Bir dikkat edilecek önemli nokta da yüksek tempoda, devamlılıkta ve de fazla risk alma konusunda ısrarcı olmamak lazım. 
     



 SPOR 






















</TEXT>
</DOC>
