<DOC>
<DOCNO> 68872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur02.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da Çankaya Belediyesi ile Jandarma arasında gerginlik 
</HEADLINE>
<TEXT>

     Çankaya Belediye Başkanı Haydar Yılmaz, Ahlatlıbel'de mülkiyeti PTT'ye ait olan Çankaya Belediyesi'nin kontrolündeki arazi üzerine Devlet Bakanlığı tarafından yaptırılan binanın yıkımının dün akşam gerçekleşmemesi üzerine, bu sabah yeniden yıkım sahasına geldi. 
     Yılmaz, kaçak bir binanın yıkımını önlemek için üst üste talimatlar yağdığını iddia ederek, ''Bu bina burada kalırsa, belediyeler görevlerini bir daha yerine getiremeyeceklerdir'' dedi. 
     Haydar Yılmaz, yıkım sahasında gazetecilere yaptığı açıklamada, binanın etrafındaki güvenlik önlemlerinin iyice artırıldığına dikkati çekerek, ''Dün akşam binanın yanına kadar gidebiliyorduk, bugün binanın olduğu yere bile yaklaşamıyoruz'' dedi. 
     ''Kaçak bir binanın yıkımın önlemek için talimatlar üst üste yağıyor'' diyen Yılmaz, sözlerini şöyle sürdürdü 
     ''Bu arazi üzerinde vatandaşın da hakkı var. Bize burada kaçak bir bina yapıldığını ilk olarak vatandaş ihbar etti. Bu emir ve talimatların nereden alındığı açıklanmalıdır. Belki Sayın Bakan bugün bir açıklama yaparak, olayı tersten aktaracaktır. Ben, seçilmiş bir belediye başkanı olarak, yetkimi kullanmak istiyorum. Fakat yetkimi kullanmama izin vermiyorlar. Bu talimatlar tersine döndürülüp binanın yıkılması sağlanmalıdır. 
     Beni seçen Çankayalılar'a sesleniyorum bu bina yıkılmalı mı, yıkılmamalı mı Ben sizlerin oylarıyla bu makama geldim ve yetkimi kullanmak istiyorum.'' Çankaya Belediyesi'nin e-mail adresini ve telefonlarını vererek, vatandaşlardan konuyla ilgili görüşlerini iletmelerini isteyen Yılmaz, ''Bina kaçak ve bir devlet bakanının talimatıyla yapılıyor. Bu bina burada kalırsa, belediyeler görevlerini bir daha yerine getiremeyeceklerdir. Bir duyum aldım Salı günü PTT ile yapılacak bir protokol ile bu iş çözülecek'' diye konuştu. 
     
     Dozerin anahtarını hala alamadık 

     Yılmaz, dün gece yıkım sırasında dozerin kontak anahtarının yıkım sahasında askerlerin başında bulunan yüzbaşı tarafından alındığını anımsatarak, ''Ben bir belediye başkanı olarak dozerin anahtarını alamıyorum. Umarım çağrımızı duyan yetkililer kararlarını geri alırlar. Kaçak binayı yıkmaya giden belediyenin dozerine el konuldu'' diye konuştu. 
     Devlet Bakanı Fikret Ünlü ile daha önce konuyu görüştüğünü anlatan Yılmaz, şöyle devam etti 
     ''Sayın Bakan'a, bu arazi ile başka planlarımız olduğunu ilettim. 
     Kendisi de bana, 'Ben buraya bu binayı yaptım, sen de buyur gereğini yap' dedi. PTT ile sözleşmeler yapıp, mahkemelerden kararlar getirip, olayı örtbas edecekler. Bu bina burada kalmamalı, yıkılmalıdır. Ben, Çankayalılar'dan aldığım yetkiyi kullanmak istiyorum. Yasaların gereğinin yerine getirilmesi bir şekilde yetkililer tarafından engellendi.'' Yılmaz, vatandaşlardan gelecek görüşleri dikkate alarak olayı yeniden değerlendireceklerini sözlerine ekledi. 
     






</TEXT>
</DOC>
