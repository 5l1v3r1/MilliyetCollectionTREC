<DOC>
<DOCNO> 89918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/dunya/dun01.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzel ama, Le Pen’in kızı 
</HEADLINE>
<TEXT>

Marine, Ulusal Cephe’nin gelecekteki en güçlü lider adayı. En çok, Le Pen’in kızıyla çıkmamak için terk eden erkeklerden’ yakınıyor 
     MİNE G. KIRIKKANAT Paris 

     İkinci ve son turu yarın yapılacak olan Fransız genel seçimlerinin en renkli adaylarından biri de, aşırı sağcı Ulusal Cephe’nin lideri Jean Marie Le Pen’in küçük kızı Marine Le Pen oldu. 33 yaşındaki mavi gözlü, sarışın Marine seçimlerin birinci turunda, Fransa’nın kuzeyindeki Pas de Calais bölgesinden yüzde 24.4 oy alarak ikinci tura katılmaya hak kazandı. Uzun saçları ve güzelliğiyle medyayı peşinden koşturan Marine Le Pen’in milletvekili seçilse de seçilmese de babasından sonra partinin başına geçeceğine kesin gözle bakılıyor. Marine daha şimdiden babası Jean Marie Le Pen’in en yakın danışmanı ve eski komando babasının sert tavırlarını değiştiren "strateji uzmanı" olarak tanınıyor. Marine, başa geçtiğinde, Ulusal Cephe’nin seçmen nezdindeki "ırkçı" imgesini değiştirmeye de aday. 
     Marine, "Le Pen’in kızı olmak kolay değil. Sizi doğum gününe davet etmeyen arkadaşlar, Cezayir savaşında Fransızların yaptığı işkenceleri gözünüzün içine baka baka anlatan öğretmenler ve Le Pen’in kızıyla çıkmamak için terkeden erkekler ve bir de Playboy dergisine çıplak poz veren anayı da eklerseniz hayatım pembe geçmedi. Ama eğer babamın yanında yer almasaydım militanlar Bak, kızı bile tutmuyor’ derlerdi" diye dert yanıyor. 
     



 DÜNYA 










</TEXT>
</DOC>
