<DOC>
<DOCNO> 51898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/soneko16.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ILO'nun raporunda gelişmiş ülkeler listesinde yeraldı... 
</HEADLINE>
<TEXT>

     Yaşanan ekonomik krizlere karşın, barındırdığı ekonomik potonsiyelle, kalkınma ivmesini sürdüren Türkiye, Uluslararası Çalışma Örgütü'nün ILO yıllık raporunda, ''gelişmiş ülkeler'' listesine alındı. 
     Türkiye, G20 ülkeleri arasında olmasına karşın, Birleşmiş Milletler Ticaret ve Kalkınma Konferansı UNCTAD ve BM Kalkınma Programı UNDP'nin de aralarında bulunduğu birçok önemli kurum tarafından ''gelişmekte olan ülke'' olarak kabul ediliyor ve uluslararası raporlarda da bugüne kadar ''orta gelişmiş'' ya da ''gelişmekte olan'' ülkeler listesinde değerlendiriliyordu. 
     ILO'nun bu yıl ikincisi yayınlanan ve dünya genelinde iş yaşamına ilişkin bilgilere yer verilen ''İş Piyasasasında Temel Göstergeler 2001-2002'' adlı 900 sayfalık Rapor, ILO'nun yayınladığı en kapsamlı 
     rapor olduğundan, Türkiye'nin gelişmiş ülkeler kategorisine dahil edilmesi önem taşıyor. 
     
     Türk kadınlarının iş şansı artıyor 
     İş yaşamına ilişkin 1990-2000 yıllarını kapsayan karşılaştırmalı verilerin yer aldığı raporda, Avrupa, ABD ve Japonya'da, iş verimliliği artışında bir yavaşlama olduğu, bunun da ekonomiler üzerinde olumsuz sonuçlar verebileceğine dikkat çekiliyor. 
     Bütün dünyada, çalışan kadınların sayısının artmaya devam ettiğinin ancak, kazançlarının hala erkeklerin altında olduğunun belirtildiği raporda Türkiye'de kadın nüfusun çalışma yaşamında erkeklere göre daha fazla yer almaya başladığı belirtiliyor. 
     Türkiye'deki gençlerin toplam işsiz nüfustaki oranındaki devam eden düşüş te, çalışan nüfusun gençleştiğini gösteriyor. 
     1980 yılında işsizlerin yüzde 55'ini gençler oluştururken, 1999'da 
     yüzde 46'sını oluşturuyor. Yine burada da kadınların çalışma yaşamındaki hızlı artışını gösteren rakamlara yer veriliyor. Buna göre, 1980'de genç kadınlar işsiz nüfusun yüzde 70'ini oluştururken, bugün önemli bir azalma göstererek yüzde 54'ünü oluşturuyorlar. 
     
     Part-time yaygın değil 
     19 gelişmiş ülke ile karşılaştırılan Türkiye'deki işsizlik oranı 
     ise, 1992 yılında düşüş göstermesine karşın, 2000 yılında, 1990'lı yıllardaki düzeyine çıkarak 8.3 oluyor. Diğer gelişmiş ülkelerde ise işsizlik ortalama yüzde 3 civarında seyrediyor. Günlük çalışma saatleri gelişmiş ülkelerde çok büyük farklar göstermezken, Türkiye'de 40 saatten fazla çalışan kişi sayısı yüzde 85 ile, gelişmiş ülkelere göre daha fazla. Bu oran Fransa'da 21.4, İsviçre'de yüzde 68, Japonya'da 75.9 ve Almanya'da 43.7. 20 saatten az çalışanların oranı ise, Türkiye'de yüzde 2.5 iken, Kanada'da yüze 10, İsviçre'de yüzde 15, Hollanda'da 19 ve Almanya'da yüzde 10. Part-tıme çalışan nüfusun oranı diğer ülkelerde son yıllarda artış göstererek, İngiltere'de yüzde 23, Kanada'da yüzde 18, Hollanda'da yüzde 30 olarak gerçekleşirken, Türkiye'de çalışanların sadece yüzde 7.1'i part-time çalışıyor. En yüksek oran olarak ise, 1992'de Türkiye'de çalışanların yüzde 11'i part-time çalışırken bunun, yüzde 63'ünü kadınlar oluşturmuş. Bu gün ise, çalışan erkeklerin yüzde 3.5'i part-time çalışarken bu oran kadınlarda, yüzde 15. 
     
     İmalat sektöründe daralma 
     Raporda, gelişmiş ülkelerde servis sektöründe iş olanaklarının arttığı belirtilirken, teknolojideki gelişme ve kalifiye eleman kullanımı nedeniyle imalat sektöründeki istihdamda düşüşün devam ettiği kaydediliyor. Almanya'da, 1980'li yıllarda yüzde 34 olan imalat sektörü çalışanı oranı, bugün yüzde 24. Bu ABD'de yüzde 28'den yüzde 15'e, İngiltere'de ise yüzde 28'den yüzde 17'ye düştü. 
     Ancak bu sektördeki çalışanların kazançlarında yüzde 30'lara varan bir artış yaşandı. Ancak, Doğu Avrupa'daki bütün geçiş dönemi ekonomilerinde bütün sektörlerde ücretlerde düşüş yaşanırken, raporda Türkiye'ye ilişkin ücret verilerine yer verilmedi. 
     






</TEXT>
</DOC>
