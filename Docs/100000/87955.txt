<DOC>
<DOCNO> 87955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/ekonomi/eko05.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı tesise ayda 2 trilyon 
</HEADLINE>
<TEXT>

İki DSP milletvekili, bir yıldır çalışmadığı halde işçi maaşları ödenen ve aylık gideri 2 trilyonu bulan Elazığ Ferrokrom tesislerinin kurtarılması için öneri hazırladı 
     GÜNSELİ ÖNAL Ankara 

     DSP milletvekilleri Erol Al ve Hasan Özgöbek, 30 Haziran 2001’den beri çalışmaz durumdaki Elazığ Ferrokrom tesislerinde bin 269 işçinin maaş almaya devam ettiğini ve tesisin aylık giderinin 2 trilyon lira olduğunu vurguladıkları raporu hükümete ilettiler. 
     Paslanmaz çelik üretiminde kullanılan ferrokromun piyasa değerinin 300-350 dolar ton olduğunu kaydeden iki milletvekili, "Ülkemizde paslanmaz çelik üretimi yapılmamakta. Diğer çelik sanayinde kullanılan toplam ferrokrom 5 bin ton. Bu da Elazığ tesislerinde üretilen mamülün tamamının ihraç edilmesi veya ülkemizde paslanmaz çelik üretiminin sağlanmasını zorunlu kılmakta" dedi. 
     
     Kardemir de kurtulur 
     Raporda şöyle denildi "Kardemir’deki yüksek fırınlardan birisine 10 - 15 milyon dolarlık yatırımla 600 milyon ton yıl kapasiteli vakum tesisi kurulup bu tesisimizde paslanmaz çelik kütüğü üretilebilir. Eti Krom A.Ş. için iç piyasada yıllık 200 bin tonluk pazar yaratılmış olur. Zarar eden Kardemir, bir yıl içinde yurtiçi paslanmaz çelik ihtiyacını karşılayan, aynı zamanda yurtdışına paslanmaz çelik ihraç eden bir kuruluş haline gelerek yüksek katma değer üretmeye başlayacaktır." 
     
     Piyasası var 
     Raporda, bir ton kromçelik üretimi için 700 kg demir cevheri, 300 kg ferrokrom kullanıldığına dikkat çekilerek, "Bunların maliyeti, Eti Krom AŞ’nin bugünkü maliyetiyle hesaplanırsa 300 dolar tondur. Kardemir’in üretebileceği kütük halindeki paslanmaz çeliğin uluslararası piyasalardaki fiyatı ise 1000 dolar tondur. Paslanmaz çelik kütüğünün bir kısmı Erdemir’de yassı mamul haline, bir kısmı da Kardemir’de yuvarlak ürün haline getirilerek yurtiçi ve yurtdışı piyasalara arz edilebilir" denildi. 
     Raporda dünya paslanmaz çelik tüketiminin 8 - 9 milyon ton yıl olduğunun göz önüne alındığında, Türkiye’nin 600 bir ton yıllık üretimin rahatlıkla pazarlanabileceği vurgulandı. 
     



 EKONOMİ 
























</TEXT>
</DOC>
