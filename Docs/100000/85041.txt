<DOC>
<DOCNO> 85041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun25.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Ecevit'e geçmiş olsun diliyorum" 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Başbakan Bülent Ecevit'e geçmiş olsun diliyorum'' dedi. 
     Papandreu, Akdeniz Forumu Toplantısı'nın açılışı için bulunduğu Yunanistan'ın Tilos adasında, gazetecilerin ''Başbakan Ecevit'in rahatsızlığının Türkiye'de yaratması olası değişikliklere'' ilişkin sorularını yanıtladı. 
     Papandreu, ''Sayın Ecevit'e geçmiş olsun diliyorum. Biz Türkiye ile iyi ilişkiler istiyoruz. Türkiye'de olabilecek değişiklikler hakkında ise yorum yapmam söz konusu değil. Başbakan Ecevit'in görevinden ayrılması konusu ise yalnızca bir varsayım. Varsayımlar üzerine de değerlendirme yapmıyorum'' diye konuştu. Papandreu, Başbakan Kostas Simitis ile arasında dış politikanın yürütülme biçiminden kaynaklanan bir sorun olduğuna ilişkin iddiaların gerçeği yansıtmadığını da söyledi. 
     Yunan basını, rahatsızlığı nedeniyle geçen haftaki kabine toplantısına katılmayan Papandreu'nun, ''soğukalgınlığı değil diplomatik hastalığı'' yüzünden Simitis başkanlığındaki toplantıda yer almadığını yazmıştı. 
     





</TEXT>
</DOC>
