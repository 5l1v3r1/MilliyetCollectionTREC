<DOC>
<DOCNO> 82499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/guncel/gun02.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem Konseyi Başkanı Tankut, mikrofonlar susunca konuştu 
</HEADLINE>
<TEXT>
İstanbul’da deprem olasılığı yüzde 60 
Ulusal deprem stratejisi raporunu hükümete sunan Konsey Başkanı Tuğrul Tankut, ’siyaset üstü seferberlik’ için çağrıda bulundu 
     ANKARA Milliyet 

     Başbakan Bülent Ecevit’in talimatıyla iki yıl önce kurulan Ulusal Deprem Konseyi’nin, "deprem zararlarını azaltma ulusal stratejisi" raporu hükümete sunuldu. Acil "uygulama planı" hazırlanması gerektiği belirtilen raporda, İstanbul için "siyaset üstü seferberlik" çağrısında bulunuldu. Raporda ayrıca imar aflarının çıkarılmaması da istendi. 
     
     Sakladığımız bir şey yok 
     İstanbul’da beklenen olası bir depremle ilgili soruları yanıtsız bırakan Deprem Konseyi Başkanı Prof. Dr. Tuğrul Tankut, mikrofonlar kapanınca, konseyin, 30 yıl içinde kentte deprem meydana gelme olasılığının yüzde 60 olduğu konusunda uzlaştığını söyledi. Tankut, dünkü basın toplantısında konseyde tartışmalar yaşandığı ve kamuoyundan bilgi saklandığı yönündeki haberlerin "spekülasyon" olduğunu savundu. 
     
     Raporda hata olabilir 
     Deprem Konseyi’ne yönelik eleştirileri yanıtlayan Konsey Başkanı Prof. Dr. Tankut, şunları söyledi "Burası her şeyi bilen bir kurul değil. Raporda kusur, eksik, hata olabilir. Bunu doğal karşılamak gerek. Uygulama planı çalışmaları zaman alacak. Dileğimiz, en kısa sürede gerçekleştirilmesi." 
     Tankut, uygulama planının kimin tarafından hazırlanacağı konusundaki soru üzerine, "Raporda adres yok, yetkililer karar versin" diye konuştu. 
     

</TEXT>
</DOC>
