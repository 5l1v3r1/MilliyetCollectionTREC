<DOC>
<DOCNO> 59108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/soneko11.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz ''hindi''lere yaradı...Daha uzun yaşayacaklar 
</HEADLINE>
<TEXT>

     Ekonomik kriz, yılbaşında hindi satarak para kazanmayı düşünenleri hayal kırıklığına uğrattı. 
     Gaziantep hindi ve tavuk pazarında müşteri bekleyen Erdoğan Topalnacar, tam bir hayal kırıklığı yaşadığını belirterek, ''Talep yok. Hindi ve tavuklar elimde kalacak diye korkuyorum. Kazançtan vazgeçtim ve fiyatları düşürdüm, yine de umduğumu bulamıyorum'' dedi. 
     Yılbaşı için çok miktarda hindi aldığını anlatan Topalnacar, 4 yıldan beri hindi ve tavuk satışı yaptığını, ancak ilk kez aldıklarını satamama endişesini yaşadığını söyledi. 
     Topalnacar, ''Geçen yılbaşında aldığım hindilerin tamamını satmıştım. Bir müşteri gelip hindi kalmadığını öğrenince üzülmüştü. 
     Ben de evim için ayırdığım hindiyi vermiştim. Bu yıl da öyle olur diye düşündüm ama olmadı, yanılmışım'' diye konuştu. 
     Hindileri kilosuna göre 10-20, köy tavuklarını ise 5-7 milyon liradan sattığını ifade eden Topalnacar, ekonomik durumu iyi olanların büyük hindi aldıklarını, az sayıdaki dargelirlinin ise köy tavuğuna yöneldiğine dikkati çekti. 
     






</TEXT>
</DOC>
