<DOC>
<DOCNO> 81283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sonspo04.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Andersson ''Futbolu kesin olarak bırakıyorum'' 
</HEADLINE>
<TEXT>

     Sezon sonunda Fenerbahçe ile sözleşmesi bitecek olan İsveçli santrfor Kennet Andersson, futbolu kesin olarak bırakacağını açıkladı. 
     Sarı-lacivertli takıma 2000-2001 sezonunda transfer edilen ve Fenerbahçe'de 2 sezon geçiren tecrübeli futbolcu, ''Kesin olarak futbolu bırakıyorum. Futbolu bırakmış arkadaşlarım bana, bunun zor olacağını söylediler ama kararım bu. Benim şu an hissettiklerim bunlar'' diye konuştu. 
     Fenerbahçe'nin Birinci Süper Lig'de 2001-2002 sezonunu istediği yerde bitiremediğini kaydeden Andersson, bundan sonra sarı-lacivertli takımı taraftarı olarak destekleyeceğini kaydederek, ''Ligi bir adım geride 2. olarak tamamladık. Artık bundan sonra Fenerbahçe'nin taraftarı olacağım'' dedi. 
     Sarı-lacivertli taraftarların, Fenerbahçe'de geçirdiği iki sezonda kendisini çok etkilediğine de değinen İsveçli futbolcu, şöyle konuştu 
     ''Fenerbahçeli taraftarlara mesajım takımlarını desteklemeye devam etsinler. Çünkü onlar Fenerbahçe için inanılmaz şeyler yapıyorlar. 
     Başkanımızın dediği gibi bundan sonra ileriye bakmak, ileriyi düşünmek lazım. Dünya Kupası için herkes milli takıma konsantre olmalı ve desteklemeli. Türkiye'de unutamadığım çok şey var. Bir kitap bile yazılabilecek kadar çok.'' Dünya Kupası Finalleri'nde bir İsveç televizyonuna yorum yapmak için Güney Kore'ye gideceğini de belirten Andersson, Fenerbahçe'de bulunduğu süre içerisinde gezip göremediği yerleri görebilmek amacıyla ailesiyle birlikte birkaç ay daha Türkiye'de kalacağını söyledi. 
     Sarı-lacivertli futbolcu, Fenerbahçe formasıyla geride bıraktığı iki sezonun kendisi için olumlu geçtiğine inandığını da anlatarak, ''Fenerbahçe'de ilk sezonum oldukça iyi geçti ve şampiyon olduk. Uzun süren bir sakatlık geçirdim. İyileştiğimde dönüşümde bazı sıkıntılarım oldu. İkinci yılımda ise ilk aylarda, birinci yılımdaki gibi şans bulamadım. Performansım da yoğun maç trafiğinden dolayı iyi değildi'' şeklinde konuştu. 
     





</TEXT>
</DOC>
