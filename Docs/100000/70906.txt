<DOC>
<DOCNO> 70906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko01.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson ''Türkiye ile ticaretimiz dengeli, ancak düşük düzeyde'' 
</HEADLINE>
<TEXT>

     ABD'nin Ankara Büyükelçisi Robert Pearson, ABD ile Türkiye arasında stratejik ortaklığın, ''ancak Türkiye'nin büyümesi, sürekli refah, dinamizm ve demokrasiyi gerçekleştirmesi halinde başarılı olarak gelişebileceğini'' söyledi. 
     Pearson, Kayseri Genç Sanayici ve İşadamları Derneği GESİAD 
     tarafından düzenlenen ''ABD ile Ticari İlişkilerimiz'' konulu konferansta yaptığı konuşmada, Türkiye ile ABD arasındaki ticaretin dengeli olduğunu belirterek, ''1990 yılında 3.25 milyar dolar olan karşılıklı ticaretimiz, son 12 yıl içinde ikiye katlayarak 2001 yılında 6.5 milyar dolara yükseldi. Ticaretimiz dengeli, ancak çok düşük düzeydedir. Bence, ABD pazarlarında rekabet edebilmenin planlamasını yapmak, üreticiler bakımından stratejik bir zorunluluktur. Kayserili üreticiler de bunu yapacak yeteneğe sahiptir'' dedi. ABD ile Türkiye arasındaki ticari ortaklıkta Kayseri'nin lokomotif rolü üstlenebileceğini belirten Pearson, şunları söyledi ''Kayseri iş toplumu, sadece global ticarette şöhretli bir yer elde etmekle kalmamış, aynı zamanda hayır işleri çalışmalarıyla da kentin dokusunu destekleyerek sivil toplumun büyümesine katkıda bulunmuştur. Bu bakımdan Kayseri bana Chicago, Cincinnati ve Minneapolis gibi Amerika'nın ortasındaki muhteşem kentleri hatırlatmaktadır. Buralarda aile şirketleri kalıcı işler kurmuşlardır ve girişimciler kendi kentlerinin kültürel ve manevi yaşamlarının canlılığına katkıda bulunmuşlardır. Ben eminim ki Türkiye'de bizimle karşılıklı ticaretin lokomotifi olacak şehir Kayseri olacaktır.'' Pearson, Kayserili girişimcilerle makine, metal işleme, savunma ve yem sektörü ile elektronik, uluslararası finans hizmetleri gibi sektörlerde yatırım yapabileceklerini bildirdi. Herhangi bir ekonominin canlılığı ve üretkenliğinin geliştirilmesi, değişen pazar koşullarına cevap vermedeki esnekliğin, şirket ya da kent düzeyinde yatırım kararına bağlı olduğunu belirten Pearson, ''Ancak hiçbir şirket ya da kent, makro-ekonomik tabloyu, yani global ticaret ve finansal pazarlardaki eğilimleri ve baskıları, merkezi hükümetin politika olarak cevabını gözardı edemez. ABD ile Türkiye arasındaki stratejik ortaklık, ancak Türkiye büyürse, sürekli refahı, dinamizmi ve demokrasiyi gerçekleştirirse başarılı olarak gelişebilir'' diye konuştu. ABD'nin, Türkiye'nin en büyük destekçisi olduğunu kaydeden Pearson, şöyle devam etti ''ABD, bu desteğini 50 yıldır veriyor. Türkiye'nin terörizme karşı verdiği mücadelede de yanında oldu. En son ekonomik krizde de ABD, Türkiye'ye 35 milyar dolarlık yardım yapılmasında yardımcı oldu ve mutluluk duydu. Bu yardımlar IMF'nin bugüne kadar verdiği en büyük yardımdır. Bu yardımın yarısı yani 17 milyar doları, ABD'de vergi ödeyenler tarafından karşılanmıştır. Bu parayı vermek için ABD'de vergi ödeyenler ekstra vergi ödemeyi kabul etmişlerdir.'' 
     
     Irak konusu 

     Türkiye'nin Körfez Savaşı sonrasında 50 milyar doların üzerinde ekonomik kaybı olduğunu, kayıpların karşılanması konusunda ABD'nin ne düşündüğü yolundaki bir soruyu Pearson, şöyle yanıtladı 
     ''Türk dostlarıma şu soruyu yöneltiyorum. 1991'de Saddam Hüseyin Kuveyt'ten çıkartılmasaydı, bunun Türkiye üzerindeki sonuçları ne olacaktı Saddam Hüseyin'e karşı hızlı bir eylem geliştirerek, sadece Türkiye'nin değil, bölgedeki ülkelerin milyarlarca dolarlık ekonomisini kurtarmış durumdayız. Türkiye'nin kaybı savaş sırasında meydana gelen bir durum değil, savaş sonrasında Bağdat'ın takındığı tutumundan sonra oluşan bir durumdur. Saddam Hüseyin'in BM kararlarını reddetmesi nedeniyle ortaya çıkan bir durum. Saddam Hüseyin, 8 yıl önce hatta bu sabah BM kararlarına uymayı açıklayabilirdi. Sürekli endişe ettiğimiz husus, Saddam Hüseyin yönetimi, hiçbir zaman uluslararası topluma, kitle imha silahlarını üretmeyerek komşularına tehdit yöneltmeyeceğini göstermedi. 
     Saddam Hüseyin yılda petrolden 16-20 milyar dolar gelir elde ediyor. Kendi halkını beslemek ve tıbbi ihtiyaçlarını karşılamak için sadece 2-3 milyar dolara ihtiyacı var. Saddam bu paranın 15-16 milyar dolarını, dünyadaki diğer ülkeleri manipüle etmek için kullanıyor ve komşuları için tehdit oluşturuyor. Eğer ahlaki sorumluluktan bahsediyorsak, Bağdat yönetiminin de ahlaki sorumluluğu vardır. Endişe ettiğimiz, bu durumun sonsuza dek devam etmesidir ve bilinçli olarak komşuları açısından risk oluşturmasıdır. Hem kendi halkı hem de bölge ülkeleri halkının güvenliğini tehlikeye sokmaktadır. Biz Bağdat'taki hükümetin BM'nin kararlarına uymasını istiyoruz, Türk hükümeti de bunu istedi. Yapabilecekleri, en basit, en temiz, en sorumlu davranış, bu kararlara uymalarıyla olacaktır. ABD Başkanı Bush, Türkiye Cumhuriyeti Başbakanı ile bu konuda istişare halindedir ve istişarelerin devam edeceğini açıklamıştır.'' 
     






</TEXT>
</DOC>
