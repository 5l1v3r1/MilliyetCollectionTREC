<DOC>
<DOCNO> 73219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun02.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Sezer, Ecevit ve Türk halkına teşekkür... 
</HEADLINE>
<TEXT>

     ABD Başkanı George W. Bush, 11 Eylül saldırılarından sonra ABD'ye destek veren Cumhurbaşkanı Ahmet Necdet Sezer, Başbakan Bülent Ecevit ve Türk halkına minnettar olduğunu bildirdi. 
     Amerikan-Türk Konseyi'nin ATC Washington'da düzenlenen 21'inci konferansı dolayısıyla bir mesaj gönderen ABD Başkanı Bush, ''11 Eylül saldırılarından sonra ABD'ye destek veren Cumhurbaşkanı Sezer, Başbakan Ecevit ve Türk halkına minnettarım. Terörizme karşı uluslararası savaşta, NATO'nun tek Müslüman müttefiki olarak gösterdikleri işbirliği, Türkiye'nin 50 yıldır ABD'nin yanında yer aldığını hatırlatıyor'' dedi. 
     Bush, ''Türkiye, Müslümanların hem inançlarını, hem de Atatürk'ün demokrasi ideallerini kucaklamayı seçtiği laik bir devlet örneği ve gelenekler ile modern kültürün birarada olduğu bir yer olarak, radikalizm ve dini hoşgörüsüzlüğe karşı umut dolu bir alternatiftir'' ifadelerini kullandı. 
     Türkiye'nin ekonomik refaha doğru önemli adımlar attığını vurgulayan Bush, ''Türkiye'nin olumlu ekonomik reform programını uygulaması, ülkenin finans durumunu istikrara kavuşturmaya yardım ediyor ve sürekli büyümeyi hazırlıyor. Türkiye reformun zor yolunu seçti ve zorlu siyasi ve mali koşullara rağmen bu yolda kalma inancının işaretini verdi'' dedi. 
     ABD ile Türkiye arasında dostluk, ticaret ve paylaşılan çıkarları güçlendirmeye çalışan ATC üyelerine teşekkür eden Bush, ''sizin çabalarınız, Amerikan işadamlarının, Türk ortaklarıyla daha yakın ilişkiler oluşturmasında önemli bir forum'' ifadesini kullandı. 
     ATC'nin 3 gün sürecek konferansına, Devlet Bakanı Kemal Derviş, Enerji ve Tabii Kaynaklar Bakanı Zeki Çakan ile ABD Savunma Bakan Yardımcısı Paul Wolfowitz ile ABD Dışişleri Bakan Yardımcısı Marc Grossman katılıyor. 
     






</TEXT>
</DOC>
