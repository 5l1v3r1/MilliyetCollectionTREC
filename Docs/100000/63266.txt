<DOC>
<DOCNO> 63266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sondun06.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles'tan örnek babalık... 
</HEADLINE>
<TEXT>

     İngiltere Veliahtı Prens Charles'ın oğlu Harry'ye daha çok zaman ayırmak için resmi temaslarını kısıtlama kararı verdiği bildirildi. 
     The Sunday Telegraph Gazetesi'nin haberine göre, St James's Sarayı danışmanları, özellikle gelecek yaz tatilinde Prens Charles'ın oğlu Harry ile meşgul olabilmesi için, programında bazı iptaller yapılmasına yönelik çalışmalar başlatıldığını söylediler. 
     Prens Charles'ın önümüzdeki günlerde de Harry'yi İsviçre'de kayak tatiline götürmeyi planladığı, bunun için programında yer alan bazı ziyaret ve kabullerin iptal edilebileceği kaydedildi. 
     Geçen iki yıl boyunca her yıl 500'den fazla resmi temas yapan Prens'in bu görevlerine ara verme kararının tamamen 17 yaşındaki Harry ile daha çok meşgul olma isteğinden kaynaklandığını belirten gazete, Saray danışmanlarının da bu durumu yalanlamadığını kaydetti. 
     Harry'nin esrar ve kokain gibi bazı uyuşturucu maddeler kullandığı yolunda iddialar üzerine açıklama yapan Prens Charles, iddiaları doğrularken, oğlunun özel bir klinikte tedavi gördüğünü bildirmişti. 
     






</TEXT>
</DOC>
