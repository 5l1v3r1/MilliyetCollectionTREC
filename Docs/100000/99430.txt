<DOC>
<DOCNO> 99430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo20.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma'nın Menajeri "Kanser olmadığını siz de öğreneceksiniz" 
</HEADLINE>
<TEXT>

     Beşiktaşlı futbolcu Pascal Nouma'nın bayan menajeri Chantal Stanley, Fransız futbolcunun iddia edildiği gibi kesinlikle kanser hastası olmadığını açıkladı. 
     Chantal Stanley, Ceylan Inter-Continental Oteli'nde ilginç bir basın toplantısı düzenledi. 
     Toplantıya gelişinde, sadece fotoğrafının çekilmesine izin vereceğini kaydeden Stanley, TV kameralarının ise yüzünü görüntülemesine izin vermedi. Kendisinin birçok yıldız futbolcunun menajerliğini yapmasına rağmen, kesinlikle TV kameralarının önüne çıkmadığını ve bundan önce hiçbir basın toplantısı düzenlemediğini anlatan Chantal Stanley, daha sonra medya mensuplarının toplantıya katılmama tepkisi üzerine, gazetecilere sırtı dönük biçimde açıklamada bulundu. 
     Stanley, toplantıda ilk olarak Nouma'nın kanser olup olmadığı yönündeki soruları yanıtladı. Nouma'nın kesinlikle kanser hastası olmadığını anlatan Stanley, ''Bunu biz biliyoruz, siz de öğreneceksiniz'' dedi. 
     
     ''ŞU ANDA HİÇBİR SAĞLIK SORUNU YOK'' 
     Yıldız futbolcunun sağlık durumunun çok iyi olduğunu kaydeden Fransız menajer, şöyle konuştu 
     ''Boynunda bir kist vardı ve bu alındı. Sadece ilaç tedavisi uygulandı ve bu tedavi de tamamlandı. Şu anda hiçbir sağlık sorunu yok. Bir ay içinde fiziksel olarak da tam olarak hazır duruma gelir. Zaten bugün yoğun bir antrenman programına başlayacak. Beşiktaş'a geldiği için son derece memnun. Ama bu şekildeki spekülasyonlar bizi çok üzdü. Bazen böyle büyük kulüplerde herkesin ağzı tutulamıyor ve bunun kimden kaynaklandığını ben de bilmiyorum.'' 
     
     ''BAŞKA TEKLİF GELMEDİ'' 
     Nouma'nın bayan menajeri Stanley, Fransız futbolcuya son dönemde Türkiye'den Beşiktaş dışında başka bir kulüpten transfer teklifi gelmediğini açıkladı. 
     Nouma'nın Fransa'nın Marsilya Kulübü ile son derece iyi koşullarda 2 yıl daha sözleşmesinin bulunduğuna dikkat çeken Stanley, şöyle konuştu 
     ''Ama burada olmaktan kendisi son derece mutlu. Türkiye'den bir yıl önce ayrıldığı zaman burada bir yıldız futbolcu konumundaydı. O dönem Türkiye'nin bazı büyük kulüpleri ilgilendi, fakat ısrarcı olmadılar. Son dönemde de Beşiktaş'ın dışında resmi teklif gelmedi. Nouma Beşiktaş'ın 100. yılında başarılar elde etmek için yüzde 1000 istekli. Atatürk Havalimanı'na indiğinde taraftarların gösterdiği yoğun ilgi nedeniyle ağladı. Zaten o, giderken bile birgün geri döneceğini biliyordu.'' 
     
     SÖZLEŞMEDEKİ ÖZEL MADDE 
     Stanley, basın mensuplarının, Nouma'nın Beşiktaş Kulübü ile yaptığı sözleşmede, hastalığının nüksetmesi durumunda sözleşmesinin tek taraflı olarak feshedilmesi konusunda bir madde bulunup bulunmadığını sorması üzerine de şöyle konuştu 
     ''Böyle bir madde bulunduğunu kimden öğrendiğinizi bilmiyorum. Evet, bu şekilde bir madde var, ama bunun basına yansıtılması profesyonellik açısından yanlış. Bu şekilde açıklanmaması gerekirdi. Zaten spekülasyonların önlenmesi açısından bu maddeyi sözleşmeye ekleten biziz. Beşiktaş Kulübü'nün bu yönde bir talebi olmadı.'' 
     





</TEXT>
</DOC>
