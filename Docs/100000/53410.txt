<DOC>
<DOCNO> 53410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko19.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu ''Türk ekonomisi aşamalı olarak düzelecek'' 
</HEADLINE>
<TEXT>

     AB Komisyonu, aday ülkelere ilişkin 2001-2003 dönemi ekonomik tahminler içeren raporunu açıkladı. 
     Türkiye'nin ekonomik programını hassasiyetle sürdürmesi gerektiği, uluslararası ortamın, ekonomik krizlerin aşılmasını kolaylaştırmadığını bildiren Komisyon, Türk ekonomisinin durumunun, 2002 ve 2003'te giderek, aşamalı olarak düzeleceğini belirtti. 
     Komisyon uzmanları, raporda, Türkiye'de yaşanan enflasyon sorunu üzerinde durdular ve enflasyon tahminlerini 2001'de yüzde ,53,5, 2002'de yüzde 51,5 ve 2003'te yüzde 26,5 olarak belirttiler. Uzmanlar, rapora ilişkin olarak basını bilgilendirirken, Türkiye'de enflasyon oranının, 2006'da, AB beklentilerine uyumlu bir düzeye ulaşacağı tahmininde bulundular. Komisyon, uluslararası sağlıksız ortamın, AB'nin ve AB adayı ülkelerin ekonomiklerini olumsuz etkilediğini belirtirken, zaten iki ekonomik kriz yaşayan Türkiye için durumun daha da zor olduğunu kaydetti. Raporda, Ocak 2001 krizinden sonra Türkiye'nin ekonomik programında kökten değişiklik yaptığı, finans pazarlarına istikrar getirmek ve makroekonomik istikrar sağlamak için yapısal reformlara öncelik verdiği belirtildi. Beklenen faiz oranları düşüşünün hala gerçekleşmediği, Türk finans sektörünün krizlerin etkisini henüz geride bırakmadığı ve şirketlere, ihtiyaçları olan kredilerin sağlanamadığı kaydedilen raporda, iç tüketimin yüzde 11 düştüğü, TL'nin yüzde 50'den fazla değer kaybetmesine rağmen ihracatçıların bu durumdan yeterince istifade edemedikleri üzerinde duruldu. AB Komisyonu, raporunda, Türkiye'deki büyüme hedeflerinin gerçekleşmesinin, yapısal reformların gerçekleşmesine ve finans pazarlarına güven kazandırılmasına bağlı olduğunu kaydetti. Raporda, 2002 ve 2003 yıllarında, Türk ekonomisinin genel durumunun giderek düzelmesinin beklendiği, bunun, enflasyondaki ve faiz oranlarındaki düşüş ile yapısal reformların gerçekleşmesi sayesinde mümkün olacağı belirtilirdi. Komisyon, Türkiye'de ekonomik durumun düzelmesinin çok süratli olamayacağını, çünkü temkinli bir makroekonomik politika izlenmesi gerektiğini, uluslararası ortamın da süratli bir gelişmeye izin vermeyeceğini ifade etti. 11 Eylül olaylarının Türkiye'de ekonomik belirsizliği körüklediği, turizm sektörünün de bölgedeki gerginlik nedeniyle olumsuz etkilenebileceği görüşlerine de yer verilen raporda, Türk ekonomisinin geleceğinin, ekonomik programların sapma olmadan uygulanmasına ve reformların devamına bağlı olduğu mesajı verildi. 
     






</TEXT>
</DOC>
