<DOC>
<DOCNO> 77985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun35.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Savunma Bakanı "3 haftaya kalmaz çekiliriz" 
</HEADLINE>
<TEXT>

     İsrail Savunma Bakanı Binyamin Ben Eliezer, İsrail ordusunun 3 haftadan daha az bir süre içinde Filistin'den çekileceğini söyledi. 
     Ben Eliezer, Maariv gazetesine verdiği demeçte, orduya 3-4 hafta daha süre veremeyeceğini belirterek, İsrail'in Batı Şeria'yı sürekli olarak işgal etmeye niyetli olmadığını söyledi. 
     Şu anki durumun diplomatik bir süreçle bitmemesi halinde, 4 ay içinde, savaşın başladığı koşullara geri dönüleceğini kaydeden Ben Eliezer, ''Terör yılan gibidir, kesilen yer yine büyür'' dedi. 
     Ben Eliezer, ABD hükümetinin İsrail'in Filistin bölgelerinden çıkması için çağrıda bulunduğu konusunda da, ABD ile sadece ''görüş ayrılıklarının'' bulunduğunu söyledi. 
     Başından beri Filistin Devlet Başkanı Yaser Arafat'ın tecrit edilmesine karşı olduğunu kaydeden Ben Eliezer, ''O bir sembol, bir efsane haline geldi'' diyerek, Arafat'ın tecrit edilmesinin, onu zayıflatmayacağını, tersine güçlendireceğini belirtti. 
     İnsan hakları incelemesi Öte yandan, BM İnsan Hakları Yüksek Temsilcisi Mary Robinson, insan haklarıyla ilgili durumu incelemek üzere başkanlığındaki bir heyetle bölgeye gitmek için İsrail'den hala yanıt bekliyor. 
     Robinson'ın sözcüsü Veronique Taveu, İsrail'de temaslarına başlayan ABD Dışişleri Bakanı Colin Powell'ın bölgeden ayrılmasından sonra İsrail'in kendilerine de olumlu yanıt vereceğini ümit ettiklerini söyledi. 
     Taveu, bölgeye uçuş için Pazar ve Pazartesi günlerine ayrı ayrı yer ayırttıklarını belirterek, ''Bavullarımız, her şeyimiz hazır. Şu an için ortam diyaloga açık, İsrail'den bugüne kadar 'hayır' yanıtını da almadık'' dedi. 
     Robinson'ın bölgeye götüreceği heyette, İspanya'nın eski Başbakanı Felipe Gonzalez ve Güney Afrikalı siyah lider Cyril Ramaphosa'nın da bulunduğu belirtiliyor. 
     





</TEXT>
</DOC>
