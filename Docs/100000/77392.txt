<DOC>
<DOCNO> 77392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo10.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer "Trabzonspor üzerine oyunlar oynanıyor" 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili takımın yoğunlaşan hakem hataları ile karşı karşıya kaldığını ve kulüp üzerinde oyunlar oynandığını iddia etti. 
     Sümer, Mehmet Ali Yılmaz Tesisleri'nde düzenlediği basın toplantısında, hakem hatalarının bir kısmının tesadüf olmadığını savunarak, ''Ancak, Futbol Fedarasyonu'nun maksatlı tutumu olduğunu söylemek de doğru değil. Trabzonspor üzerinde oyunlar oynanıyor ve bu oyunlar yeni değil. Mevsim başından beri Trabzonspor için oluşturulan imha planı etap etap ilerliyor'' dedi. 
     En son ligde oynadıkları Antalyaspor maçında da haksız bir biçimde puan yitirdiklerini iddia eden Sümer, şunları söyledi 
     ''İmha planının son görüntülerini Antalya'da gördük, ancak bu tuzağa bir kısım oyuncularımız düştü. Antalyaspor maçı, yan etkileri dikkate alınarak sonraki yansımaları planlamış bir grup tarafından gerçekleştirilmeye çalışılan uygulamaydı. İşin tehlikesini buradan görmek mümkün. Olayların belirtilerine değil nedenlerine eğildiğimiz zaman bu olay bir maçlık, geçiştirilecek bir olay değil.'' Kitle olarak Trabzonspor'a karşı uygulanan tuzağın içine düşmemeleri gerektiğini de belirten Sümer, şöyle devam etti 
     ''Bu tuzağın içine düşersek, düşmanlarımızın hesabı tutmuş olur. 
     Bu çok ciddi planlama, iç ve dış düşmanların imha ittifakı oluşturarak ortaya koyduğu bir uygulama. Bu tuzaktan korunmak için çok bilinçli olmak hem de çok iyi kenetlenmek lazım. Sezon sonuna yaklaştığımız bu dönemde bütünlük ve anlayış içinde maçlara çıkacağız. Kitle olarak çok acılar çektiğimiz gerçeği var, ancak bundan kurtulacağız. Trabzonspor acıların takımı, kulübü olmaktan çıkacak, bir yığın enkazı aşacak, kaldıracak ve gerçek değerleri ile bu beklentilerine cevap verecektir.'' 
     
     "Genel Kurul gündemde yok" 
     Kulüp Başkanı Sümer, bordo-mavili kulübünün gündeminde genel kurulun olmadığını da belirterek, şöyle konuştu 
     ''Trabzonspor zor bir dönem yaşıyor. Böyle bir dönemde kulübü yönetimden yoksun bırakmak, çok önemli çalışmaları askıya almak, Trabzonspor'u yaşamsal olarak etkileyecektir. Bunlar aşılırsa, Trabzonspor'un geleceği çok iyi bir gelecek olacak. Herkes emin olsun ki güzel günler, yeni alternatif ve güçlü yönetimler kazandıracaktır. 
     Bu kulüp çaresiz değildir. Değerli insanlarımız vardır. Zamanı geldiğinde katılımlar olacaktır.'' 
     
     Teknik heyetle görüşme 
     Sümer, teknik heyetle bir görüşme yapacaklarını kaydederek, ''Son dönemlerde kayıplara uğradık. Onların da fikirleri olacaktır. Neler yapmamız gerektiği konusunda, müşterek kararlar alma ihtiyacımız var. 
     Bu görüşme kendilerinden gelen bir arzu. Eğer teknik heyet göreve devam etmek istemezse, istifasını sunmak gibi bir durum olursa, bu konuya yönetim kurulu netlik kazandırır. Bu konuda bireysel olarak bir şeyler söylemem doğru değil'' diye konuştu. 
     






</TEXT>
</DOC>
