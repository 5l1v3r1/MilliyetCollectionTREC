<DOC>
<DOCNO> 56159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/yazar/bila.html </URL>
<DATE> 2001/12/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit'in Arafat kaygısı 
</HEADLINE>
<TEXT>

     Başbakan Bülent Ecevit, dün düzenlediği basın toplantısında, İsrail -Filistin sorunu ve Arafat'ın güvenliği konusunda çok kaygılıydı. 
     Başbakan'ın bu kaygısı İsrail Başbakanı Şaron'un tutumundan kaynaklanıyor. Şaron'la uzun bir telefon görüşmesi yaptığını anımsatan Ecevit, Şaron'un kendisine açıkça "Afarat'tan kurtulmak" istediğini belirttiğini söyledi. Şaron'un bu yaklaşımı Ecevit'i, Arafat'ın can güvenliği konusunda da endişeye yöneltmiş görünüyor. 
     Başbakan, "Arafat'a suikast yapılırsa Türkiye'nin tavrı konusunda Şaron'a bir görüş ilettiniz mi" biçimindeki bir soruyu yanıtlarken, "O kadar ağır olasılıkları konuşmak istemiyorum" dedi, ama kaygısını vurgulamayı da ihmal etmedi 
     - Arafat yeri doldurulamayacak bir liderdir. Arafat bir şekilde ortadan kalkarsa sorunun daha da ağırlaşacağından endişe duyarım. Bunu Sayın Şaron'a da söyledim. 
     Ecevit, Arafat'ın can güvenliği dahil gelişmeleri karamsarlık içinde izliyor. 
     Türkiye'den başka da uzlaşma sağlamaya dönük çaba gösteren ülke olmadığına işaret ediyor. 
     İsrail'in Filistin'i açıkça savaş ortamına sürüklediğini düşünen Ecevit, Arafat'ın da Filistin Yönetimi'ne karşı olan ve terör eylemi gerçekleştiren gruplara karşı daha etkili önlem almasını istiyor. İsrail'in terör eylemleri karşısında vatandaşlarını korumasının doğal hakkı olduğunu, ancak sorunun çözümü için Arafat'a da hareket serbestisi tanıması gerektiğini düşünüyor. Arafat'ın bütün ulaşım ve iletişim olanaklarının İsrail tarafından ortadan kaldırıldığını, buna karşın Arafat'ın çaba gösterdiğini vurguluyor. 
     Başbakan Ecevit, üç kez görüştüğü Arafat'a ve bir kez görüştüğü Şaron'a Türkiye'de bir araya gelmeleri önerisinde bulunduğunu da açıkladı. Arafat'ın bu öneriyi kabul ettiğini, eskiden beri bu arzuyu taşıdığını, ancak Şaron'un, bu öneri karşısında, "önce tam sükunet sağlansın" yanıtı verdiğini ifade etti. Ecevit, Şaron ve Arafat'ın Türkiye'de gözlerden uzak bir yerde ve şekilde bir araya gelmelerini diliyor. Başbakan, telaffuz etmese de yoğun bir arabuluculuk girişimi içinde görülüyor. 
     Ecevit'in, Arafat'a dönük bir sitemi de var. 
     Filistin liderinin, Şaron'dan önceki İsrail Başbakanı Barak'ın döneminde yakaladığı fırsatı değerlendiremediği düşüncesinde. 
     "Sayın Arafat, Sayın Barak'ın başbakanlığında bir fırsat kaçırmış oldu. Umarım aynı fırsatı yakalayabilir" sözleriyle, Şaron'un başbakanlığında bu fırsatın kolay yakalanamayacağını ifade etti. 
     Ecevit'in, ABD'yi İsrail saldırıları karşısında "ilgisiz" bulduğu da açık. ABD Dışişleri Bakanı Powell'dan ABD'nin ağırlığını koymasını ısrarla istemiş. 
     İsrail saldırılarının Arafat'a kilitlenmiş görüntüsü Ecevit ve Ankara'yı düşündürüyor. 
     
     







Yine Muhammed Salih 


Atatürk taksi 


Ecevit'in Arafat kaygısı 


Ankara'da, ekonomi yönetiminde iyimserlik... 


"Vekil Savaşları" 


Zencefil, pantolon, Ararat vs... 


Bilişim sektörü neden krizde 


Tavır neden değişti 


Önce beyin düşer, sonra yerdesin 


Bankalara tasfiye 


Musul'a sarkmak 


Ortadoğu savaşın eşiğinde 


9. Türk Kurultayı'na Amca sponsor 


Neden korkarım, bilir misiniz 


Kanola yağı 


</TEXT>
</DOC>
