<DOC>
<DOCNO> 69416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun06.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'ın şarbon şüphelisi ABD'li bir bilimadamı.. 
</HEADLINE>
<TEXT>

     ABD'de 11 Eylül terörist saldırılarının hemen ardından ortaya çıkan şarbonlu mektup vakalarında, Federal Soruşturma Bürosu'nun FBI bir numaralı şüphelisinin, başkent Washington'da yaşayan ve hükümet laboratuvarlarında çalışmış, Amerikalı bir bilimadamı olduğu ileri sürüldü. 
     Amerikan The Washington Times gazetesi, 11 Eylül'den sonra gönderilen şarbonlu mektuplarla şu ana kadar 5 kişinin ölümüne neden olan Amerikalı bilimadamının, hükümet laboratuvarlarında, ölümcül bakteri şarbonunu nasıl silah haline getireceğini öğrendiğini yazdı. 
     FBI, 5 aydır, hükümetin şarbon programlarında görev yapmış olan 300 bilimadamını sorguluyordu. Gazete, şüphelenilen bilimadamının 
     adının açıklanmadığını ve henüz hakkında bir suçlamada bulunulmadığını, ancak bu kişinin Washington bölgesinde oturduğunu yazdı. Şarbonlu mektuplar, Florida, New York, Connecticut ve Washington'a gönderilmişti. Washington Times, FBI'ın yaklaşık 3 aydır, şarbonlu mektupları gönderen kişinin bir Amerikan vatandaşı olduğunu bildiğini de öne sürdü. Şüpheli kişinin, Washington'a çok yakın Maryland eyaletindeki Amerikan Ordusu Bulaşıcı Hastalıklar Tıbbi Araştırma Enstitüsü'nün eski bir çalışanı olduğu da haberde belirtildi. Bu bilimadamının, daha önce iki kez hükümet işlerinden kovulduğu ve 11 Eylül'de New York ve Washington'daki terörist saldırıların ardından, elindeki şarbonu kullanma tehdidinde bulunduğu da Washington Times'ta anlatıldı. FBI tarafından pek çok kez sorguya çekilen bilimadamının evinin arandığı ve evin içinde şarbon dışında birçok kimyasala rastlandığı belirtildi. Haberde, şarbonlu mektuplarda kullanılan ''öldürücü silah'' özelliklerinin, şüpheli kişinin Amerikalı bir bilimadamı olmasına işaret ettiği de kaydedildi. Amerikan Hükümeti, mektupların gönderilmesinden sorumlu kişinin yakalanmasına yardım edeceklere 2.5 milyon dolar ödül vaat etmişti. Şarbonlu mektuplar yüzünden, Florida'da bir tabloid gazetenin fotoğraf editörü Robert Stevens 63 , Amerikan postacıları Thomas Lee Morris 55 , Joseph Curseen 47 , New York hastane çalışanı Kathy Nyugen 61 ve Connecticut'taki bir çiftlikte çalışan 94 yaşındaki Ottilie Lundgren ölmüştü. 
     






</TEXT>
</DOC>
