<DOC>
<DOCNO> 72642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/ekonomi/eko01.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Küçülme sürüyor 
</HEADLINE>
<TEXT>

Göstergeler küçülmenin henüz sona ermediğini gösteriyor’ diyen Koç Holding Yönetim Kurulu Üyesi Mustafa Koç, sanayiciye rekabetçi olanaklar sağlanması gerektiğini söyledi 
     Koç Holding Yönetim Kurul Üyesi Mustafa Koç, "Aralık ayı sanayii üretim verileri, ocak ayı ithalat rakamları ve kredi hacmindeki daralma, ekonomik küçülmenin henüz sona ermediğini gösteriyor. Ancak Türkiye gerek uluslararası sorumlulukları gerekse vatandaşların refahı için süratle büyüme sürecine girmelidir" dedi. 
     Beylikdüzü Tüyap Fuar ve Kongre Merkezi’nde düzenlenen WIN World Industry fuarlarının açılışında konuşan Mustafa Koç, güçlüklere karşın özel sektörün ekonomik programı özveriyle desteklediğini belirtti. 
     
     İyimserlik havası 
     TL’nin nispeten değer kazanmasıyla başlayan ve enflasyon rakamlarında kendini gösteren iyimser havanın, ancak sanayii üretiminde büyümeye geçilmesi ve işsizliğin azalmasıyla kalıcılık kazanabileceği kanısını dile getiren Koç, şunları kaydetti "Geçtiğimiz yıl ekonomi İkinci Dünya Savaşı’ndan bu yana en ağır sarsıntıyı geçirdi. Genç nüfus dolayısıyla Türkiye’nin en önemli sorunu istihdamdır. İstihdamdaki vergi yükü azaltılmalı. Kredilerde yeniden yapılandırma süreci hemen başlamalı. Bankacılık reformunun hedefi ekonomimizi küçültmek değil, büyümesini taşıyacak boyuta getirmek olmalı. Dolaylı vergilerde yapılan indirimler ekonomik aktiviteyi canlandırdı, vergi tahsilatını artırdı. Ulaştırma, enerji, telekomünikasyon gibi girdilerde rekabetçi düzeyi yakalamalıyız." 
     Bu arada İstanbul Sanayi Odası İSO Başkanı Tanıl Küçük karşılıklar kararnamesi konusunda Hazine ile biraraya geleceklerini söyledi. 
     



 EKONOMİ 



















</TEXT>
</DOC>
