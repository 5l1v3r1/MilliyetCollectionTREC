<DOC>
<DOCNO> 50167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun02.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan kongresi Türkiye'ye ekonomik desteğe sıcak 
</HEADLINE>
<TEXT>

     ABD Temsilciler Meclisi Demokrat Parti Florida Milletvekili Robert Wexler, ABD Başkanı George W.Bush yönetiminden, Türkiye gibi kritik bir müttefikin ekonomik ihtiyaçlarının karşılanması için ''ne gerekiyorsa yapılmasını'' istedi. 
     Türkiye'ye yakın bir isim olarak bilinen kongre üyesi Robert Wexler, ''Başkan Bush yönetimini, ekonomik olarak Türkiye'nin ihtiyaçlarını karşılamak için, ne gerekiyorsa yapmaya çağırıyoruz'' dedi. Wexler, bu yönde kendisi ve kongredeki ''Türk-Amerikan Dostluk Grubu'nun'', yoğun çalışma yürüttüğünü de bildirdi. 
     Türk-Amerikan Dernekleri Asamblesi'nin Washington'daki yıllık konferansı nedeniyle ABD Kongresi'nde düzenlenen toplantıda konuşan Wexler, terörizmle mücadelede Türkiye ve ABD'nin ''omuz omuza'' çalıştığını belirterek, ''Terörizme karşı şu anda gerçek anlamda işbirliği yapan 3 ülke var. ABD, İngiltere ve Türkiye, üçümüz, terörizme karşı birlikteyiz'' diye konuştu. 
     Wexler, yalnızca İngiltere ve Türkiye'nin terörizme karşı mücadelede tüm alanlarda destek verdiğini ve ABD'nin de bu destek dolayısıyla minnettar olduğunu kaydetti. 
     Türkiye'nin, Körfez Krizi'nde gösterdiği destek çerçevesinde, ekonomik olarak büyük kayıplara uğradığını ve halen bu kayıpların karşılanmadığını hatırlatan Wexler, Devlet Bakanı Kemal Derviş'in önderliğinde yürütülen ekonomik programın etkileyici olduğunu ancak Bush yönetiminin de, ''ne gerekiyorsa'', ekonomik anlamda destek vermesinin önemli olduğunu vurguladı. 
     Wexler, ABD'nin, kendisi için stratejik önemdeki ülkeleri, Başkan Bush'un söylediği gibi, ''ya bizimlesiniz, ya da teröristlerle'' sözüyle belirleyebileceğini de kaydetti. 
     Wexler, konuşmasının sonunda Türkiye'nin 29 Ekim Cumhuriyet Bayramı'nı da kutladı. 
     
</TEXT>
</DOC>
