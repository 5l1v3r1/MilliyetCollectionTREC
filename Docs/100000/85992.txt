<DOC>
<DOCNO> 85992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/guncel/gun00.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, Ali Fevzi Bir’in iadesini adım adım izledi... 
</HEADLINE>
<TEXT>
Karakutu getirildi 
Şike soruşturmasının kilit ismi Bir, iki Interpol görevlisinin nezaretinde Düsseldorf’tan İstanbul’a getirildi 
     TOLGA ŞARDAN 

     Milliyet’in ortaya çıkardığı "Futbolda şike" soruşturmasının kilit ismi Ali Fevzi Bir, yakalanıp iade kararı verildiği Almanya’dan dün akşam İstanbul’a getirildi. İki Interpol görevlisinin refakatinde büyük güvenlik önlemleri içinde getirilen Bir, İstanbul Emniyet Müdürlüğü’ne götürüldü. 
     
     80 gün sonra 
     Interpol’ün kırmızı bülteniyle aranırken, Türkiye’den gelen özel ekipçe Düsseldorf’un Steinberger Park Oteli’nde yakalandıktan yaklaşık 80 gün sonra iade edilen Bir, havalimanına geniş güvenlik önlemleriyle getirildi. THY’nin TK 1528 sayılı tarifeli uçağıyla İstanbul’a getirilmesi planlanan Bir, Interpol görevlileri Derviş Kara ve Feyzullah Keleş’le birlikte Alman polisinin eşliğinde 15.20 sıralarında uçağın kapısına getirildi. 
     Yolculardan önce kabine alınan Bir, uçağın sol en arka sırasına götürüldü. Yolcuların da uçağa alınmasının ardından Diyarbakır uçağı 10 dakika gecikmeyle 16.05’te havalandı. 
     Uçakta, Türk yolcuların Bir’e yaklaşmasını önlemek için Interpol görevlilerden birisi sürekli ayakta durdu. Bir, yol boyunca kelepçe ile uçarken, sadece yemek ve tuvalete gidişi sırasında kelepçesi kontrollü olarak çözüldü. 
     
     Eşofmanla yolculuk 
     Susurluk sanıklarından olan ve hakkında 3 yıl 8 ay 6 günlük cezasının infazı bulunan Bir’in uçuştan önce oldukça sinirli ve tedirgin olduğu görüldü. Bir’in uçuş sırasında üzerindeki İtalyan Inter Kulübünün eşofmanı ve kolundaki altın Bulgari marka kol saati dikkati çekti. Alman polisinin iade işlemi sırasında Bir’e ait 30 bin euro’nun teslim edildiği öğrenildi. 
     Uçuş sırasında, Türkiye’ye kendisinin gelmek istediğini ve suçsuz olduğunu kaydeden Bir, "Bir yıl yatıp çıkarım. Bu nasıl çeteyse ortada tutuklu yok, suç yok" dedi. Sık sık camdan bulutları izleyerek uçan Bir, "Avrupa cezaevleri çok berbat. Zindan gibiydi. Hücrede 80 gün gün ışığı göremedim. Yeniden doğmuş gibiyim" dedi. 
     
Kod adı Avcı      Şike soruşturmasının baş kahramanı Bir’i, Interpol Dairesi’nde "avcı" lakabıyla tanınan şube müdürü Derviş Kara ve personeli Feyzullah Keleş getirdi. Kara, şimdiye kadar yurtdışında yakalanan tüm suçluların iadesi işlemlerini yürütürken, ünlü isimlerden Sarı Avni’yi de Edremit’te yakalayan ekibin de başında yer aldı. Son olarak geçen hafta Belçikalı silah kaçakçısı Jaques Monseur’un yakalanışında görev aldı. Bu ikili, 1999’da Çakıcı’nın getirilişinde de görev yapmıştı. 
     
Muhabirimiz de uçaktaydı...      Ankara Bürosu muhabirlerimizden Tolga Şardan, bugüne kadar yurtdışına kaçtıktan sonra yakalanan ve iade edilen dört Türk suçlunun Türkiye’ye getirilişini adım adım izlemişti. Tanju Çolak, Cavit Çağlar, Kürşat Yılmaz ve Alaaddin Çakıcı’nın dönüş yolculuklarına tanıklık eden Şardan, Ali Fevzi Bir’in uçağında da bulunarak, bu sayıyı beşledi. 
     



 GÜNCEL 




















</TEXT>
</DOC>
