<DOC>
<DOCNO> 76197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/soneko09.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ikinci yarısında özelleştirme programı... 
</HEADLINE>
<TEXT>

     Özelleştirme İdaresi Başkanlığı, 2002 yılı programına uygun olarak, bu yılın ilk çeyrek döneminde yer alan Petrol Ofisi'nin halka arzını tamamlamasının ardından, ikinci çeyrek programındaki kuruluşların özelleştirme çalışmalarına başladı. 
     Edinilen bilgiye göre, İdare'nin Nisan, Mayıs ve Haziran aylarını içeren ikinci çeyrek özelleştirme programında, Tüpraş'ın halka arzı, Seka'nın varlık satışı ile Gerkonsan'ın blok satışı bulunuyor. 
     İdare, Tüpraş'ın halka arzı için çalışmalarına hız verirken, SEKA'nın varlık satışı ve Gerkonsan'ın blok satışı ile özelleştirilmesine yönelik hazırlıklara başladı. 
     Halen Özelleştirme İdaresi'nin, 2. çeyrek programında yer alan Tüpraş'da yüzde 65.76, Seka'da yüzde 100 ve Gerkonsan'da da yüzde 99.95 oranında payı bulunuyor. 
     Bu arada, söz konusu şirketlerin hangi oranda özelleştirileceği ise henüz belirlenmedi. 
     
     3. ve 4. çeyrek programları yoğun.. 
     Özelleştirme İdaresi'nin ikinci çeyrek programının ardından geçeceği 3 ve 4. çeyrek programları ise oldukça yoğun durumda bulunuyor. 
     İdare, 2002 yılı özelleştirme programına göre, yılın üçüncü çeyreğini kapsayan, Temmuz-Ağustos ve Eylül aylarında, Petkim'in yüzde 51 oranındaki hissesinin blok satışı, Taksan'ın blok satışı, 
     Seka'nın varlık satışı, İgsaş'ın blok satışı, Ataköy Otel, Ataköy Marina'nın blok satışı, Ditaş'ın blok satışı, Elazığ Eti Krom, Eti Elektrometalurji ve Kütahya Eti Gümüş'ün blok satışını gerçekleştirmeyi planlıyor. 
     
     Enerji özelleştirmeleri 4. çeyrekte 
     Özelleştirme İdaresi, Ekim, Kasım ve Aralık aylarını içeren dördüncü çeyrekte ise enerji alanında özelleştirmelere çalışacak. 
     Bu dönemde, Botaş'ta Eskişehir-Bursa Gaz Dağıtım konusunda, devir işlemlerinin tamamlanmasını takiben Varlık Satışı , Tügsaş blok Satış Sümer Holding varlık satışı , enerji projeleri Dağıtım Üretimi özelleştirmeleri ile Tekel'in özelleştirme stratejisinin belirlenmesi programlandı. 
     İdare, 2002 yılında gerçekleştirmeyi planladığı bu özelleştirmelerden, toplam 1.5 milyar dolar gelir hedefliyor. 
     






</TEXT>
</DOC>
