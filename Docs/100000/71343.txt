<DOC>
<DOCNO> 71343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo18.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun'dan Daum'a sitem 
</HEADLINE>
<TEXT>

     Beşiktaş'ın golcü futbolcusu Ahmet Dursun, Türkiye Kupası yarı finalinde Denizlispor ile yaptıkları maçta yedek soyunduğu için teknik direktör Christoph Daum'a sitemde bulundu. 
     Beşiktaş'ın Galatasaray ile hafta sonunda yapacağı maç için Fulya Tesisleri'nde yaptığı antrenmandan sonra basın mensuplarının sorularını yanıtlayan Ahmet Dursun, Denizlispor maçında yedek soyunduğu için üzgün olduğunu belirterek, ''Dünkü maçta yedek soyunduğum için Daum'a kırgınım'' dedi. 
     Ahmet, yedek kalmaya alışık olmadığını kaydederek, ''Ben her zaman ilk 11'de oynamak isterim. Yedek kalmaya alışık değilim. Denizlispor maçında da yedek kaldığım için üzgünüm. Belki Daum beni Galatasaray maçına düşünüyordur'' diye konuştu. 
     Galatasaray ile yapacakları maça da değinen Ahmet, şampiyon olmaları için Galatasaray'ı yenmeleri gerektiğini söyledi. 
     Siyah-beyazlı takımın başarılı oyuncularından İbrahim ise Galatasaray ile yapacakları maçı kazanmak istediklerini vurgulayarak, ''Fenerbahçe'yi kendi sahasında yendiğimiz gibi Galatasaray'ı da evinde mağlup edeceğiz'' dedi. 
     Tamer Tuna da şampiyonluk için Galatasaray'ı yenmeleri gerektiğini dile getirdi. 
     






</TEXT>
</DOC>
