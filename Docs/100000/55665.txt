<DOC>
<DOCNO> 55665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/soneko05.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi emeklilerinin yeni aylıkları belirlendi... 
</HEADLINE>
<TEXT>

     İşçi emeklilerinin Aralık ayı aylıkları belirlendi. 
     En düşük emekli aylığı 196 milyon 36 bin 347 lira, en yüksek emekli aylığı ise 376 milyon 816 bin 442 lira oldu. 
     4447 sayılı Sosyal Güvenlik Yasası uyarınca, Devlet İstatistik 
     Enstitüsü tarafından Kasım ayına ilişkin açıklanan yüzde 4.2 oranındaki Tüketici Fiyatları Endeksi'nin TÜFE aylıklara yansıtılması sonucunda, en düşük emekli aylığı 7 milyon 712 bin 617 liralık artışla, 4 milyon 690 bin lira tutarındaki sosyal yardım zammı dahil, 188 milyon 323 bin 730 liradan 196 milyon 36 bin 347 liraya yükseldi. 
     Ortalama işçi aylığı ise 8 milyon 648 bin 769 liralık artışla, 4 milyon 690 bin lira tutarındaki sosyal yardım zammı dahil, 210 milyon 613 bin 68 liradan 219 milyon 261 bin 837 liraya çıktı. En yüksek 
     emekli aylığı ise 14 milyon 999 bin 339 liralık artışla, yine 4 milyon 690 bin liralık sosyal yardım zammı dahil 361 milyon 817 bin 103 liradan 376 milyon 816 bin 442 liraya yükseldi. Aralık 2000 tarihinden bu yılın Aralık ayına kadar geçen 12 aylık sürede, TÜFE oranlarının aylıklara yansıtılması sonucunda en düşük işçi emekli aylığında toplam 76 milyon 985 bin 337 lira, ortalama aylıkta 86 milyon 874 bin 817 lira ve en yüksek emekli aylığında ise 149 milyon 719 bin 498 lira artış kaydedildi. İşçi emekli, dul ve yetimleri, Aralık ayı aylıklarını SSK Başkanlığı'nın önümüzdeki günlerde açıklayacağı ödeme tarihlerinde, ilgili banka şubelerinden alabilecekler. 
     






</TEXT>
</DOC>
