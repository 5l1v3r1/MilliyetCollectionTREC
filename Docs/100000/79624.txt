<DOC>
<DOCNO> 79624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/soneko04.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzin zamları, LPG'ye olan talebi artırdı 
</HEADLINE>
<TEXT>

     Benzine gelen zamlardan sonra, vatandaş tekrar daha ucuz olan LPG'ye dönmeye başladı. Son benzin zamlarının ardından, LPG sistemleri satışı ikiye katlandı. 
     LPG'ye yapılan zamların ve getirilen verginin ardından durma noktasına gelen LPG sistem satışları, benzine yapılan zamların ardından adeta patladı. 
     Bu sistemleri araçlara monte eden küçük firmalar satışlarda yüzde 100'lere varan oranlarda artış olduğunu dile getirirken, bu sistemin 
     hem satış hem de montajını üstlenen bazı firmalar 1-2 günlük sıranın bile oluştuğunu vurguluyor. LPG tank sistemleri üreten bir firma ise durma noktasına gelen satışların son benzin zammı ile 5-6'ya katlandığını belirtiyor. Firma yetkilileri, daha önce ayda 300-500 civarında olan sistem satışlarında son zamanlarda bir günde bu rakamlara ulaşabildiklerini anlatırken, ancak hala ellerindeki stokları eritmeye çalıştıklarını da vurguluyorlar. Bu arada, Ankara'da LPG fiyatındaki indirimin de talep artışında etkili olduğu kaydediliyor. LPG sistemlerinin fiyatı farklılık göstermekle birlikte 150-400 milyon lira arasında değişiyor. 
     
     Diğer sistem satıcıları 
     Diğer yakıt tasarruf sistemlerinden biri olan ve yakıt hortumuna takılan sistemin satışlarında da yüzde 50'ler civarında bir artış görülüyor. 
     Yakıt hortumuna monte edilen bir cihazla yüzde 25'lere varan oranda tasarruf sağlanabildiği belirtilirken, bu sistemin fiyatı da 30 milyon lira civarında bulunuyor. 
     
     Dizel araba ilgi bekliyor 
     Öte yandan, daha az yakıt tüketen dizel araçlar ile daha küçük motor hacmine sahip benzinli araçlara ilgi ise pek görülmüyor. 
     Galeri sahipleri bu araçlara bir yöneliş olmamasını ÖTV'de yapılacak düzenlemelerin beklenmesine bağlıyor. 
     Galeri sahipleri, otomobil piyasasında herkesin bu vergi değişikliğini beklediğini, bunun dışında geleneksel olarak daha tasarruflu olan dizel araçlara normal talebin devam ettiğini belirtiyorlar. 
     





</TEXT>
</DOC>
