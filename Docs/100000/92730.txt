<DOC>
<DOCNO> 92730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/ekonomi/eko08.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplerin vergi şutu kaleyi tutmadı 
</HEADLINE>
<TEXT>

Yalova’nın, futbolcuların vergisini asgari ücretlinin düzeyine çeken yasa önerisi milletvekillerinin girişimiyle yasalaşamadı 
     GÜNSELİ ÖNAL Ankara 

     Futbol kulüplerinin milyonlarca dolara transfer ettikleri yıldız futbolcular için yüzde 40 yerine asgari ücretten alınan yüzde 15 oranında vergi ödemeleri için yaptıkları girişim sonuçsuz kaldı. TBMM Başkanvekili Yüksel Yalova’nın kıyak vergi’ yasa önerisi, bütün çabasına rağmen milletvekillerinin engellemesiyle sonbahara kaldı. 
     
     Dakikalar kala 
     Meclis’in tatile girmesine dakikalar kala yasalaştırılmak istenen vergi kıyağı, bir grup DSP’linin yasa önerisi görüşülürken Genel Kurul’a girmemesi, destek veren DYP’li milletvekillerinin de toplantı yeter sayısı isteyerek önerinin görüşülmesini engellemeleri ile sonuçsuz kaldı. 
     Yalova’nın yasa önerisi Gelir Vergisi Yasası’na bir geçici madde eklenerek, "31.12.2007 tarihine kadar sporculara ücret olarak yapılacak ödemelerin gelir vergisinden muaf olmasını ve yüzde 15 oranında gelir vergisi ödenmesini" öngörüyordu. 
     Öneri yasalaşsaydı, milyonlarca dolar transfer ücreti alan futbolcuların vergi oranı 25 puan düşecekti. 
     



 EKONOMİ 















</TEXT>
</DOC>
