<DOC>
<DOCNO> 83980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur05.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer çifti yılın ailesi seçildi... 
</HEADLINE>
<TEXT>

     Zonguldak'ın Ereğli İlçesi'nde, Ankara Atatürk Çocuk Bakım Yurdu'ndan evlat edindikleri özürlü Cumhur Deniz'in 23 yıldır özveriyle bakımını üstlenen Sezer çifti, ikinci kez ''Yılın Ailesi'' seçilmenin gururunu yaşıyor. 
     Çocukları olmadığı için evlat edindikleri Cumhur Deniz'in bir süre sonra özürlü olduğunu anlamalarına rağmen çocuğu yurda geri vermek yerine büyütmeyi tercih eden Muazzez ve Durmuş Sezer çifti, Sosyal Hizmetler İl Müdürlüğü'nce, 14-20 Mayıs tarihleri arasındaki Aile Haftası etkinlikleri kapsamında ikinci kez ''Yılın Ailesi'' seçildi. 
     Mental Retarde belli komutlara tepki veren zihinsel özürlü 
     teşhisi konulan Cumhur'un şu anda 25 yaşında bulunduğunu ve halen elleriyle çocuğunu beslediğini anlatan 45 yaşındaki anne Sezer, şunları söyledi ''İkinci kez Yılın Ailesi seçildiğimiz için çok mutluyum. Bizim için en böyük ödül, Cumhur'un bize verilmiş olmasıdır. Ona ölene kadar bakmaktan mutlu olacağım. Cumhur gibi bir tane daha çocuğum olsa, ona da seve seve bakarım. Onu sağlam bir çocuk verseler dahi asla değişmem. Oğlumun küçüklüğünden itibaren sağlıklı bir insanmış gibi konuşacağını, askere gideceğini ve evleneceği hayalini kuruyorum. Bu mümkün olmasa da ömrüm boyunca onun bizim yanımızda olacağını bilmek beni mutlu ediyor. Ondan çok az bir süre bile ayrı kalmaya dayanamıyorum. Çünkü hiçbir zaman Cumhur'un evlatlık olduğunu düşünmedim. O bizim her şeyimiz.'' Baba 54 yaşındaki Durmuş da, Cumhur'un bakımını üstlenmekten hiçbir zaman pişmanlık duymadıklarını, her anne baba gibi çocuklarından da gurur duyduklarını belirterek, ''Yılın Ailesi seçilmekten onur duyuyoruz. Bizim bütün çabamız, Cumhur'un mutlu olmasıdır. Oğlumuzla iletişim kurmakta zorluk çekmiyoruz. Söylediklerimizi anlayabiliyor. Anne ve baba diyebilmesi de, ayrıca bizi çok mutlu ediyor. Ancak çocuğumuz cümle kuramıyor'' diye konuştu. Bu arada Sosyal Hizmetler İl Müdürlüğü'nce düzenlenecek törende, ''Yılın Ailesi'' seçilen Sezer çifti, Yardımsevenler Derneği'nce ödüllendirilecek. 
     





</TEXT>
</DOC>
