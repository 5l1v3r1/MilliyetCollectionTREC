<DOC>
<DOCNO> 82596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun23.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan AB Türkiye Temsilcisi Karen Fogg'a ağır eleştiri 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Birliği Türkiye Temsilcisi Karen Fogg'un Kıbrıs Türkü ile Türkiye arasındaki ilişkileri bozmaya yönelik faaliyetlerini sürdürdüğünü ifade ederek, ''İnşallah Türkiye Madam Fogg'dan kurtulur ve böylelikle namuslu, ciddi, gerçekleri gören birisi gelir ve AB'ye gerçekçi raporlar verir'' dedi. 
     Denktaş, bir kabulü sırasında, konuyla ilgili olarak şunları söyledi 
     ''Daha geçen gün, gene bugün gazetelerde var. Madam Fogg son İstanbul'da yapılan toplantıda, gazetelerde açıkça diyor ki, 'Kıbrıs Türklerini Türkiye'den ayırmalıyız. Benim mücadelem budur. Kıbrıs Türkleri Denktaş'tan kurtulmalıdır.' Kadın oturduğu yerden bunları söylüyor. Niçin Çünkü devamlı surette kendisine hem Rumdan, hem bu tarafta bize muhalif olanlardan işittikleri bu. Onlar zannediyor ki, bütün halkın istemi bu. Ve ona göre plan yapıyorlar ve program yapıyorlar. Onun için tosluyorlar her defasında. 
     Halbuki kendilerinin yanlış hesaplarıdır meseleyi çıkmaza sokan. 
     Bunu bilmeleri lazım. 
     İnşallah Türkiye Madam Fogg'tan kurtulur ve böylelikle namuslu, ciddi, gerçekleri gören birisi gelir ve Avrupa Birliği'ne gerçekçi raporlar verir. Başka çaresi yok.'' Denktaş, Rum tarafının, Kıbrıs adına tek yanlı AB üyeliğine, sağcı-solcu herkesin karşı çıkması ve bu haksızlığın herkes tarafından dile getirilmesi gerektiğini kaydetti. Uzlaşma ve barış istemiyor gibi gösterildiklerine işaret eden Denktaş, ''Biz barış istiyoruz. Ama devletimizin esas alındığı bir barış istiyoruz'' diye konuştu. 
     Kıbrıs Türkü'nün ortaklıktaki haklarını korumaya yönelik direnişlerinin süreceğini vurgulayan Cumhurbaşkanı Denktaş, ''Uzun bir yolculuktan geldik. 39 yıl mücadele kolay değildir, nesiller değişmiştir. Ama bu neslin gelecek nesillere bu gerçekleri anlatması gereklidir'' dedi. 
     





</TEXT>
</DOC>
