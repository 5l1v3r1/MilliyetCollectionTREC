<DOC>
<DOCNO> 51209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/siyaset/siy01.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalemli de affoldu’ 
</HEADLINE>
<TEXT>

Beş bin dolarlık koltukların yapıldığı Meclis inşaatında görevini kötüye kullanarak yolsuzluğa fırsat verdiği iddia edilen eski Meclis Başkanı Kalemli aftan yararlandı 
     ANKARA Milliyet 

     TBMM Genel Kurulu’nun yenilenmesi sırasında görevlerini kötüye kullandıkları gerekçesiyle yargılanan TBMM eski Başkanı Mustafa Kalemli’nin de aralarında bulunduğu 23 sanık, "Meclis Koltukları" davasının af yasasına sokulmasıyla "ceylan derisi" koltuklardan dolayı TBMM’nin gördüğü zararın hesabını vermekten kurtuldu. 
     Ankara 11. Asliye Ceza Mahkemesi’ndeki davanın dünkü duruşmasına sanıklardan Ahmet Korkmaz ve sanık avukatları ile müdahil TBMM’nin avukatları katıldı. TBMM’nin avukatları Hüsnü Tunç Ceyhan ve Lütfi Savran, sanıkların cezalandırılmalarını talep ettiler. Duruşma Savcısı Yaşar Hacıoğlu, esas hakkındaki mütalaasında, sanıkların suçunun Şartla Salıverme Yasası kapsamında olduğunu, bu nedenle davanın ertelenmesi gerektiğini belirtti. 
     Yargıç Fevzi Şıngar, bazı sanık avukatlarının "beraat" isteminde bulunmalarına rağmen "görevi kötüye kullanma" suçunu düzenleyen TCK’nın 240. maddesinin, Anayasa Mahkemesi’nce af yasası kapsamına alındığını ve bu kararın Resmi Gazete’de yayımlanarak yürürlüğe girdiğini anımsattı. 
     
     Hapis cezası isteniyordu 
     Şıngar, bu nedenle, "sanıklar hakkında üzerlerine atılı suçu işleyip işlemedikleri konusunda inceleme yapılamayacağı anlaşılmış, suçun türü, tarihi ve süresi yönünden sanıklar hakkındaki davanın 4616 Sayılı Yasa’nın 1 4. maddesi uyarınca kesin hükme bağlanmasının ertelenmesi gerekmiştir" dedi. 
     Şıngar, yargılama devam ederken yaşamını yitiren Emlak Konut AŞ Genel Müdürü Cihan Sakarya hakkındaki davanın ise ortadan kaldırılmasına karar verildiğini ifade etti. 
     Sanıklar Kalemli, dönemin TBMM Genel Sekreteri Necdet Basa, Genel Sekreter Yardımcısı Fahri Köprülü, Teknik Daire Başkanı Mehmet Mısırlı, İşletme ve Yapım Müdürü Erdal Yüksel ile Emlak Konut A.Ş’nin 13 üst düzey yöneticisi ve ihale - yeterlilik komisyonları üyesi 5 kişinin, TCK’nın "görevi kötüye kullanmak" hükmünü düzenleyen 240. maddesine göre 1’er yıldan 3’er yıla kadar hapis cezalarına çarptırılmaları talep ediliyordu. 
     



 SİYASET 














</TEXT>
</DOC>
