<DOC>
<DOCNO> 76287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/guncel/gun08.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteye yaşayan kişi ismi verilsin mi 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     YÖK’ün aldığı karara göre, üniversitelere artık yaşayanların isimleri verilemeyecek. Ancak, tarihi kişiliği olan, uluslararası üne sahip bilim adamlarının isimleri konulabilecek. Sadece fakülteler, yaşayan kişilerin aile soyadlarını alabilecek. Eğitim kurumlarına yaşayan kişilerin isimleri verilmemeli mi Üniversite kuran ve mali kaynağını sağlayanların isimleri kurum ismi olamaz mı Görüşler şöyle 
     
     Prof. Dr. Kadir Erdin 
YÖK bilimle uğraşsın      Esas olan, üniversitenin evrensel değerleri yaşatıp yaşatmadığıdır. Üniversiteler isimlerinden önce bilimsel üretkenlikleriyle anılırlar. H l yaşayan insanların isimleri söz konusu oluyor ama üniversitenin adı üzerinde veya adlandırılması üzerinde durmaktansa, bilimsel üretkenlik ölçütleri üzerinde durulması çok daha önemlidir. YÖK’ün bu konulara zaman ayırıp uğraşması, adeta kurallar getirmeye çalışması çok önemli değil. YÖK’ün uğraşacağı kadrolaşma, camilerle dolu üniversiteler ve çok ciddi bilimsel aşırma olayları olmalı. Böylesi olayları ön plana almaları gerçekten düşündürücüdür. 
     
     Prof. Dr. Tahsin Yeşildere 
YÖK’ün kararı yanlış      YÖK’ün kararı doğru bir karar değil. Kişi kendisinin kurduğu bir üniversiteye adını verebilir. Üniversitedeki bilimsel kariyerleriyle, yetenekleriyle sivrilmiş bir kişinin adının üniversitede bir binaya veya amfiye verilmesi olayı biraz daha farklı bir olay. Bu gibi durumlarda bile yaşarken onurlandırmak, öldükten sonra onurlandırmaktan çok daha iyi. Eğitime bir üniversite kurarak hizmet eden kişi yaşarken onurlandırılabilmeli. Belli kriterler konur ve bunlara uygun olan kişilerin isimleri eğitim kurumlarına verilir. Ancak yasak getirilmesi çok yanlış. Yasaklarla Türkiye’de bir yere varılmaz. 
     
     Prof. Dr. Engin Ataç 
Reklama giriyor      Üniversitemizde bazı bölümlere kimlerin isimlerini, nasıl verelim diye bir yönerge hazırladık. Ancak büyük bir çıkmaza girdik ve hepsini iptal etmek zorunda kaldık. 
     İsim vermek çok zor bir olay. Karşınıza pek çok kıstas çıkıyor. Yaşasın veya yaşamasın eğitim kurumlarına kişi ismi vermek doğru bir olay değil. Atatürk, İnönü gibi Türkiye’nin kurtuluşunda, gelişiminde büyük katkısı olmuş, aynı zamanda bilim dünyasına da katkısı bulunmuş kişiler hariç, isim vermeyi yanlış buluyorum. Bir eğitim kurumu yaptırmış ve gerçekten büyük hizmette bulunmuş bir kişinin bu kuruma illa da ismini vermesi gerekmiyor. Bu biraz reklama giriyor. 
     
     Prof. Dr. Feyzi Bingöl 
İsim verilebilir      Ülke veya dünya çapında tanınan, bilime büyük hizmetler vermiş kişilerin isimleri eğitim kurumlarına verilebilir. Ancak yaşayan kişilerin isimleri dendiğinde bu yanlış anlaşılıp gerekli kriterleri taşımayanlarınki de verilebiliyor. Türkiye’nin gelişimine büyük katkısı bulunan kişilerin, eğitim adına gerçekten üstün çalışmaları olanların yaşarken de isimlerinin verilmesi çok doğaldır. Ancak isim verme doğru bir kritere göre yapılamazsa ortaya çıkan tablo hiç de hoş olmaz. Bu tür sorunları ortadan kaldıracağı için YÖK’ün kararının doğru olduğuna inanıyorum. 
     



 GÜNCEL 























</TEXT>
</DOC>
