<DOC>
<DOCNO> 53502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/siyaset/asiy.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Danışmanına 30 yıl genel müdür maaşı 
</HEADLINE>
<TEXT>
Bu Bakan’ın kafası özelleşmemiş 
Özelleştirme’den Sorumlu Bakan Karakoyunlu’nun danışmanlığını yapan 12 yıllık devlet memuru Hakan Yıldız’a 38 gün genel müdürlük yaptırılarak maaşı üçe katlanmış 
     HARUN GÜREK Ankara 

     Sürekli zarar eden Sümer Holding’te genel müdür ya da genel müdür yardımcısı ünvanı verilerek emekli edilen ya da maaşı yükseltilen bürokratlardan biri Özelleştirmeden sorumlu Devlet Bakanı Yılmaz Karakoyunlu’nun danışmanı çıktı. 
     Karakoyunlu’nun halen danışmanlığını yapan 12 yıllık devlet memuru Hakan Yıldız’ın 38 gün genel müdürlük yaptırılarak maaşının 1 milyar 400 milyon liraya yükseltildiği anlaşıldı. 
     Gazi Üniversitesi Mesleki Eğitim Fakültesi Seramik Bölümü’nden 1994’te mezun olan Hakan Yıldız, MTA’da 1988’de teknisyen olarak işe başladı. Aynı yıl Eti Holding’te müdür yardımcısı olarak görev alan Yıldız, kısa bir süre sonra TBMM’ye geçici görevle gönderildi. Yıldız, o dönem milletvekili olan Karakoyunlu’nun danışmanlığını üstlendi. Karakoyunlu’nun geçen Haziran özelleştirmeden sorumlu Devlet Bakanlığı’na getirilmesinden sonra genç danışmanın yıldızı parlamaya başladı. 
     
     Devlet kesesinden kıyak 
     Ekonomi ve işletmecilik deneyimi olmayan seramik teknisyeni Yıldız, Karakoyunlu’nun göreve gelmesinden kısa bir süre sonra bugüne kadar devleti 1.6 milyar dolar zarara sokan Sümer Holding’e bağlı Antalya Pamuklu İşletmesi’ne genel müdür atandı. 
     26 Temmuz 2001’de Antalya Pamuklu İşletmesi Genel Müdürlüğü’ne göreve başlayan Yıldız bu makamda sadece 38 gün kaldıktan sonra sonra yine Karakoyunlu’nun talimatıyla Et Balık Kurumu Genel Müdürlüğü’ne danışman atandı. 
     Bu sırada, Yıldız’ın yaklaşık 400 milyon lira olan maaşı 1 milyar 200 milyon liraya yükseldi. Aradan geçen sürede, "enflasyon farkı" uygulaması nedeniyle memur maaşına yapılan zamlarla Yıldız’ın aldığı maaş 1 milyar 400 milyon liraya çıktı. Yıldız’ın maaşı böylece geçen Temmuz’dan bu yana 3.5 kat arttı. Yıldız’ın maaşının, Et Balık Kurumu’nda danışmanlığa atanmasının ardından düşmeyeceği, 657 sayılı Devlet Memurları Yasası’na göre, Yıldız’ın bir ay süreyle maaş aldığı için genel müdürlük kadrosuna hak kazandığı belirlendi. 
     Söz konusu kadronun Yıldız’ın müktesep hakkı olduğu, emekli oluncaya kadar genel müdür maaşını almaya hak kazandığı kaydedildi. 
     Yetkililer, yeni sosyal güvenlik reform yasasının 65 yaşından önce emekliliğe olanak sağlamadığını, n Yıldız’a 30 yıl süreyle daha genel müdür maaşı ödeneceği belirtti. 
     



 SİYASET 












</TEXT>
</DOC>
