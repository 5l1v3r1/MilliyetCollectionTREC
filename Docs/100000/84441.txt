<DOC>
<DOCNO> 84441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/guncel/gun02.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazım anıtı yap-boz 
</HEADLINE>
<TEXT>

Şişli Belediyesi Nazım Hikmet heykeli dikmek için dört ay boyunca anıtın kaidesini hazırlattı. Alanın darlığı farkedilince inşaat yıktırıldı ve 60 milyar lira çöpe atıldı 
     ELİF KORAP İstanbul 

     Kültür Bakanlığı ve Şişli Belediyesi’nin girişimleriyle Nazım Hikmet’in 100. doğum yılı nedeniyle Maçka’ya dikilmesi planlanan Nazım anıtı için 60 milyar lira harcanarak hazırlanan proje, son anda alanın yeterince büyük olmadığının fark edilmesi nedeniyle çöpe gitti. 
     Dikilmesi planlanan anıt için yaklaşık dört ay boyunca inşaat çalışmalarıyla alan düzenlendi, granitler döşendi, 3 metre 20 santimetre yüksekliğindeki heykel döküldü. Mevcut havuzu yıkan, 60 milyar liraya anıt hazırlattıran Şişli Belediyesi, geçtiğimiz hafta yerin yeterli olmadığı gerekçesiyle yaptıklarını kaldırarak yeniden havuz inşaatı başlattı. 
     Şişli Belediye Başkanı Mustafa Sarıgül, projenin son anda durdurularak, havuz inşaatına başlanmasına ilişkin, "Anıt çok güzel ama kavşak küçük kaldı. O alanın olmayacağı düşünülmeliydi. Dikkatsizce hesaplanmış, bu bir gerçek. Nazım Hikmet’i daha büyük bir alana taşıyoruz" dedi. 
     Sarıgül, aylarca çalışılan alanda kaybın 60 milyar değil, 6.5 milyar lira olduğunu öne sürdü. 
     
     Alan küçük kaldı 
     Sarıgül, heykelin Maçka Parkı’na yerleştirileceğini belirtirken, projenin mimarı Prof. Erhan İşözen ise Cemal Reşit Rey’in yakınındaki bir alanın kullanılacağını açıkladı. İşözen, şöyle konuştu 
     "Bir projenin bütün çevresi ele alınarak yapılmalı. Bir anıt, Batı’dakiler gibi tek başına da durabilir ama biz etrafında bir toplantı yapılabilir düşüncesiyle geniş bir alan düşünmüştük. Kültür Bakanlığı yerin ebatlarını daha büyük istemişti. Gösteri alanı düşünülmediği için orası küçük kaldı. Büyükşehir Belediyesi’nin de bu konuda uyarıları oldu. Burada ulaşım açısından riskler taşıyabileceği söylendi. Projenin bu yıl içinde Cemal Reşit Rey yakınındaki bir alana taşınmasına karar verildi. Anıtın dikileceği yere de eskisi gibi bir havuz ve yeşil alan yapılıyor. Bu, Kültür Bakanlığı’nın bir projesi, ancak uygulaması Şişli Belediyesi’nin." 
     



 GÜNCEL 
















</TEXT>
</DOC>
