<DOC>
<DOCNO> 99444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo34.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Nouma antrenmana çıktı 
</HEADLINE>
<TEXT>

     Yeni sezon hazırlıklarını sürdüren Beşiktaş'ın bu akşamki idmanına Pascal Nouma da katıldı. 
     Bir sezon aradan sonra yeniden siyah-beyazlı takıma dönen Fransız futbolcu, takımla birlikte çıktığı ilk idmanda yine medya mensuplarının ilgi odağı oldu. 
     Isınma hareketleri sırasında gazetecilere ilginç pozlar veren Nouma, idman eksikliğine rağmen antrenmanın tamamında takımla birlikte çalıştı. Kondisyon eksikliği gözlenen Fransız futbolcu, idman maçında ve şut çalışmasında güzel golleriyle dikkat çekti. 
     Çalışmada sakatlıkları bulunan Rumen oyuncu Radu Niculescu yer almadı. Geçirdiği artroskopi sonrası çalışmalara başlayan İlhan Mansız ise koşu yapmakla yetindi. Sergen Yalçın ise takımla birlikte çalışmada yer aldı ve çift kale maçta performansıyla dikkat çekti. 
     Yönetim Kurulu'ndan bazı üyelerin de takip ettiği idman öncesi teknik heyetin, 5-1'lik AEK yenilgisi nedeniyle futbolcularıyla bir toplantı yaptığı ve uyarılarda bulunduğu öğrenildi. 
     





</TEXT>
</DOC>
