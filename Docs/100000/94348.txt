<DOC>
<DOCNO> 94348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/spor/spo04.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZONSPOR'DA İLK FİRE BURHAN 
</HEADLINE>
<TEXT>

Bordo-Mavili kulüpte, Gerede kampının son gününde patlak veren ödeme krizi ayrılık getirdi. Tecrübeli oyuncu, "Trabzonspor maceram bitti" dedi 
     İpleri kopardı 
     ANTALYASPOR’DAN Karadeniz ekibinin yolunu tutan Burhan, ödeme krizinin ardından Trabzonspor’dan ayrılma kararı aldı. Daha ilk günden verilen sözlerin tutulmadığını kaydeden tecrübeli futbolcu, "Hemen ön anlaşmayı feshetmek istiyorum. Profesyonel bir futbolcuyum ve başımın çaresine bakarım" diye konuştu. Geçen sezon Antalya’da da benzer sıkıntılar yaşadığını hatırlatan Burhan, "Artık Trabzon’daki maceram bitti" ifadesini kullandı. 
     
     Yönetimle görüşecek 
     YÖNETİMLE bu durumu görüşeceğini belirten Burhan, şöyle devam etti "İlk ödemede bile bu kadar büyük sorunlar yaşanıyorsa, burada rahat kafayla oynamama imkan yok. Bunu anladım ve ipleri kopardım. Yarın bugün başkanla konuşacağım. O olmazsa, bulabildiğim bir yöneticiyle görüşürüm. Ön anlaşmayı feshetmek istiyorum. Artık yokum". Bu arada Başkan Özkan Sümer maddi sıkıntıyı aşmak için İstanbul’daki yöneticilerden yardım istedi. 
     
     Da Silva çark etti 
     BORDO - Mavili kulüpte sürekli sorun yaratan Brezilyalı golcü, yönetime haber gönderip, gelmek istediğini iletti. Daha önce "Aurelio’ya fazla para ödendi. Üstelik eski kulübüm son transfer taksidi ödenmediği için beni bırakmıyor. Gelmeyeceğim" açıklamasını yapan Da Silva, iyi bir kulüp bulamadığı için çark etmek durumunda kaldı. Öte yandan kiralık alınan Mehmet Yılmaz, "Formdayım ve sezonu iple çekiyorum" diye konuştu. 
     
     Aybaba’ya sorgu 
     TRABZONSPOR yönetimi, Almanya’ya gitmeden önce Teknik Direktör Samet Aybaba’dan geniş kapsamlı bir rapor alacak. Yöneticiler, yeni alınan isimlere yeterli şans tanınmadan neye göre takviye istendiği konusunda bilgi isteyecek. Asbaşkan Ömer Gürsoy, "35 kişilik bir kadronun nasıl olur da birkaç takviyeye ihtiyacı olur. Hemen her mevkide en az 4 alternatif var. Haklı gerekçeleri varsa, tabii ki transfer yapacağız" dedi. 
     



 SPOR 






















</TEXT>
</DOC>
