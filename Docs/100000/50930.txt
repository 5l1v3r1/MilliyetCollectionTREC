<DOC>
<DOCNO> 50930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo05.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Terim ayak oyunlarının kurbanı oldu" 
</HEADLINE>
<TEXT>

     Milli Takımlar Teknik Direktörü Şenol Güneş, İtalya'nın AC Milan takımının, teknik direktör Fatih Terim'in görevine son vermesinin kendisini üzdüğünü belirterek, ''Hiç beklemiyordum, şok oldum'' dedi. 
     Şenol Güneş, antrenman öncesinde İtalya Ligi'nde antrenör değişikliğinin bu biçimde olmasına hayret ettiğini ifade ederek, bu olayı saygısızca bulduğunu söyledi. 
     Bu olayın Fatih Terim'in yapısına ters olduğunu anlatan Güneş, şöyle konuştu 
     ''Dürüst, kişilikli, özverili ve çalışkan bir teknik adama karşı yapılan bu olayı doğru bulmuyorum. Güneş balçıkla sıvanmaz. Terim'in İtalya'da bir başarısızlığı yok. Bu olayda değerini kaybetmez. Sadece İtalyan Ligi'ndeki karışıklığın, ayak oyunlarının kurbanı oldu.'' Güneş, Terim'in üzülmemesi gerektiğini vurgulayarak, ''Terim benim arkadaşım. Dün akşam kendisini aradım. Üzüldüğünü biliyorum ama üzülmesin. Çünkü bir yanlışı yok. Yanlışı başkaları yaptı. Burada arkadan vurmak gibi insanlığa sığmayan bir davranış var. Avrupa'nın önde gelen kulüplerinden Milan'ın yaptığı şey doğru değil. Bence Milan'ın Türkiye'de olan sempatisi sıfıra inmiştir'' diye konuştu. 
     Güneş, sakatlıkları sürdüğü öne sürülen Galatasaraylı Bülent Korkmaz ile Hakan Ünsal konusunda teknik direktör Mircea Lucescu ile polemiğe girmeyeceğini söyledi. 
     Lucescu'nun diyalog istemesinin gayet doğal olduğunu anlatan Güneş, şöyle devam etti 
     ''Lucescu, haklı olarak bu oyuncuları oynatmadığı için böyle düşünüyor olabilir. Ama Hakan'ı kadroya alıyordu, yalnızca Bülent'i kadroya almıyordu. Biz daha önce kendisiyle diyalog yapmıştık. Belki şu anda görüşmedik diye alınganlık yapmış olabilir. Ama biz kadroya aldığımız oyuncu sakatsa kesinlikle oynatmayız, riske etmeyiz. Örneğin Ömer'in sakatlığı var ve oynatmayıp, kulüpleri düşünüyorum.'' Güneş, Bülent ve Hakan'ın idmanlara katıldıklarını ve durumlarının gayet iyi olduğunu ifade ederek, ''Oyuncular da oynayabileceklerini söylüyorlar. Burada kadroya alınan her oyuncunun oynama garantisi yok. 
     Ayrıca takım birlikteliği açısından, bu futbolcularla beraber olmayı düşündük. Sakat olup olmadıklarına bakıyoruz. Form durumuna göre oynama ihtimali olanlar oynar'' diye konuştu. 
     






</TEXT>
</DOC>
