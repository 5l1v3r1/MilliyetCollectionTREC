<DOC>
<DOCNO> 77132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/soneko08.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Enflasyon'da düşüş eğilimi Martta da sürdü" 
</HEADLINE>
<TEXT>

     Merkez Bankası, enflasyonda belirginleşen düşme eğiliminin, Mart ayında da sürdüğünü bildirdi. 
     Merkez Bankası'nın ''Mart Ayı Enflasyonu, İleriye Yönelik Bekleyişler ve Faiz Oranları'' başlıklı duyurusuna göre, geçen ayda enflasyon oranının düşmesinde rol oynayan unsurlara ilave olarak, tarım ve gıda fiyatları, Mart ayı enflasyonunun beklenenin önemli ölçüde altında kalmasını sağladı. 
     Tarım ve gıda dışı fiyat artışları ise uluslararası piyasalarda ham petrol fiyatlarındaki yükselişin kamu fiyatlarını olumsuz etkilemesi ve hizmet grubu fiyatlarındaki katılığın sürmesi nedeni ile Şubat ayına kıyasla daha yüksek gerçekleşti. 
     Mevsimsellikten arındırılmış TÜFE ve TEFE'nin üç aylık hareketli ortalamalara göre yıllıklandırılması yoluyla hesaplanan yıllık enflasyon trendi, geçtiğimiz aylarda gözlenen yavaşlama eğilimini Mart ayında da sürdürdü. 
     Mart ayı itibariyle, yıllık enflasyon trendi TEFE'de yüzde 39,7'ye, TÜFE'de ise yüzde 35,5'e geriledi. Yıllık enflasyon trendi, 
     tarım dışı TEFE'de yüzde 19,5, gıda dışı TÜFE'de yüzde 43,7 olarak gerçekleşti. 
     
     TÜFE'deki gelişmeler 
     Duyuruda, ekonomik programın kararlılıkla uygulanmaya devam edilmesi ve öngörülen hedeflere ulaşılmasının, programa olan güveni pekiştirerek risk priminin düşmesine ve Türk Lirası'nın güçlenmesine katkıda bulunduğu belirtildi. 
     Yurtiçi talepteki durgunluğun sürmesi ve mamul mal stoklarındaki artışın da, son iki aydır fiyat artışlarının beklentilerin altında kalmasında önemli bir rol oynadığı vurgulandı. Bu gelişmeler ışığında, ekonomik birimlerin enflasyon beklentilerini aşağı çektikleri kaydedildi. 
     Son altı aylık dönemde, aylık bazda, sürekli genel endeksin üzerinde artış gösteren gıda grubu fiyatlarının Mart ayında yüzde 0,5 oranında gerilediği belirtilirken, bu gelişmede, gıda fiyatlarının yüksek düzeylere ulaşmasının ve reel gelirlerdeki gerilemenin, gıda ürünlerine olan talebi olumsuz etkilemesinin ve tüketicilerin ikame gıda ürünlerine yönelmelerinin etkili olduğunun düşünüldüğü ifade edildi. 
     
     TEFE'deki gelişmeler 
     Banka'ya göre, Mart ayında TEFE artışını belirleyen temel etken, son yedi yıl ortalamasının oldukça altında artış gösteren tarım fiyatları oldu. 
     Şubat ayına göre TEFE artışını olumsuz etkileyen faktör ise özellikle kamu imalat sanayi fiyatlarının petrol ürünleri fiyatlarındaki artış nedeniyle yükselmesi olarak gösterildi. 
     
     İleriye dönük beklentiler 
     Merkez Bankası'na göre, Mart ayı fiyat artışları, Şubat ayında belirginleşen enflasyondaki düşüş eğilimine hız kazandırdı. 
     Şubat ayı enflasyonu açıklandıktan hemen sonraki anketlerden elde edilen sonuçlar, enflasyon beklentilerinin giderek yıl sonu hedefine doğru yaklaştığını gösteriyor. 
     Beklentilerin altında gerçekleşen Mart ayı fiyat artışlarının, bu eğilimi daha da güçlendireceği tahmin ediliyor. 
     Duyuruda, bugüne kadar olduğu gibi, önümüzdeki dönemde de mevcut ekonomik programın kararlılıkla uygulanmasının, maliyet ve talep yönlü enflasyonist baskıları önleyeceği ve enflasyondaki düşüş eğiliminin hızlanmasına katkıda bulunacağı vurgulandı. 
     Bu çerçevede, kamu ve özel kesimin enflasyon hedefi ile uyumlu fiyat ve gelirler politikaları izlemelerinin de üretim kaybına neden olmaksızın enflasyon hedefine ulaşılmasını sağlayacak temel unsur olacağı ifade edildi. 
     Döviz kurundaki istikrarın sürmesinin ve kamu fiyat artışlarının hedeflenen enflasyon oranına uygun olarak seyretmeye devam etmesinin, üretim maliyetleri ve beklentileri olumlu etkileyeceği ve yıl sonu enflasyon hedefinin gerçekleştirilmesine katkıda bulunacağı kaydedildi. 
     
     Risk unsurları 
     Duyuruda, ''Bütün bu olumlu gelişmelere rağmen, uluslararası piyasalarda ham petrol fiyatlarındaki yükselişin sürmesi ve hizmet fiyatlarındaki katılığın devam etmesi risk unsurları olarak karşımıza çıkmaktadır'' denildi. 
     Ancak enflasyonda belirginleşen düşüş eğiliminin arkasındaki temel iktisadi nedenlerin, önümüzdeki dönemde de fiyat artışlarını iki yolla düşürmesinin beklendiği belirtilen açıklamada, şöyle devam edildi 
     ''Birincisi, iktisadi temellerdeki düzelmenin enflasyonu etkilemesi anında olmamakta, belli bir gecikmeyle bu düzelme fiyat artışlarına yansımaktadır. Dolayısıyla, bu gecikmeli etki nedeniyle enflasyondaki düşüş eğiliminin önümüzdeki aylarda da sürmesi beklenmektedir. 
     İkinci ve daha önemli unsur, enflasyonu düşüş eğilimine sokan yürürlükteki iktisadi politikaların ödün verilmeden sürdürüleceği gerçeğidir. Bu iki unsurun etkisi dikkate alındığında, yukarıda değindiğimiz risklerin olumsuz etkilerinin giderileceği ve enflasyondaki düşüş eğiliminin süreceği tahmin edilmektedir.'' Banka, bu değerlendirmeler ışığında kısa vadeli faiz oranlarında indirime gitti. 
     






</TEXT>
</DOC>
