<DOC>
<DOCNO> 70226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko21.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çakan "2000'de zarar eden TEDAŞ 2001'de kar etti" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, zarar eden kamu iktisadi teşebbüslerinin KİT ayakta durmasının mümkün olmadığını belirterek, ''2000 yılında 222 trilyon lira zarar eden TEDAŞ, 2001'de 37 trilyon lira kar etti'' dedi. 
     Bakan Çakan, kaçak elektrik kullanımıyla ilgili mücadele hakkında düzenlediği basın toplantısında, kayıp ve kaçakla mücadele sonucunda hiç yatırım yapılmadan enerji üretiminin mümkün olduğunu söyledi. 
     Verimlilikle kayıp-kaçak oranlarının azaltılmasıyla yüzde 25-30 tasarruf imkanı olduğuna işaret eden Çakan, mücadele çerçevesinde başarılı olanların ödüllendirildiğini, başarısız olanların da görevlerinden alındığını belirtti. 
     Bu çerçevede bazı müessese müdürlerinin görevden alındığını, bunun devam edeceğini kaydeden Bakan Çakan, Burdur, Tunceli, Kahramanmaraş ve Aksaray elektrik dağıtımı müessese müdürlerinin de başarılı olduklarından dolayı ödüllendirileceklerini söyledi. 
     Kaçak elektrik kullanan abonelerle ilgili olarak hiçbir ayrım yapılmadığını belirten Bakan Çakan, bu konuda TEDAŞ yöneticilerinin hiçbir baskıyla karşılaşmayacaklarını söyledi. 
     






</TEXT>
</DOC>
