<DOC>
<DOCNO> 92995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo04.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonyalı Türkler "Teşekkürler Türkiye" 
</HEADLINE>
<TEXT>

     Makedonya'daki Türk medyası, A Milli Takım'ın Güney Kore'yi 3-2 yenerek dünya üçüncüsü olmasına geniş yer verdi. 
     Türk Milliler'in ''tarihi'' başarısını ilk haber olarak yayınlayan Makedonya devlet radyosu Türkçe Programı'nda şunlar duyuruldu 
     ''Sayende yüzümüz ak, başımız dik sevgili Türkiye. Senin başarın dünyanın her yanında yaşayan Türklerin başarısıdır. Bugün bize en mutlu günü yaşattın. Yediden yetmişe binlerce Makedonya Türkü'ne, ay yıldızlı bayrağıyla sokaklarda sevinç içinde bugünü kutlamasına fırsat verdiğin için sana teşekkür ederiz Türkiye.'' Makedonya'da maç sonrası sokaklara dökülen binlerce genç ellerinde ay yıldızlı bayraklarla turlar attı, Makedonya'nın değişik etnik kökenli vatandaşları tarafından sevinç turu atan taraftarlar selamlandı. Üsküp'ün Makedonya Meydanı'nda toplanan binlerce Türk futbol taraftarına Makedonlar, Arnavutlar ve diğer etnik kökenliler katılarak, Türk Millilerin tarihi başarısını hep birlikte kutladılar. 
     
     MAKEDON SPİKER ''TÜRK VATANDAŞI OLACAĞIM'' 
     Makedon medyası da Türkiye'nin büyük başarısına geniş yer verdi. Makedonya Devlet Radyosu'nun Makedon dilinde en çok dinlenen yayını olan Kanal 103 spikeri maçı anlatırken, zaman zaman kendisini kaybederek, ''Benim Türkiyem kazanırsa Türkiye'nin Üsküp Büyükelçiliği'ne gidip, Türk olmak istediğimi söyleyeceğim ve Türk vatandaşlığına geçmek üzere başvuruda bulunacağım'' diye konuştu. 
     Spiker Yanko, Dünya Kupası maçlarında Türkiye'ye esprili ve aşırı destek vererek, halkın sevgisini kazanmıştı. 
     Makedonya Devlet televizyonu ise Türk Milli Takımı'nın başarısıyla ilgili, ''Türkiye'nin başarısı sürpriz değil'' dedi. Haberde, başarının, Türkiye'de son yıllarda futbola yapılan yatırımın ürünü olduğu belirtildi ve ''Türkiye, Balkan ülkesi olarak bu başarıda bizim temsilcimizdir'' denildi. 
     Öte yandan Türk Demokratik Partisi Başkanı Dr. Kenan Hasip ve diğer partililer, Türkiye'nin Makedonya Büyükelçisi Mehmet Taşer'i ziyaret ederek, Türk Milliler'in zaferini birlikte kutladılar. 
     Makedonya sokaklarındaki kutlamalar sabahın erken saatlerine kadar sürdü. 
     





</TEXT>
</DOC>
