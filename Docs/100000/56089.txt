<DOC>
<DOCNO> 56089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur23.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne ile oğlu bir müteahiti kaçırdılar 
</HEADLINE>
<TEXT>

     Kadıköy'deki bir arazi ve üzerine yapılan inşaat nedeniyle aralarında 20 yıldır anlaşmazlık bulunan müteahhit Vehbi Ünal'ı kaçırtan anne ve oğlu ile 5 şebeke üyesi yakalandı. 
     Asayiş Şube Müdürlüğü'nden yapılan açıklamaya göre, müteahhit Vehbi Ünal, Özbek ailesi ile arazilerinde kat karşılığı inşaat yapmak için bundan 20 yıl önce anlaşma yaptı. Ancak, taraflar arasında hakların paylaşımı konusunda anlaşmazlık çıktı ve bu nedenle mahkemelik oldular. 
     Vehi Ünal, geçtiğimiz günlerde, konuya ilişkin davanın görüldüğü Kadıköy Adliyesi'ndeki duruşmaya giderken kaçırıldı. 
     Konuyu soruşturan Asayiş Şubesi ekipleri, kaçırılma olayından 4 gün sonra Ünal'ın evine gelen Sefer Bal ile kardeşi Serdar Bal ve Hasan Hüseyin Can'ı gözlem altına aldı. 
     Bu kişilerin sorguları üzerine, kaçırılan müteahhit Vehbi Ünal'ın yeri belirlendi. Ömerli'de, Yetkin Kurt adlı kişiye ait evde tutulduğu tespit edilen Ünal, operasyonla kurtarıldı. 
     Baskında, kaçırma olayını organize ettikleri belirlenen Nezahat Özbek ve oğlu Kemal Özbek ile Deniz Kaya adlı kişi de yakalandı. 
     Yakalanan anne ile oğlunun emniyette verdikleri ifadelerinde, ''Mahkemenin, Vehbi Ünal'ın lehine sonuçlanacağını düşündüklerini ve bu nedenle müteahhidi kaçırtmayı planladıklarını'' anlattıkları öğrenildi. 
     






</TEXT>
</DOC>
