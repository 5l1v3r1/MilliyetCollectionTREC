<DOC>
<DOCNO> 84508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/yazar/pulur.html </URL>
<DATE> 2002/05/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Vurun, fakat dinleyin... 
</HEADLINE>
<TEXT>

     TÜRKİYE'nin hemen her kurumu çalkantı içinde... 
     Demokrasiyle yönetilen - ya da öyle sanılan - bir ülkede, halkın, anketlerde sorulan "En güvendiğiniz kurum hangisidir" sorusuna "Silahlı Kuvvetler " cevabını vermesi, bu çalkantıyı ortaya koymuyor mu 
     Elbette, basın da, gazeteler de bu çalkantıdan nasibini alacaktır, alıyor da... 
     Lakin, bazen, basın hakkında o kadar yanlış, haksız, insafsız değerlendirmeler ve suçlamalar yapılıyor ki, insan kırk yıllık mesleğini korumak zorunda kalıyor... 
     
     BİR dernek yöneticisi hakkında savcılık yolsuzluk iddiasıyla ceza davası açmış, gazete de bu davayı haber olarak kamuoyuna duyurmuş... Sanık, gazete aleyhine "kişilik haklarıma saldırı" diyerek tazminat davası açmış, mahkeme de tazminat isteğini kısmen kabul etmiş... 
     
     GAZETE sorumluları kararı temyiz etmişler, Yargıtay 4. Hukuk Dairesi'nin bu konudaki görüşü, sanırız her fırsatta, kendi marifetlerini sergilediği için, basına saldıranlara yeterli cevap olacaktır 
     "Basının yansız ve özgür biçimde haber verme, bir düşünce ve görüşü tartışma, eleştirme, kamuoyunu aydınlatma gibi görev ve fonksiyonları vardır. Basının bu fonksiyonunu yerine getirebilmesi için ona bazı ayrıcalıklar tanınması gerekir. Kuşkusuz bu ayrıcalık ve özgürlük o meslek mensuplarına bir imtiyaz sağlamak için değil, toplum ve kamu yararı içindir. O halde bu özgürlüğün alanı kamu yararı ve insan haklarının oluşturduğu alanla doğru orantılı olarak artmalı, gereksiz sınırlama ve baskılardan kaçınılmalıdır. Ancak tüm özgürlüklerde olduğu gibi basın özgürlüğü de kişi ve toplum yararı açısından sınırlıdır. Basın, haber verme fonksiyonunu yerine getirirken kullanacağı hakkın özel hukuk alanındaki sınırı, gerçekçi, kamu yararı ve toplumsal ilgi, güncellik, konu ile ifade arasında düşünsel bağlılık kuralları ile belirlenmiştir. Haber verme hakkı bu sınırlar içinde kaldığı sürece, davacının kişilik hakları zarar görse bile, hukuka uygundur." 
     Yargıtay "iddianın, mahkeme kararı ile kesinleşmesi beklenemez" diyerek, gazeteyi tazminata mahkum eden kararı bozar. X 
     
     HANİ, meşhur bir deyim vardır "Vur, fakat dinle " der... 
     Elbette, basına da vurulacaktır, ama vurmadan önce Yargıtay'ın şu görüşü dinlenmelidir. 
     Ve hemen ekleyelim Yargıtay'ın "Basının, yansız ve özgür biçimde haber verme, bir düşünce ve görüşü tartışma, eleştirme, kamuoyunu aydınlatma" gibi sıraladığı görev ve fonksiyonları içinde asla "hakaret ve iftira" yoktur. 
     Bunun da altını, kalın bir çizgiyle çizelim. 
     -------- 
     X Yasa Hukuk Dergisi Sayı 238 
     
     







Derviş’in yeri 


"Taş kafalar"ın çakamadığı evrensel değişimden, afallatıcı örnekler... 


Gurbetçiler... 


Sayın Özkan’ı davet ettim, kendisi gelmedi 


Bayar sahaya iniyor 


"Felaketin nefesi" 


Butik üniversiteler 


Siyasal istikrar olmazsa, ekonomik istikrar olur mu 


Başarılı oldu mu 


İyimserliği yönetememek’ 


Oyun içinde oyun 


Vurun, fakat dinleyin... 


Güvenpark yaklaşımı 


Hem çiçek alın, hem bağış yapın 


Kuş Kadınlar 


Ecevit sonrası daha iyi olabilir 


</TEXT>
</DOC>
