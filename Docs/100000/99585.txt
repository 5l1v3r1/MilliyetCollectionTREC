<DOC>
<DOCNO> 99585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun05.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosunda Irak oturumu. 
</HEADLINE>
<TEXT>

     ABD'nin eski Başkanı Bill Clinton döneminin Ulusal Güvenlik Danışmanı Sandy Berger ve askeri danışman emekli Albay Scott Feil, Irak'a başarılı bir askeri operasyon düzenlendikten sonra Amerikan ordusunun ''kayda değer bir zaman için'' ülkede kalması gerekeceğini söyledi. 
     ABD Senatosu Dışilişkiler Komitesi'nin iki gündür düzenlediği Irak oturumunda, senatörlere, olası Irak operasyonuna ilişkin görüşlerini anlatan Berger, ''eğer Irak lideri Saddam Hüseyin'e karşı askeri eyleme geçersek ve sonuç başarılı olursa orada kayda değer bir zaman için kalmaya hazır olmamız lazım'' dedi. 
     Berger, Saddam'ı devirme amacına ulaştıktan sonra, Türkiye'yi çok rahatsız edecek şekilde Iraklı Kürtlerin bir çeşit bağımsızlık ilan edebileceğinden endişe edildiğine işaret etti ve ''Türkler, bu durumda tehdit edildiklerini hissederek Kürtlere karşı harekete geçebilirler'' diye konuştu. 
     Berger, ''komşular çok önemli. Türkleri ikna etmemiz lazım. Mesela Kürtlerin bağımsızlık ilan edip, petrol kaynaklarını ele geçirmeyeceklerine ikna olmaları lazım. Veya İran'ın, Irak'ta ABD'nin empoze ettiği zayıf bir hükümet kurulmasını avantaj olarak görmesine engel olmak gerek. Bölge ülkelerini, temel amacımızın Saddam'ın gitmesi ve bölgeye istikrar getirilmesi olduğuna ikna etmeliyiz. İstekli müttefikler, ortaklıklar için bunu sağlamak çok önemli'' ifadelerini kullandı. 
     Emekli Albay Scott Feil de Senato'daki konuşmasında, Irak'a operasyon halinde ABD Hava Kuvvetleri'nin, Türkiye ve Kuveyt başta olmak üzere, bölge ülkelerinde üslenmeye ihtiyaç duyacağını vurguladı. Feil ayrıca, Irak'a askeri operasyondan sonra 5 bin kişilik Amerikan kuvvetinin, Irak'ta 5-6 yıl kalmasının gerekeceğine inandığını söyledi. 
     





</TEXT>
</DOC>
