<DOC>
<DOCNO> 79319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur06.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs mitingi için başvuru yapıldı.. 
</HEADLINE>
<TEXT>

     Emek Platformu Başkanlar Kurulu'nun aldığı karar doğrultusunda oluşturulan ''1 Mayıs 2002 Düzenleme Kurulu'' üyeleri, Çağlayan Meydanı'nda yapılması planlanan 1 Mayıs mitingi için İstanbul Valiliği'ne izin başvurusunda bulundular. 
     ''1 Mayıs 2002 Düzenleme Kurulu'' Başkanı ve Türkiye Devrimci İşçi Sendikaları Konfederasyonu DİSK Genel Sekreteri Musa Çam ve beraberindekiler, İstanbul Vali Yardımcısı Osman Demir'i makamında ziyaret ettiler. 
     Miting başvuru evrakını imzalayan Demir, yaptığı açıklamada, işçilerin kanunlardan doğan demokratik haklarını huzur içinde kullanması için ellerinden geleni yapacaklarını belirterek, kutlamaların olaysız geçmesi temennisinde bulundu. 
     Demir, İstanbul'da sağlıklı bir miting alanının bulunmadığını vurgulayarak, ''Miting olduğu zaman ilin trafiği kilitleniyor. Mitinge katılmayan diğer vatandaşlar ise o davayı anlatan insanlara adeta düşman oluyor. Mutlaka bu sorunun çözümü için gerekli adımlar atılacak'' diye konuştu. 
     Vali Yardımcısı Demir, 1 Mayıs Düzenleme Kurulu üyelerine çikolata ikram ederken, Musa Çam da, Demir'e bir buket çiçek verdi. 
     Bunun bir ilk olduğunu dile getiren Çam, polis memurlarının da 1 Mayısını kutladı. 
     
     BASIN AÇIKLAMASI 
     Daha sonra İstanbul Valiliği önünde basın açıklaması yapan Musa Çam, genel ve yerel seçimlerden bu yana Meclis'te 450'ye yakın kanunun çıkartıldığını hatırlatarak, bu kanunlardan bir tanesinin memurun, işçinin, çiftçinin ve emeklinin lehine olmadığını savundu. 
     Çam, bu yılki 1 Mayıs kutlamalarının kendileri açısından tarihi bir önem taşıdığını ifade ederek, şöyle konuştu 
     ''IMF ve Dünya Bankası'na karşı bu mücadelemizi yükselteceğiz. 
     Filistin ve Afganistan halkına yapılan zulmün başkaldırısını, 1 Mayıs'ta Çağlayan Meydanı'nda Emek Platformu Bileşenleri olarak haykıracağız. Bu ülke bizim. Tüm halkımızı 1 Mayıs'ta, saat 11.00'de Çağlayan Meydanı'nda bekliyoruz.'' 1 Mayıs'ın bütün dünyada yasal bir işçi bayramı olarak 
     kutlandığına da dikkati çeken Çam, ''Buradan parlamentoya sesleniyoruz Dünya Bankası ve IMF'nin direktifleriyle 450 tane kanun çıkardınız. Acil bir şekilde de 1 Mayıs'ın işçi bayramı olarak parlamentodan geçirilmesini talep ediyoruz'' diye konuştu. 
     





</TEXT>
</DOC>
