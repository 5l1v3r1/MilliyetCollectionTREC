<DOC>
<DOCNO> 58759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo08.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yönetimi ilk yarı performasından memnun... 
</HEADLINE>
<TEXT>

     Galatasaray Futbol Şubesi Sorumlusu Abdurrahim Albayrak, 2001-2002 Futbol Sezonu'nda hem lig, hem de Şampiyonlar Ligi'nde beklentilerinin üzerinde bir başarı elde ettiklerini söyledi. 
     İlk yarıyı değerlendiren Albayrak, ''Bizim için hem Şampiyonlar Ligi'nin hem de Birinci Süper Futbol Ligi'nin beklentilerimizin de üstünde başarılı geçtiğini düşünüyorum. Bir maç eksiğimiz var ve averajla ikinci durumdayız. Eksik maçımızı da Ali Sami Yen Stadı'nda oynayacağız. Bu nedenle de avantajlıyız'' diye konuştu. 
     Abdurrahim Albayrak, ilk yarıda bir çok maçı eksik oynadıklarını, cezalı ve sakat oyuncular nedeniyle zorlandıklarını kaydederek, devreyi iyi bir yerde bitirdiklerini, bu nedenle de futbolcular ile teknik heyeti tebrik ettiğini ifade etti. 
     
     "Bambaşka bir Galatasaray..." 
     Galatasaray'ın 15 Ocak'ta Kocaelispor maçına bambaşka bir çehre ile çıkacağını vurgulayan futbol şubesi sorumlusu Albayrak, ''2002 yılında Galatasaray'ı durdurmak zor olacak'' diye konuştu. 
     Bütün taraftarların özlediği eksiksiz Galatasaray'ın bu tarihte sahaya çıkacağını anlatan Albayrak, konuşmasını şöyle sürdürdü 
     ''Eksiksiz ve tam kadro Galatasaray'ı Türkiye liglerinde durdurmanın ikinci yarıda zor olacağını düşünüyorum. Biz beklediğimizin üzerinde ilk devreyi kapattık. Sattığımız oyuncular ve eksiklerimiz vardı. İkinci yarıda iddialıyız. Galatasaray için 2002 yılının daha güzel olacağını ümit ediyorum.'' 
     
     "Şampiyonluğa inanıyorum" 
     Abdurrahim Albayrak, iddialı bir insan olduğunu ve bu sezon şampiyon olacaklarına inandığını söyledi. 
     ''Şampiyonluğun en iddialı adayı, en güçlü kadroya sahip takım Galatasaray'dır'' diyen Albayrak, ''Bunu futbolcularıma çok güvendiğimden söylüyorum. Dün Yozgat'ta takıma sonradan giren iki oyuncunun maçın kaderini değiştirdiğini görmek beni memnun etti. Bu yedek oyuncularımızın da her zaman hazır olduğunu gösterdi. Biz bu sene başkanımız Mehmet Cansun ve tüm yönetim kurulu üyeleri olmak üzere şampiyonluğa inandık. Bu inançla yola çıktık, hedefimize ulaşacağımıza inanıyoruz'' diyerek sözlerini tamamladı. 
     






</TEXT>
</DOC>
