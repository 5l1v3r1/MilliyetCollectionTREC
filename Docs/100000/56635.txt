<DOC>
<DOCNO> 56635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/soneko15.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat yeniden yapılanıyor, 18 fabrika kapanıyor... 
</HEADLINE>
<TEXT>

     İtalyan otomobil grubu Fiat, 2002 yılı içinde köklü değişiklikleri içeren bir ilerleme planı açıkladı. 
     Fiat Yönetim Kurulu'nun dün akşam yaptığı toplantı sonrası açıklanan ilerleme planında, 2002 yılında 1 milyar Euro'luk sermaye artışı, 18 fabrikanın kapanması veya yeniden yapılandırılması, grup içinde 2 milyar Euro'luk küçülme ve yurtdışında bulunan Fiat'a bağlı bulunan işçilerden 6 bin kadarının işine son verilmesi öngörüldü. 
     Fiat'ın yeniden yapılanma planına göre, grup Fiat Lancia, Alfa Romeo, Uluslararası İşletme ve Servis olmak üzere 4 ana ünite altında toplanacak. 
     Fiat'ın yayınladığı resmi bildiride, 2001 yılının ''olumsuz geçtiği'' ifade edilirken, 2002 yılı yapılanmalarıyla ilgili Brezilya ve Arjantin'de, İtalyanların sahibi olmadığı şirketlerdeki Fiat İveco'nun üretimlerinin kapatılacağı bildirildi. 
     
     Roberto Testore istifa etti 
     Bu arada Fiat Oto'nun 3 yıldır Yönetim Kurulu Danışmanlığı görevini üstlenen Roberto Testore görevinden istifa ettiğini açıklarken, yerine 1 Ocak 2002'den itibaren Giancarlo Boschetti'nin geleceği duyuruldu. Boschetti, 1990'dan bu yana Fiat İveco'nun Yönetim Kurulu Danışmanlığı görevini yürütüyordu. 
     Dünyaca ünlü otomobil grubu Fiat'ın köklü değişim kararları almasında, 11 Eylül'de ABD'deki terörist saldırı sonrasında dünyadaki otomobil pazarının yaşadığı sıkıntının da etkisi olduğu belirtildi. 
     
     İtalyan basınında 
     İtalyan basınında Fiat'ın kararları bugün manşetlere taşınırken, Corriere della Sera ''Fiat yeniden yapılanıyır ve ilerlemenin yollarını arıyor'', La Repubblica ''Fiat, krize karşı dönüm noktasında'', İl Giornale ''Fiat'ta devrim'', La Stampa ''Fiat krize önceden tedavi yapıyor'', İl Manifesto ''Fiat zorda, Testore'yi kaybediyor'' başlıkları kullanıldı. 
     
     Türkiye ile ilgili ifade yok 
     Öte yandan Fiat Otomobil Grubu'nun yeniden yapılanmasıyla ilgili aldığı kararlarda, Türkiye'deki ortaklıkları hakkında hiçbir ifade yer almadı. 
     Fiat'tan alınan bilgilerde ise Türkiye konusunda şimdilik hiç bir değişikliğin söz konusu olmadığı öğrenildi. 
     Ayrıca Fiat'ın 2001 yılıyla ilgili raporunun açıklanmasından sonra, bugün Milano Borsası'nda Fiat'ın hisseleri, açılışta yüzde 11 değer kaybetti. 
     






</TEXT>
</DOC>
