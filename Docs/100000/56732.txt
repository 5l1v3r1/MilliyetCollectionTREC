<DOC>
<DOCNO> 56732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/siyaset/siy02.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a "çok renkli" bir büyükelçi 
</HEADLINE>
<TEXT>
Ateş hattında bir dağ komandosu 
     ÖZGÜR EKŞİ Ankara 

     Türkiye'nin Afganistan Büyükelçiliği'ne atanması planlanan Büyükelçi Müfit Özdeş'in renkli bir geçmişi var. Hayat mücadelesine amatör futbolcu olarak başlayan Özdeş, şimdi Afganistan'da Türkiye'yi temsil edecek. 
     Mülkiye Spor Kulübü'nde 11 yıl amatör küme yedek kalecisi olarak oynayan Özdeş o günleri, "Kabiliyet yoktu herhalde, onun için yükselemedim" diye anlatırken, daha sonra sırasıyla takım kaptanı, antrenör, yönetici ve kulüp başkanı görevlerine geldi. Türkiye'nin Somali'de 1993'te Barış Gücü çerçevesinde temsil edilmesini de sağlayan Özdeş, "Kulüp yöneticiliği Somali'de çalışmaktan daha zordu, 4 yılda 10 yıl yaşlandım" dedi. 
     
     'Arabulucuğa hazırım' 
     Yeni görevi hakkında konuşmak için erken olduğunu dile getiren Özdeş, "Bölgeye gitmek, yerinde görmek gerekir. Bölge şartlarını bilmediğimden, görevimi tam olarak tayin edemiyorum. Herhalde Afgan müslümanlarla Barış Gücü'nü temsilen bölgeye giden hıristiyanlar arasında bana ihtiyaç oldukça anlaşmalarına yardımcı olurum" diye konuştu. Özdeş, Somali'de kazandığı tecrübenin, şimdi bölgedeki çalışmalarında kendisine yardımcı olacağını düşünüyor. 
     Libya'da büyükelçiyken, yıllık iznini kullandığı sırada Afganistan'a gitme görevi teklif edildiğini belirten Özdeş, "Müsteşar Yardımcısı Aydemir Erman olmasa bunu kabul etmezdim. Çünkü o bölgeyi en iyi bilenlerden biridir" dedi. 
     
     Asker ailenin sivil oğlu 
     Özdeş, Afganistan'a gitmesinin ardında ailesinden miras kalan Kuvayi Milliye ruhunun etkisi olduğunu kaydetti. Büyükbabasının İstanbul'da Kuvayi Milliye için çalıştığını, Atatürk'ün Harp okulunda sınıf arkadaşı olduğunu belirten Özdeş, babasının da 17 yaşında Kurtuluş Savaşı'na katıldığını ifade ederek, "Sultan Mahmut'tan beri ailedeki tek sivil benim. Ülke konuları gündeme gelince ailedeki Kuvayi Milliye ruhu canlanıyor" değerlendirmesini yaptı. 
     1960 ihtilali sonrası Ankara'da gazetecilik yapan Özdeş, Vatan, Yeni İstanbul ve Kim gazetelerinde çalıştı, parlamento muhabirliği yaptı. 5 yıl yaptığı gazeteciliği çok özlediğini belirten Özdeş, "Bu işin böyle zor olacağını bilseydim, gazeteci kalmayı tercih ederdim" diye konuştu. 
     
     'Kararg hta sıkılacağıma...' 
     Mülkiye'den mezun olduktan sonra 2 yıl sürecek askerlik görevini karargahta geçirmek istemediğini belirten Özdeş, çareyi komando olmakta bulduğunu ifade ederken, komandoluk kararını, "Karargahta askerlik sıkıcı ve kasvetli olduğu için gönüllü olarak dağ komandosu oldum" diye açıkladı. 
     
Kokteyl yalakası değiliz      Bir gazetecinin Dışişleri Bakanlığı çalışanları için, "kokteyl yalakası" dediğini belirten Özdeş, "Biz kokteyl yalakası değiliz, bizde her şeye göre adam var, kokteyle gitmek işimizin parçasıdır, ama zevk değildir" dedi. 
     
Bir'i atlattı      Kuzey Irak'ta bombaların altında sivil halka zarar verilip verilmediğini araştıran, Somali'ye kadar sıcak bölgelerde devletin aklına gelen ilk isim olan Özdeş'in atılganlığı, Somali'deki BM Barış Gücü Komutanlığı'nı yapan Çevik Bir'i "atlatmasını" da sağladı. Dışişleri Bakanlığı'nın temsilcisi olarak görev yapan Özdeş, Türk askerinin bölgeye ulaştığını, bir savaş gemisine çıkıp Dışişleri'ne bildirdi. Böylece Ankara'da olaydan ilk önce Dışişleri'nin haberi oldu. 
     



 SİYASET 














</TEXT>
</DOC>
