<DOC>
<DOCNO> 59318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sonspo05.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan "Hidayet NBA'de şansını iyi kullanıyor" 
</HEADLINE>
<TEXT>

     ''12 Dev Adam''ın en hırslı oyuncusu Mirsad Türkcan, yeni yılda en büyük hedefinin milli takımın başarılarını sürdürmek olduğunu belirterek, ''2002'de ABD'de yapılacak Dünya Şampiyonası benim için çok önemli'' dedi. 
     Mirsad Türkcan, Türk basketbolu için de Dünya Şampiyonası'nın büyük önemi olduğunu ifade ederek, ''İlk kez bu şampiyonaya katılıyoruz. 2001'de Avrupa Şampiyonası'nda 2. 
     olduk. Şimdi de hedefimiz dünyada ilk 5 takım arasına girmek. Ama daha da ileri gidebiliriz'' diye konuştu. Türk basketbolunun son dönemde büyük bir gelişim gösterdiğini vurgulayan Mirsad, ''Dünya Şampiyonası'nda çekindiğim takım yok. Grubumuzda kim olursa olsun farketmez. Biz Avrupa'da 2. olmuş bir takımız. Dünya Şampiyonası'nda da başarılı olacağımıza inanıyorum'' diye konuştu. 
     
     "Hidayet şansını iyi kullanıyor" 
     Mirsad Türkcan, kendisinden sonra NBA'e giden ve Sacramento Kings'de özellikle bu sezon oynadığı basketbolla dikkatleri çeken Hidayet Türkoğlu'nun doğru zamanda bu lige gittiğini söyledi. 
     NBA'de oynamanın kolay olmadığını anlatan Mirsad Türkcan, şöyle devam etti 
     ''Ben her zaman diyorum ki, doğru zamanda NBA'de olacaksın. 
     Hidayet, doğru zamanda NBA'e gitti. Kings'de oynama şansı buldu ve bunu iyi kullanıyor. O'nun başarılı olması beni sevindiriyor. Efes Pilsen'de beraber oynamıştık. İnşallah böyle sürer.'' Türkcan, kendisinin NBA'de fazla oynama şansı bulamadığını kaydederek, ''Eğer imkanım olursa tabii ki yeniden NBA'de oynamak isterim. Her basketbolcu bunu düşünür'' dedi. 
     
     "Tek başına Jordan bile başaramaz" 
     Türkiye'nin 33. Avrupa Şampiyonası Yarı Final Eleme Grubu ilk maçında Bulgaristan karşısında sakatlandığı için İsviçre ve Ukrayna maçlarında oynayamayan Mirsad, şunları söyledi 
     ''Takım, bu 2 maçı ben olmadan kazandı. Tek başıma ben milli takımı başarıya taşıyamam. Takım olmak çok önemli. Takım olmadı mı yalnızca Michael Jordan'ı koy, onun büyük yardımı olur, ama kazanamayabilirsin. Bu nedenle ilk önce takım, ondan sonra oyuncular gelir.'' Milli takımın Ocak ayında Litvanya ve Hollanda ile deplasmanda karşılaşacağını hatırlatan Mirsad, ''Litvanya maçı çok zor geçecek, kazanmamız lazım. Bunun için iyi hazırlanmalıyız. Hollanda maçını kazanacağımıza inanıyorum. Grupta ilk yarıyı 5'te 5, en kötü 5'de 4 galibiyetle kapatırız'' dedi. 
     
     "Eski performansıma kavuşacağım" 
     Sakatlığı nedeniyle 1 aydır basketboldan uzak kaldığını belirten Mirsad, şimdi düzeldiğini ve oynamaya başladığını kaydetti. 
     Formunun üst düzeyde olduğu bir dönemde sakatlanmasının kendisi için çok kötü olduğunu vurgulayan Türkcan, şöyle konuştu 
     ''Avrupa Ligi'nde ribaunt krallığında ve 'En değerli oyuncu' sıralamasında ilk sırada bulunuyorum. Ama sakatlığım nedeniyle büyük avantaj kaybettim. Çünkü daha rahat maçlarımız vardı. Son 3 maçta sakat olmasaydım, istatistiklerim daha iyi olurdu. Ama spor bu. 
     Neyseki daha kötü bir sakatlık geçirmedim. Bundan sonra aynı performansı sürdürmek istiyorum ama kolay değil. Eski performansıma ulaşmak için sıkı bir çalışma döneminden geçmem lazım.'' Moskova'daki ortamı sevdiğini ve orada mutlu olduğununu ifade eden Mirsad Türkcan, bu sezon CSKA Moskova ile Rusya'da şampiyonluk ve Avrupa Ligi'nde de iyi bir dereceyi hedeflediklerini sözlerine ekledi. 
     MİRSAD TÜRKCAN 
     Mirsad Türkcan, Türk basketbolunun NBA'e gönderdiği ilk basketbolcu olarak tarihe geçen ve '12 Dev Adam''ın en hırslı oyuncusu. 
     Efes Pilsen'de 1994-95 sezonundan 1997-98 sezonuna dek 4 yıl başarılı bir grafik çizen Mirsad Türkcan, 1998'de ABD Profesyonel Ligi NBA takımlarından Houston Rockets tarafından seçildi. 
     NBA'de Rockets'da forma giyemeyen Mirsad, New York Knicks ve Milwaukee Bucks takımlarında da fazla şans bulamadı. 
     2000-2001 sezonuna Efes Pilsen'de başlayan Mirsad, daha sonra 
     Fransa'nın Paris Basket Racing takımına transfer oldu. 
     32. Avrupa Basketbol Şampiyonası'nda milli takım maçlarında 
     arkadaşlarını hırslı oyunuyla motive eden Mirsad, ''12 Dev Adam''ın başarısında büyük pay sahibi oldu. Bu sezonda Rusya'nın USH CSKA Moskova takımında başarılı bir sezon geçiren Mirsad, A millilerin 33. Avrupa Şampiyonası Yarı Final Eleme Grubu ilk maçında Bulgaristan karşısında sakatlanınca, salonlardan yaklaşık 1 ay uzak kaldı. 
     






</TEXT>
</DOC>
