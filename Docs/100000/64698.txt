<DOC>
<DOCNO> 64698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/siyaset/asiy.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce, teröre silah verenleri bulun .. 
</HEADLINE>
<TEXT>

Milliyet Gazetesi ve Çağdaş Eğitim Vakfı’nın düzenlediği "Terör ve Eğitim" sempozyumunda terörü yaratan koşullar masaya yatırıldı 
     ELİF KORAP İstanbul 

     Uluslararası "Terör ve Eğitim" Sempozyumu’nda, terörü önlemenin en önemli yolunun eğitim olduğu belirtildi. 
     Milliyet Gazetesi ve Çağdaş Eğitim Vakfı tarafından The Marmara Oteli’nde düzenlenen toplantıda, ABD’deki 11 Eylül saldırılarının ardından küreselleşen terörü yaratan koşullar, çeşitli boyutlarıyla tartışıldı. Bu koşulların giderilmesi için çözümler arandı. Katılımcılar, görüşlerini şöyle dile getirdiler 
     
     Tuncay Özkan Kanal D Haber Genel Yayın Yönetmeni 
     "Eğer bütün dünyada terörün ortadan kalkmasını istiyorsak, öncelikle terörün eğitildiği kaynaklara dikkat etmemiz gerekiyor. Bugün yoksulları terörist olmakla suçlayabiliriz ama onların eline silah verenleri, eğitenleri gözlemleyebilirsek terörle mücadele konusunda büyük bir aşama kaydedeceğiz." 
     
     Hikmet Uluğbay DSP Ankara Milletvekili 
     "Giderek kadın teröristlerin sayıca artmakta olduğunu görüyoruz. Teröristlerin arasında kadınların artmasında, kız çocuklara uygulanan aile ve çevre baskısı ile ekonomik özgürlükleri sağlayacak bir mesleğe sahip olmamanın da rol oynadığını düşünmekteyim. O nedenle, zorunlu eğitimin 11 - 12 yıla çıkarılması gerekmektedir. " 
     
     Prof. Dr. Nilüfer Narlı M.Ü. öğretim üyesi 
     "Terörün çözümü için eğitim çok önemli. Giderek eğitimsizleşen umutsuz gençlik kitlesi, terör örgütlerince kullanılabilir. Buhranlı gençlik, militanlaşan bir kitleye dönüşme riski taşır. Bunun için insan boyutlu bir eğitim ve istihbarat gerekli. Karşımızda iyi tanımlanamamış bir düşman var. Her an her yerden gelebilir." 
     
     Dr. Necip Hablemitoğlu A.Ü. öğretim görevlisi 
     " ABD’nin bildiği ama anlamak istemediği bir gerçek, siyasal İslamcılar arasında ılımlı’ ya da radikal’ ayrımının yapılamayacağıdır. Usame bin Ladin katı, Fethullah Gülen ılımlı diyenler varsa, bizzat Fethullan Gülen’in sözlerini incelemeleri yeterli olacaktır. Bu gerçeklerin herkes tarafından anlaşılması gerekiyor." 
     
     Gilles Kepel Araştırmacı 
     "1980’li yıllarda İran’da devrimin başarılı olması, Sovyetler’in Afganistan’dan çekilmesi ile yeni bir eğitim anlayışı oluştu. Önceleri sadece belli bir kesimin eğitimli olduğu İslami kesimde eğitim farklı bir yayılma gösterdi. Bu da Körfez Savaşı’ndan Ladin’e kadar olan süreçte İslami terör gruplarında anlayış değişikliği getirdi." 
     
     Prof. Dr. Nur Serter İ.Ü. Rektör Yardımcısı 
     "Örgütler eğitim kurumları içinde nasıl yapılanarak kendilerine militan yetiştiriyor, önce buna bakmak gerekiyor. Bunun için üniversiteler en elverişli kurumlardır. Öncelikle öğretmen yetiştirmeye önem verilmeli. Eğitim fakültelerimizin durumu çok acıklı. Türkçe’yi konuşamayan Türkçe öğretmenleri yetişiyor." 
     
     Atilla Kıyat Emekli Koramiral 
     "Türkiye’yi bitirmek için bütün dünya bir araya gelmiştir ve çalışmaktadır. Neden dönüp kendimize Niçin ben ’ diye sormuyoruz. Çünkü tarihimizle hesaplaşmaktan korkuyoruz. Siyah ve beyazlar var. Gri bilmiyoruz. Kolaya kaçıp dışarıyı suçluyoruz." 
     
     Işın Çelebi ANAP Milletvekili 
     "Türkiye’nin geleceğini dış ilişkiler belirleyecek. Çözüm Türkiye’nin güçlü olmasından geçiyor. Dünyanın yarısı küreselleşmenin getirdiği nimetlerden yararlanamıyor. Yaşam boyu eğitimi oturtmak zorundayız. Eğitim sistemi bürokrasiden kurtulmalı." 
     
     İhsan Özkes Beyoğlu Müftüsü 
     "Allah’ın ilk emri oku, adeta dinle algılanmış ve okumaktan çok dinleyen İslam toplulukları oluşmuştur. Camiler erkeklerin hizmetinde olmuştur. Medreseler erkek çocuklarına tahsis edilmiş, ilimden uzaklaştırılan kadınlar, hurafecilerin eline terk edilmiştir." 
     
OHAL Valisi Gökhan Aydıner’in çözümü Kürtçe olmaz İngilizce verelim      Vali Aydıner, "Kürtçe değil, İngilizce öğretmenin gayreti içindeyiz" dedi 
     ŞEYHMUS ÇAKAN, DİYARBAKIR DHA 

     Olağanüstü Hal Bölge Valisi Gökhan Aydıner, Kürtçe eğitim talebinin PKK’nın siyasallaşma taktikleri arasında yer aldığını belirterek, "Gençlerimizi bilgi toplumuna uygun yetiştirmek istiyoruz. Kürtçe değil, İngilizce öğretmenin gayreti içindeyiz" dedi. 
     2001’de yaşanan terör olaylarında 2000’e oranla yüzde 18 azalma olduğunu kaydeden Aydıner, PKK’nın bölgede Alman ve İtalyan yapımı mayınlar döşemeye başladığını söyledi. Aydıner sözlerini şöyle sürdürdü "Anne ve babaların milletimizin geleceği olan evlatlarımızı bu tehlikeden korumak için çok dikkatli olmaları gerekir. Kürtçe değil, İngilizce öğretmenin gayreti içindeyiz. İdeolojiye çocukları asla alet etmeyeceğiz." 
     



 SİYASET 















</TEXT>
</DOC>
