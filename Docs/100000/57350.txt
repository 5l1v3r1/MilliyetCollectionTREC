<DOC>
<DOCNO> 57350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun11.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Milli Görüş Derneği'nin de kapatılması gündemde 
</HEADLINE>
<TEXT>

     Almanya'da Bavyera eyalet hükümeti, ülke çapında yaklaşık 27 bin üyesi bulunan İslam Toplumu Milli Görüş IGMG derneğinin kapatılmasını planlıyor. 
     Münih'teki eyalet İçişleri Bakanlığı tarafından yapılan açıklamada, eyalet İçişleri Bakanı Günther Beckstein'ın, yasak konusunu İçişleri Bakanları Konferansı'nda gündeme getireceği belirtildi. 
     Birlik 90 Yeşiller Partisi Federal Meclis milletvekili Cem Özdemir, İGMG'nin yasaklanmasına karşı çıkarak, bu derneğin ''yasallıktan çıkartılmasının akıllıca olmayacağını'' söyledi. 
     Özdemir, Rheinische Post adlı gazeteye yaptığı açıklamada, IGMG'nin içerisinde ''ılımlı ve uyuma hazır akımların da bulunduğuna'' dikkati çekti. 
     Hıristiyan Demokrat Birlik Partisi CDU milletvekili Karl Lamers de, IGMG'nin yasaklanmasının ''yasal açıdan sorunlu ve siyasi açıdan da yanlış olacağını'' belirtti. 
     Lamers, Almanya'daki Türklerin topluma uyumunun, büyük çoğunlukla Türk üyesi bulunan IGMG'ye karşı bir tavır alınarak değil, bu dernek ile işbirliği yapılarak sağlanabileceğini savundu. 
     






</TEXT>
</DOC>
