<DOC>
<DOCNO> 95635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/yasam/ayas.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler otopark mafyasında 
</HEADLINE>
<TEXT>
Tarihi okulda şüpheli yangın... 
Bir tarihi eser daha kül oldu. Ortaköy’deki ünlü Gaziosmanpaşa İlköğretim Okulu, kuşkulu bir yangın sonucu kullanılamaz hale geldi 
     HALUK ATALAY İstanbul 

     Ortaköy sahilindeki Gaziosmanpaşa İlköğretim Okulu’nun tarihi binası dün alev alev yandı. İtfaiyenin saatlerce süren çalışmasıyla kontrol altına alınan yangında, bina kullanılamaz hale geldi. II. Abdülhamit tarafından 1883’te yaptırılan yalıdaki yangın dün 14.45 sıralarında başladı. Yangın, iki ve üçüncü katlarının ahşap olması nedeniyle büyüdü. Alevlerin binanın içini sarması ve çatıya ulaşması nedeniyle yetersiz kalan itfaiye ekibine takviye geldi. Söndüren 1 gemisi de denizden müdahalede bulundu. Çökme tehlikesi nedeniyle binaya giremeyen itfaiye erleri, merdiven araçlarına çıkarak tazyikli su sıktı. Söndürme çalışmaları sırasında Deniz Şube Müdürlüğü’ne bağlı 1 bot, deniz tarafında güvenlik önlemi aldı. 
     Çevre sakinlerini meraklı bakışlarla izlediği yangını haber alarak gelen okulun öğrencileri gözyaşlarını tutamadı. 
     
     Üç saatte söndürülebildi 
     Kazan dairesinin yanındaki elektrik panosundan çıktığı tahmin edilen yangın, üç saatlik çalışma sonucu söndürüldü. Yangın nedeniyle tarihi bina kullanılamaz hale geldi. 
     Olay yerine gelerek incelemelerde bulunan İstanbul İl Milli Eğitim Müdürü Ömer Balıbey, yangının kazan dairesinden çıktığını sandıklarını, ancak kesin bir bilginin henüz kendilerine ulaşmadığını söyledi. Eski okul müdürünün, bir süre önce Milli Eğitim Vakfı’na ait otoparkın işletmesinde yapıldığı iddia edilen usulsüzlükler nedeniyle açığa alındığını belirten Balıbey, olayda her türlü ihtimalin göz önünde bulundurulacağını söyledi. 
     Beşiktaş Belediye Başkanı Yusuf Namoğlu da, bu okuldan mezun olduğunu kaydederek, "Burada anılarımız var. Böyle tarihi dokuların korunması gerekiyor, ancak maalesef koruyamıyoruz" dedi. 
     
     Hademe ve eşi sorguda 
     Yangın sırasında okul binasında bulunan hademe Selim Koç, eşi Makbule Koç ile kardeşi Sefer Koç ve okulda boyacılık yapan Turgut Topaloğlu, Asayiş Şube Müdürlüğü ekiplerince gözaltına alındı. Bu kişiler, ifadelerine başvurulmak üzere Gayrettepe’deki Asayiş Şube Müdürlüğü’ne götürüldüler. 
     
Okulun tarihçesi      Beşiktaş Belediyesi’nin kayıtlarına göre yapılış tarihi ve mimarı bilinmeyen binanın, Gazi Osman Paşa, Naime Sultan veya Fehime Sultan Yalısı olarak adının geçtiği ve II. Abdülhamid tarafından 1883’te Gazi Osman Paşa’ya hediye edildiği, 1909’ dan beri okul olarak kullanıldığı belirtiliyor. 
     İstanbul Mali Şube ekipleri, 2 Temmuz 2002’de, okulun bahçesindeki 250 araç kapasiteli otoparkın, gece bazı eğlence mek nı görevlilerince çalıştırıldığı ve gelirin okul idarecilerince suiistimal edildiği iddiasıyla bir operasyon yaptı. Araç sahiplerinin 10 - 50 milyon lira ödediği, gecelik hasılatın 50 milyar lira dolayında olduğu, buna karşılık okulda araç başına 3 milyon liralık fiş kesildiği iddiaları üzerine başlatılan operasyonda, 7 otopark görevlisiyle okul müdürü Vedat Balcı’nın da aralarında bulunduğu zanlılar gözaltına alındı. Zanlılar savcılıkça serbest bırakılırken, otopark kapatıldı, Balcı görevden alındı. 
     



 YAŞAM 



















</TEXT>
</DOC>
