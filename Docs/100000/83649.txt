<DOC>
<DOCNO> 83649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/spor/spo04.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'dan neşter 
</HEADLINE>
<TEXT>

Trabzonspor’un yeni hocası, takımı gençleştirmek için düğmeye bastı, başta Hami ve Osman olmak üzere birçok futbolcuyu kadroda düşünmediğini açıkladı 
     Emektarlara veto 
     BORDO - Mavili kulüpte işbaşı yapan çiçeği burnunda Teknik Direktör Samet Aybaba’nın çok koşan ve mücadeleyi bırakmayan bir kadro kurmak için harekete geçtiği bildirildi. Tecrübeli hocanın, yöneticilerle yaptığı transfer görüşmesinde jübile yapmaları tartışma konusu olan Hami ve Osman için olumsuz rapor verdiği ortaya çıktı. Kadroda önemli revizyon yapmak isteyen Aybaba’nın, "Takımda yaşlı ve sorumluluğu paylaşmayan oyuncu istemiyorum" dediği öğrenildi. 
     
     Ayrıcalık istemem’ 
     YÖNETİCİLERİN ise, "Hami ve Osman bu takıma çok şeyler verdi. Özellikle Hami, kulüple simgeleşti. Bu denli büyük operasyonları yapmak doğru olmaz. Sözleşmeleri sürüyor. Önümüzdeki sezonda kampa dahil edilirler. Yetersiz görürseniz, kadroya almazsınız" sözlerine rağmen Samet Aybaba ısrarını sürdürdü. Çiçeği burnunda teknik adam, "Hiçbir futbolcuya ayrıcalık istemem. Hami’nin büyük katkıları var. Ama Trabzon’u artık onsuz düşünebilmeliyiz" yorumunu yaptı. 
     
     Yardımcılar bırakıyor 
     DİNAMİK, çok koşan ve savaşan bir ekip kurmak istediğinin altını çizen Samet Aybaba’nın, Osman ve Hami konusundaki fikirlerine yönetim sıcak bakmamasına rağmen şimdilik ses çıkarmamayı düşünüyor. Aybaba’nın ayrıca, başta kalede olmak üzere geniş çaplı revizyona hazırlandığı bildirildi. Tecrübeli hocanın, "Daha gidebilecek çok isim var. Hatta yardımcı antrenörlerin değişmesi, gerekirse doktorun da bırakmasını isteyebilirim" dediği dile getirildi. 
     
     Trabzon’a iki imza 
     KARADENİZ ekibi, dün Fenerbahçeli Serkan’la iki yıllığına anlaşmaya vardı. Toplam 350 bin dolar ödenecek olan genç futbolcu, "Fenerbahçe’de bulamadığım şansı burada yakalayacağım ve çok başarılı olacağım" dedi. Kayserispor’un 24 yaşında 1.86 boyundaki başarılı stoperi Erdinç Yavuz ile 250 milyar karşılığında iki yıllığına sözleşme yapıldı. Gaziosmanpaşaspor’un orta sahadaki silahı Ömer’le de anlaşmaya varıldı. 
     
     FIFA’dan uyarı 
     BORDO - Mavili kulübe Bulgar Yanchev ve Polonyalı İwan Thomacz’ın alacaklarından dolayı FIFA’dan uyarı geldi. Kulübün Yanchev’e 135 bin dolar, Iwan’a ise 250 bin dolar borcu bulunuyor. Bu arada Samet Aybaba’nın Beşiktaş’tan Ümit ve Erman’ın yanı sıra Bayram’ı da istediği bildirildi. Kaleci konusunda Majdan’da karar kılınırken, Gaziantepspor’da sözleşmeleri devam eden Fatih, Maxim ve Kemal’ın transferi için nabız yoklanacak. 
     



 SPOR 



























</TEXT>
</DOC>
