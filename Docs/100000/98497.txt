<DOC>
<DOCNO> 98497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sondun23.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Defense News "Türkiye Irak Operasyonuna sınırlı destek sözü verdi" 
</HEADLINE>
<TEXT>

     Amerikan savunma çevrelerinin dergisi Defense News, ABD'nin Irak'a yönelik olası harekatına, Türkiye'nin en azından İncirlik üssünün kullanılmasına izin vermek gibi sınırlı destek sözü verdiğini öne sürdü. 
     ABD Savunma Bakan Yardımcısı Paul Wolfowitz'in Ankara'yı ziyareti sırasında, Türk yetkililerinin bu sözü verdiklerini belirten dergi, Wolfowitz'in temaslarının ardından muhabirine konuşan bir Türk yetkilisinin, ''Amerikan ordusunun Irak operasyonunun bu kış, Kasım ile Şubat arasında bir zamanda başlayacağına dair güçlü bir izlenim edindik. Irak harekatının bir realite haline geldiğini anlıyoruz. Türk ordusu da eyleme bir şekilde desteği onaylıyor'' dediğini yazdı. 
     Defense News, Türkiye'nin desteğini bazı koşullara bağladığını ve Ankara'nın birinci önceliğinin, Irak operasyonundan sonra bölgede bir Kürt devleti oluşumuna izin verilmemesi olduğunu kaydetti. Dergi, Başbakan Bülent Ecevit'in, Wolfowitz ile görüşmesinde, Türkiye'nin Washington'a olan yaklaşık 5.5 milyar dolarlık askeri destek kredisi FMS'in silinmesi ve Türkiye'nin olası ekonomik kayıplarının karşılanması talebinde bulunduğunu da ileri sürdü. 
     Dergi, Wolfowitz'in, Kürt devletinin kurulmasına izin verilmeyeceği yönünde güvence verdiğini, ancak FMS kredi borcunun silinmesi ve Ankara'nın olası ekonomik kayıplarının karşılanması konusunda bir açılımda bulunmadığını kaydetti. 
     





</TEXT>
</DOC>
