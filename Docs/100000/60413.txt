<DOC>
<DOCNO> 60413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo14.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Sert olduğum, yıldızları sevmediğim doğru değil.." 
</HEADLINE>
<TEXT>

     Fenerbahçe'nin yeni teknik direktörü Werner Lorant, sarı-lacivertli kulüpte yönetimin desteğiyle iyi bir hazırlık geçirerek başarıya ulaşacağına inandığını söyledi. 
     Werner Lorant, Türkiye'nin en büyük takımlarından Fenerbahçe'de çalışmaktan mutlu olduğunu ifade ederek, ''Fenerbahçe şampiyonluğu hedefliyor. Teknik direktör olarak benim de hedefim bu'' dedi. 
     Lorant, kendisi hakkında çıkan ''Hakemlerle kavga ediyor. Yıldız futbolcuları sevmiyor'' biçimindeki haberlerin doğru olmadığını vurgulayarak, ''Benim sert olduğum, yıldız futbolcuları ve basını sevmediğim doğru değil. Ancak, herkes görevini doğru yaparsa sorun olmaz. Benim de insan olarak bazı tepkilerim var'' diye konuştu. 
     
     "Şu anda transfer istemiyorum" 
     Alman teknik adam, şu anda yönetimden transfer istemediğini ve önce elindeki oyuncuları görmek istediğini bildirdi. 
     Futbolcuların bazılarını isim olarak tanıdığını kaydeden Lorant, ''Ben, takıma gelir gelmez '2-3 oyuncuya ihtiyacım var' diyen birisi değilim. Öncelikle elimdeki oyuncuları tanımam ve onların durumlarını görmem gerekli. Ancak ondan sonra ihtiyaç varsa transfer isteyebilirim'' dedi. 
     Lorant, önlerinde hazırlık için kısa bir süre olduğunu ve bu süreyi iyi değerlendirmeleri gerektiğini dile getirerek, ''Kısa zamanda çok yüksek konsantrasyona ulaşmamız lazım. Ben şimdi Almanya'ya döneceğim. Ancak en fazla 1.5 gün sonra Antalya kampına katılacağım. Fazla zamanımız yok. Bir an önce takımın başına geçmek istiyorum'' diye konuştu. 
     






</TEXT>
</DOC>
