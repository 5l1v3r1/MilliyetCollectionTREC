<DOC>
<DOCNO> 60889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur10.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava ve kar yağışı, tüm yurtta etkisini sürdürüyor 
</HEADLINE>
<TEXT>

     Adana'nın Tufanbeyli İlçesi'nde etkili olan kar yağışı nedeniyle 33 köy ve bağlı 7 mahalleyle ulaşım sağlanamıyor. Taşımalı eğitim gören ve yolların kapalı olması nedeniyle 4 gündür köylerine dönemeyen 70 öğrenci, ilçe merkezinde okul arkadaşlarının evlerinde misafir ediliyor. 
     Tufanbeyli, merkeze dün akşamdan bu yana, köylere de yaklaşık 1 haftadır elektrik verilemiyor. Yetkililer, elektrik direklerinin büyük bölümünün yıkıldığını, bu nedenle kar yağışı dursa bile köylere elektrik verilmesi için zamana ihtiyaç duyulduğunu belirttiler. 
     Saimbeyli İlçesi'nde de kar kalınlığının merkezde 50 santimetreyi aştığı, yağışın sürdüğü bildiriliyor. Elektriklerin kesik olduğu ilçenin büyük bölümünde, hat kopması sonucu telefon görüşmeleri de yapılamıyor. İlçede 22 köyle ulaşım sağlanamıyor. 
     Anamur-Gazipaşa kesimindeki heyelan nedeniyle dün sabahtan bu yana kapalı olan Mersin-Antalya Karayolu'nda çalışmalar sürdürülüyor. 
     Doğu Anadolu Bölgesi'nin Van, Bitlis ve Hakkari illerinde 440 yerleşim birimiyle irtibat kesildi. Yüksekova-Şemdinli Karayolu, kar ve tipi nedeniyle ulaşıma kapandı. Hakkari ve Bitlis şehir merkezinde kar kalınlığı 50 santimetreye, yüksek kesimlerde ise yer yer 1 metreye ulaştı. 
     Bolu'da kar yağışı nedeniyle 191 köy yolu ulaşıma kapandı. Köy Hizmetleri ekiplerinin kapalı köy yollarını açma çalışması, aralıksız sürüyor. 
     Koaeli'nde yoğun kar yağışı nedeniyle dün kapanan 245 köy yolundan 137'sinin açıldığı bildirildi. 
     Bu arada, Gebze Eskihisar-Yalova Topçular arasındaki feribot seferlerinin de normal olarak yapıldığı, ancak araç sayısının çok az olduğu öğrenildi. 
     Sivas Valiliği'ne ait çok katlı otoparkın girişinde göçük meydana geldi. Olayda, can kaybı ve araçlarda maddi hasarın olmadığı bildirildi. 
     İki gündür ulaşıma kapanan Sivas-Malatya Karayolu ise açıldı. Trafik, Malatya, Kayseri, Tokat ve Ankara karayollarında kontrollü olarak tek şeritten veriliyor. Bu arada, kapalı bulunan 900 köy yolunun açılma çalışmaları, Köy Hizmetleri ekipleri tarafından sürdürülüyor. 
     Orta Karadeniz Bölgesi'nde yoğun kar yağışı günlük yaşamı olumsuz yönde etkilerken, Samsun, Ordu, Amasya ve Sinop'ta yaklaşık 2 bin köy yolunun ulaşıma kapalı olduğu bildirildi. 
     Konya Sağlık İl Müdürlüğü, yoğun kar yağışı ve aşırı soğuk nedeniyle acil sağlık hizmetlerinin koordinasyonunun sağlanması amacıyla 112 Acil Yardım Merkezi'nde "acil durum ekibi" oluşturdu. 
     






</TEXT>
</DOC>
