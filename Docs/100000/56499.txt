<DOC>
<DOCNO> 56499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur07.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar yolları kapattı... Yağış etkisini sürdürüyor... 
</HEADLINE>
<TEXT>

     Trakya'da kar yağışı ve soğuk havanın yarattığı olumsuz koşulların giderilmesi için karayolları, DSİ, Köy Hizmetleri ve belediye ekiplerinin çalışmaları sürüyor. Edirne, Tekirdağ ve Kırklareli'de 6 ilçe, 5 belde ve 329 köy yolu buzlanma ve kar birikmesi nedeniyle ulaşıma kapalı bulunuyor. 
     Bölgede 8 Aralık Cumartesi gecesi başlayan ve bugün etkisini kaybeden kar yağışı ve soğuk hava hayatı olumsuz etkiledi. 
     Edirne'de 148 köye ulaşılamazken, Enez-Keşan, Uzunköprü-Meriç ve Süloğlu- Lalapaşa karayolları ile Uzunköprü'nün 4 beldesinin yolları buzlanma nedeniyle ulaşıma kapalı bulunuyor. Kapalı olan karayolları ile köy yollarının yeniden ulaşıma açılması için çalışmalar aralıksız sürüyor. 
     Edirne'nin Meriç İlçesi'nde dünden beri telefon görüşmeleri yapılamazken, Enez'de 13, Keşan'da ise 3 köye elektrik verilemiyor. 
     Buz tutan Tunca Nehri'ndeki balıkçı sandalları da buzların arasında mahsur kaldı. Kent içinde belediye ve karayolları ekipleri tarafından kar temizleme ve tuzlama çalışmaları sürüyor. 
     Edirne'de, Valilik tarafından alınan kararla, ilköğretim okulları ve liselerde bugün eğitim-öğretime ara verilmişti. 
     
     Kırklareli 
     Olumsuz hava koşulları Kırklareli'de de etkili olurken, Demirköy İlçesi'ne 7 Aralık 2001 Cuma gününden beri elektrik verilemiyor. 
     Demirköy'de 8, Kofçaz'da 7 ve Vize'de 10 köyün yolu ulaşıma kapalı bulunurken, Kofçaz'da 2 köye elektrik verilemiyor. Bu arada, Demirköy'deki Mahya Tepe'de bulunan TRT'nin vericisiyle, NATO'ya ait askeri tesiste görevli personele ulaşılamazken, burada yol açma çalışmalarına katılan karayolları ekibi de tipi nedeniyle bir süre mahsur kaldı. Ekip, köy hizmetleri ekiplerinin çalışmasıyla kurtarıldı. 
     Kırklareli'de bugün ve yarın ilköğretim okullarıyla, liselerde eğitime ara verildi. Kırklareli merkezde belediye ekipleri tuzlama ve kar temizleme çalışmalarını sürdürüyorlar. 
     
     Tekirdağ 
     Tipi ve sıfırın altındaki hava sıcaklığının etkisiyle Tekirdağ'da, 1 belde ve 156 köy yolu ulaşıma kapalı bulunuyor. Saray-Çerkezköy 
     arasındaki karayolu da ulaşıma kapanırken, karayolunda aralarında bir otobüsün de bulunduğu araçların mahsur kaldığı bildirildi. Araçlara ulaşılması için karayolları ekiplerinin harekete geçtiği belirtildi. Tekirdağ'ın Saray İlçesi'nde 20, Şarköy'de 10, Muratlı'da 7, Malkara'da 70, Çerkezköy'de 3 köy yolu ile Hayrabolu'da 1 belde ve 46 köy yolu ulaşıma kapalı bulunuyor. Şarköy'den Edirne ve İstanbul'a otobüs seferleri yapılamazken, balıkçılar, hava koşullarının olumsuz olması nedeniyle limandan ayrılamadılar. Bu arada, hava şartları nedeniyle yabancı bandıralı bir balıkçı teknesi de Şarköy Limanı'na sığındı. Tekirdağ merkezde kar yağışı etkisini kaybederken, valilik kararıyla ilköğretim ve liselerde eğitime Çarşamba gününe kadar ara verildi. Meteoroloji yetkilileri, Edirne, Tekirdağ ve Kırklareli'de, 13 Aralık 2001 Çarşamba gününe kadar yağış beklenmediğini belirttiler. Edirne'de, 13 Aralık gecesi ise karla karışık yağmur beklenirken, hava sıcaklığının gece eksi 6, gündüz ise eksi 1 derece olacağı bildirildi. Tekirdağ ve Kırklareli'de de Çarşamba ve Perşembe günü karla karışık yağmur beklenirken, sıcaklığın artmayacağı ve mevsim normallerinde olacağı bildirildi. 
     






</TEXT>
</DOC>
