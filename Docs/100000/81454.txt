<DOC>
<DOCNO> 81454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun29.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da 1.2 milyon adet ecstasy ele geçirildi 
</HEADLINE>
<TEXT>

     Hollanda polisi, bir yatta yaptığı aramada, 1.2 milyon adet yapay uyuşturucu ecstasy hapı ele geçirdi. Operasyon çerçevesinde, aralarında Hollanda pasaportlu bir Türk'ün de bulunduğu toplam 6 kişi gözaltına alındı. 
     Piyasaya değeri 15 milyon euro olan uyuşturucu, ülkenin güneyinde yer alan Zierikzee sahil kasabasında, Güney Amerika'ya gitmeye hazırlanan Polonya bayraklı bir yatta bulundu. 
     Olayla ilgili üç Polonyalı, Belçika'nın Anvers kentinde yakalanarak gözaltına alındı. 
     Den Bosch Savcılığı'ndan bugün yapılan açıklamada, uyuşturucunun 19 Nisan'da ele geçirildiği, aynı gün kimsenin gözaltına alınmadığı, ancak sürdürülen soruşturma sonunda birkaç gün sonra Anvers kentinde Polonyalıların yakalanarak gözaltına alındığı bildirildi. 
     Polonyalının birinin evinde yapılan aramada, taşınabilir bilgisayarlar, çok sayıda cep telefonu ve uyuşturucuyla ilgili bilgi ve belgeler bulunduğu belirtildi. 
     
     SANIKLARDAN BİRİ TÜRK 

     Olayla ilgili sürdürülen soruşturma sırasında önceki gün de, Hollanda'da 45 yaşında Hollanda pasaportu taşıyan bir Türk ile bir Hollandalı bir de Polonyalı kadın gözaltına alındı. 
     Rotterdam yakınlarındaki Spijkenisse kasabasında yakalanan sanıklara ait iki ev ve bir otomobil garajında yapılan aramada da, uyuşturucu kaçakçılığıyla ilgili bilgi ve belgelere bulunduğu belirtildi, ayrıntıları hakkında bilgi verilmedi. 
     Açıklamada, Polonya bayrağı taşıyan yatın kime ait olduğu ve nereden geldiğine ilişkin araştırmanın sürdürüldüğü kaydedildi. 
     





</TEXT>
</DOC>
