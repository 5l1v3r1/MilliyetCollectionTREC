<DOC>
<DOCNO> 51334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur08.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson " Türkiye asker gönderme konusunda öncü oldu" 
</HEADLINE>
<TEXT>

     ABD'nin Ankara Büyükelçisi Robert Pearson, Türkiye ile ABD'nin her dönemde iyi ilişkiler içinde olduğunu, ancak içinde bulunulan bu zor süreçte ABD'nin Türkiye'ye her zamankinden daha fazla ihtiyaç duyduğunu söyledi. 
     Ege Serbest Bölgesi Kurucu ve İşleticisi A.Ş. ESBAŞ tarafından düzenlenen ''Amerikan İş Kültürü Günü'' Ege Serbest bölgesi'nde başladı. Toplantının açılış konuşmasını yapan ABD'nin Ankara Büyükelçisi Pearson, Türkiye'nin ABD ile hep harika bir işbirliği içinde olduğunu anlatarak, ''Bu son dönemde maalesef zor bir süreç olacak. Türkiye'nin yardımları vazgeçilmez olacaktır'' dedi. 
     Pearson, iki ülke arasında işbirliğinin sadece askeri anlamda değil, istihbarat, politik, diplomatik ve finansal işbirliği alanlarında olacağını kaydederek, ''Bunlar teknik bilgiyi gerektirir. 
     Zaten, uzun yıllardır, Türkiye'nin bu teknik bilgisi var. Türkiye'nin yardımına ihtiyacımız var. Bu işbirliğine devam edelim'' diye konuştu. 
     Türkiye'nin Afanistan'a asker gönderme kararını ''olumlu'' bulduklarını kaydeden Pearson, sözlerini şöyle sürdürdü 
     ''Türkiye'nin cesaretli bir kararla askeri birlik göndermesini diğer ülkeler de izledi. Türkiye, bu alanda öncü oldu. Ekonomik açıdan Türkiye'nin ne kadar büyük acılardan geçtiğini biliyoruz. Ekonomik zorluklar, Türkiye'nin önünde duruyor. Bu zorlukları kesinlikle küçümsemiyoruz. Türkiye'de finansal ancak pek çok reform yapıldı, ancak hala Türkiye'nin önünde zorluklar var. Özelleştirme, devletin küçültülmesi gibi... Türkiye'nin zekası ve kapasitesi bunları çözebilecektir.'' -''AB İÇİN TÜRKİYE VAZGEÇİLMEZ''- Türkiye-AB ilişkilerinin de önemine işaret eden Pearson, AB için Türkiye'nin vazgeçilmez öneme sahip olduğunu, Türkiye'nin AB ile ilişkilerini geliştirirken ABD ile de ilişkilerini geliştirmesi gerektiğini kaydetti. Türkiye'nin geleceğinin parlak olduğuna inandıklarını belirten Pearson, Türk ve Amerikan işadamlarına ilişkilerin geliştirilmesi için yoğun çaba göstermelerini önerdi. 
     İzmir'in önemli bir kapasiteye sahip olduğunu belirten Pearson, bu şehirdeki Amerikan varlığının büyütülmesini istediklerini ifade etti. 
     Amerikan-Türk Konseyi Yönetim Kurulu Başkanı Brent Scowcroft ise konuşmasında, iki ülke arasında sıkı ilişkiler geliştirmeye konsey olarak kendilerini adadıklarını belirterek, bu tür etkinliklerin, bunun için çok önemli bir adım olduğunu kaydetti. Türkiye ile ABD'nin, 50 yıldır ekonomik ve askeri alanda dünyanın dört bir köşesinde önemli 
     ittifaklar yaptığına işaret eden Scowcroft, Kore, Kosova, Körfez ve son olarak da Afganistan'da bu ittifakların devam ettiğini hatırlattı. Scowcroft, şöyle devam etti ''Biz Amerika içinde savaşlara alışkın değiliz. 11 Eylül trajedisini incelediğimizde, Türkiye'nin hemen yanıbaşımızda olması bizi şaşırtmadı. Cumhurbaşkanı Ahmet Necdet Sezer, erken dönemde önce Pakistan'a gidip Pervez Müşerref'i ziyaret etti. Daha savaşın ilk döneminde bu teması gerçekleştirdi. Şimdi de Tacikistan'a gitti. Burada sadece İmamali Rahmanov ile Kuzey İttifakı ile de görüşerek oradan bölge için çok önemli ülkelerden biri olan Gürcistan'a gidecek. Bu tür adımlar ilişkileri çok önemli kılmakta. Bizim terörizme karşı savaşta Türkiye'nin yardımına ihtiyacımız var. Bizler bölgeyi iyi tanımıyoruz. Bu tip çatışma yönlerini bilmiyoruz. Türkiye uzun yıllardır bu bölgeyi iyi tanıyor. Aklı seliminize ihtiyacımız var.'' 
     






</TEXT>
</DOC>
