<DOC>
<DOCNO> 51857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun14.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da grevdeki öğretmenlere öğrencilerinden destek... 
</HEADLINE>
<TEXT>

     İtalya'da ilk ve orta dereceli okullarda görev yapan öğretmenler, 2002 bütçesinde kendilerine az kaynak aktarıldığı gerekçesiyle greve gitti. 
     Cgil, Cisl, Uil adlı sendikalara bağlı öğretmenlerin, tam gün greve gitmesiyle okullarda dersler yapılamadı. Binlerce öğretmen ve onlara destek olan öğrencileri, meydanları doldurarak hükümetin bütçesini protesto etti. 
     Sendika başkanları yaptıkları açıklamalarda, ''hemen bir yatırım planı istiyoruz. Hükümetin öğrenime ayırdığı bütçe, diğer Avrupa Birliği ülkelerine oranla çok daha düşük. Eğer para yoksa bazı şeylerden vazgeçmek gerekecek, bu da çocuklarımızın geleceğiyle oynamak demek'' dedi. 
     Öğretmenler, bütçeyi protestonun yanı sıra uzun süredir gündemlerinde olan sınav sisteminde değişiklik ve geçici öğretmenlerin kontratlarında maaş artışı konularını da tekrar dile getirdi. 
     Hükümet tarafından hazırlanan ve parlamentoda görüşülmesine devam edilen 2002 bütçesinde okullar için 2 trilyon liret yaklaşık 1 milyar dolar ayrılırken, öğretmen ve doçentlerin bağlı olduğu sendikalar bunun en azından yüzde 18 artırılmasını istiyor. 
     






</TEXT>
</DOC>
