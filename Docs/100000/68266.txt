<DOC>
<DOCNO> 68266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun21.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Irak'a harekat desteksiz de mümkün" 
</HEADLINE>
<TEXT>

     Komşularının Irak’tan korkması gerektiğini söyleyen ABD Dışişleri Bakanı Colin Powell, Irak’a yönelik bir harekatı Rusya, Avrupa ve Arap ülkelerinin desteği olmadan da" yapabileceklerini ifade etti. 
     ABD Başkanı George Bush'un Asya gezisine eşlik eden Powell, Tokyo'dan, NBC televizyonuna konuk oldu. "Saddam kitle imha silahlarıyla ilgilenmediğini söyledi. Ona inanıyor musunuz" sorusuna karşılık Powell, "Aynı şeyleri 10 yıldır duyduk. Eğer bu doğruysa, Saddam haklı, ben yanlışsam, söylediklerini test etmenin basit bir yolu var. O da, Saddam'ın silah gözlemcilerinin ülkesine girmesine izin vermesi" dedi. 
     Powell, Irak'a yaptırımların Mayıs ayında "akıllı yaptırımlar" yaklaşımıyla daha da sıkılaştırılmasını beklediğini de söyledi. 
     ABD Dışişleri Bakanı, 11 Eylül terörist saldırılarıyla Irak'ın bir bağlantısı olduğuna dair şu ana kadar kanıt bulunamadığını da belirtti. Powell, ambargo sayesinde Saddam'ın sıkıştırıldığını ve bölgedeki hiçbir ülkede Saddam'a iyi gözle bakılmadığını, Irak liderinin, nükleer, kimyasal ve biyolojik silah programları üzerinde çalıştığını söyledi. Powell ABD'nin, bu durumdan büyük endişe duyduğunu da kaydetti. Powell, "Saddam bunu yapmayı durduruncaya kadar, Irak rejimi değişinceye kadar, Irak'ın komşularının korkmak için çok nedeni var. Biz de korkmalıyız çünkü, Saddam'ın geliştirmekte olduğu silahlar, bunları kullanacak teröristlerin eline geçebilir" diye konuştu. 
     Gazeteci Russert’ın, Ruslar, Avrupalılar ve Arap ülkelerinin desteği olmadan Irak’a karşı bir şey yapmak mümkün mü ’’ sorusuna karşılık Powell, Elbette mümkün. Eğer bölgeyle temasınız yoksa daha zor ve biz birşey yapacaksak bunu, uluslararası toplumun desteğiyle yapmayı tercih ederiz. Ancak şu anda Başkan bütün seçenekleri tartıyor. Başkan, BM’de, dost ve müttefiklerimizle ikili ilişkilerde, siyasi ve diplomatik eylemlere önderlik etmeyi sürdürüyor. Başkan sabırla hareket ediyor. Hepimiz, bunların bizi nereye götüreceğini göreceğiz. Sürekli söylediğimiz gibi, Başkan’ın danışmanları tarafından getirilmiş bir saldırı planı veya askeri seçenek yok’’ diye konuştu. 
     Saddam rejiminin devrilmesi halinde yerine kimin getirilebileceği yönündeki bir soruya karşılık Powell, Amerikan yönetiminin, bütün Irak halkını temsil edecek, demokratik bir rejim görmek istediğini söyledi. Demokratik geleneğe sahip olmayan Irak’ta bunu gerçekleştirmenin zor olacağına işaret eden Powell, Ancak Irak halkı, Afganistan halkı gibi bu yeni fırsatı hakediyor’’ dedi. 
     Irak liderini devirmeye yönelik gizli operasyonlara ilişkin bir soru üzerine Powell, bu tür operasyonların kolay olmadığını ancak ABD’nin, bütün seçenekleri değerlendirdiğini söyledi. 
     






</TEXT>
</DOC>
