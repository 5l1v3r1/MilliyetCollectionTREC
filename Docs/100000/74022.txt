<DOC>
<DOCNO> 74022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/soneko16.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi Genel Müdürü "2002 ciro hedefimiz 4 milyar dolar" 
</HEADLINE>
<TEXT>

     Petrol Ofisi PO Genel Müdürü Ertuğrul Tuncer, şirketin bu yılki ciro hedefinin 4 milyar dolar civarında olduğunu bildirdi. 
     Petrol Ofisi'nin 2001 yılı olağan Genel Kurul toplantısı, Maslak'taki şirket merkezinde yapıldı. 
     Ertuğrul Tuncer, Genel Kurul'da yaptığı konuşmada, fiyatlarda ve ithalatta serbesti getirecek olan petrol yasasının kendilerine de büyük katkısı olacağını söyledi. 
     Gazetecilerin soruları da yanıtlayan Tuncer, 2002 yılı hedefleri arasında 500 istasyonun yeni standartlara uygun hale getirilmesi, benzinlerde yüzde 1, motorinde yüzde 4'lük bir pazar payı artışı sağlanmasının yer aldığını kaydetti. 
     Tuncer, şirketin bu yılki toplam yatırımının 63 milyon dolar olacağını belirterek, ''2002 için ciro hedefi, 4 milyar dolar civarında'' dedi. 
     Ertuğrul Tuncer, Petrol Ofisi'nin geçtiğimiz günlerde gerçekleştirilen ikincil halka arzına ilişkin bir soru üzerine, yurtdışındaki tanıtım toplantılarında Irak konusu kastedilerek yatırımcıların zamanlamayı iyi bulmadıklarını, şirketlerde azınlık haklarının da bulunduğu bazı çekincelerini dile getirdiklerini ifade etti. 
     Kendisinin satılacak malın çok iyi olduğunu bildiği için ilk başlardaki intibasının daha fazla bir talep geleceği yönünde olduğunu kaydeden Tuncer, ''Ancak programın yarısından itibaren birtakım gelişmeler talebi olumsuz olarak etkiledi maalesef. Bunu bir şansızlık olarak değerlendiriyorum. Ama yine de böylesine bir ortamda başarı'' dedi. 
     Petrol Ofisi Yönetim Kurulu Başkanı Caner Çimenbiçer de, Genel Kurul'daki konuşmasında, ülkenin içinde bulunduğu sorunlara rağmen şirketin özelleştirildiği günden bu yana atılımları ile başarılı bir mali dönemi daha kapattığını vurguladı. 
     Şirketin çalışmalarından örnekler veren Çimenbiçer, ''İstasyon sayısı az ama performans olarak yüksek. Sürekli pazar payını artırmayı hedefleyen Türkiye'nin sürekli 1. dağıtım şirketi olmayı hedefleyen bir Petrol Ofisi var huzurlarınızda'' diye konuştu. 
     Genel Kurul'da 2001 yılı karının dağıtılmayarak şirket içinde bırakılması önerisi kabul edildi. 
     Şirketin faaliyet raporunda yer alan verilere göre, özelleştirme sonrası personelin 3'te ikisinden fazlası işini yitirirken, şirketin karlılığı ve pazar payı arttı. 
     Kayıtlı sermayesi 100 trilyon olan Petrol Ofisi'nin 2001 yılı sonu itibariyle aktif toplamı 632 trilyon 691 milyar lira, özsermayesi ise 293 trilyon 997 milyar lira olarak gerçekleşti. 
     Aynı yıl içinde şirket, 4 katrilyon 173 trilyon 616 milyar liralık net satış yaptı ve net karını 72 trilyon 559.1 milyar liradan 186 trilyon 596 milyar liraya yükseltti. 
     PO, 3999 akaryakıt istasyonu, yaklaşık 4700 bayi, 2 madeni yağ fabrikası, 24 hava ikmal ünitesi, 8 tesisat, 2 akaryakıt deposu, 2 rafineri irtibat müdürlüğü ve 3 madeni yağ deposu ile faaliyetlerini sürdürüyor. 
     21 Temmuz 2000'de imzalanan anlaşmayla yüzde 51'lik kamu hissesi 1 
     milyar 260 milyon dolar bedelle Türkiye İş Bankası ve Doğan Şirketler Grubu'nun oluşturduğu ortak girişim grubuna devredilen şirketin özelleştirmeden sonra yatırım harcamalarının toplamı 88 milyon dolara ulaştı. Geçen yıl sonu itibariyle pazar payı da benzin satışlarında yüzde 19'dan yüzde 26'ya, motorin satışlarında yüzde 28'den yüzde 35'e, madeni yağ satışlarında yüzde 29'dan yüzde 35'e çıktı. Bu arada, tasarruf uygulamaları sonucu Temmuz 2000'de 3838 olan personel sayısı Aralık 2001'de 1172'ye indirildi. Özelleştirme sonrası 2666 kişi işini kaybetti. İstasyon sayısı 4584'den yaklaşık 4000'e çekildi. 
     






</TEXT>
</DOC>
