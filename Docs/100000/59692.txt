<DOC>
<DOCNO> 59692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/spor/spo12.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Çupi turnuvası start aldı 
     GEÇEN yıl kaybettiğimiz yazarımız İslam Çupi’nin anısına düzenlenen futbol turnuvası dün başladı. Şişli Belediye Başkanı Mustafa Sarıgül’ün katkıları, Orhan Budak’ın da desteğiyle düzenlenen turnuvada ilk gün üç maç yapıldı. Kuruçeşme, Nişantaşı’nı 3 - 2, Kasımpaşa - Haznedar Güvenspor’u 8 - 0, Etiler de Feriköy Paşa Mahallesi’ni 5 - 2 mağlup etti. Turnuvanın finali Çupi’nin 6 Şubat’taki ölüm yıldönümünde gerçekleştirilecek. Fotoğraf Serkan Hacıoğlu 
     
     Diploma töreni 
     FUTBOL Federasyonu’nun düzenlediği "Kulüp Doktoru Gelişim Semineri"ne katılanlara diplomaları dağıtıldı. Başkan Haluk Ulusoy ve Milli Takımlar Teknik Direktörü Şenol Güneş’in de katıldığı törende 20’si fizyoterapist, 184’ü masör toplam 204 kişiye diploma verildi. Ulusoy, "47 yıllık özleme son veren Güneş’e teşekkür ediyoruz. Biz gönüllerin federasyonuyuz" dedi. 
     
     Blackburn mağlup 
     TUGAY’IN forma giydiği Blackburn Rovers dün Derby Country’e evinde 1-0 yenildi. Tugay karşılaşmada 90 dakika görev alırken, etkili olamadı. Galatasaray’ın Şampiyonlar Ligi’ndeki rakibi Liverpool, West Ham ile deplasmanda 1-1 berabere kaldı. Milli futbolcumuz Mustafa İzzet’in kırmızı kartla oyundan atıldığı karşılaşmada ise Leicester City, Bolton ile deplasmanında yenişemedi 2-2. 
     
     Hasan Özer Rizespor’da 
     ÇAYKUR Rizespor, Gaziantepspor’da bu sezon bekleneni veremeyen Hasan Özer’i transfer etti. Asbaşkanı Vedat Peker, tüm pürüzleri giderip, Bağlarbaşı’ndaki ofisinde golcü oyuncu ile resmi sözleşme yaptı. Peker, "Sezon sonuna kadar kiralık olarak anlaştık. Ancak istediğimiz taktirde bu oyuncunun bonservisini de alabiliriz" dedi. 
     
     Ödülde skandal 
     DEVLET, altı milli haltercinin maaşını 1.5 yıldır ödemeyen ve icralık olan Kombassan Konyaspor’a, sporcularının başarıları nedeniyle 17 milyar lira ödül verdi. Halil Mutlu’nun 300 bin marklık çekini ve 40 milyarlık birikmiş aylığı ile diğer haltercilerin yaklaşık 30 milyar lirayı bulan maaşlarını ödemeyen Kombassan’a ödül verilmesi tepki çekerken, yetkililer talimatı uyguladıklarını bildirdiler. 
     
     Akredite zammı 
     ULUSLARARASI Olimpiyat Komitesi’nin IOC akredite ettiği Hacettepe Doping Kontrol Merkezi, yıllardır tüm yükünü çeken GSGM’ye beklenenin tersine büyük maddi yük getirecek. Bünyesine girilmesi üzerine numune analiz fiyatları IOC’a göre uygulanırken, ulusal müsabakalarda analiz başına 100 milyon lira ücret de standart fiyat olan 200 dolara çıkarılacak. 
     
     Eskilere dönüş 
     GÖZTEPE, teknik direktörlüğe Ümit Kayıhan’ın getirilmesinin ardından hareketlendi. Yönetim, Burhan’dan sonra eski futbolcuları Metin Diyadin ve Ümit İnal ile de anlaşma sağladı. Gözden çıkarılıp, kulüpten uzaklaştırılan iki futbolcu ile el sıkışan yönetim, yarın sözleşme imzalayacaklarını açıkladı. 
     



 SPOR 


















</TEXT>
</DOC>
