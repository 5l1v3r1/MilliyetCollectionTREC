<DOC>
<DOCNO> 82406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko07.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılının ikinci yarısında global canlanma bekleniyor 
</HEADLINE>
<TEXT>

     ABD'de geçen yıl yaşanan 11 Eylül olayları ve gecikmeli etkilerinin, küresel ekonomiye deflasyonist bir şok olarak yansıdığı vurgulandı. 
     Bu arada Dünya hasılası ortalama büyüme oranının, 2001-2002 döneminde yüzde 1.9 olmasının bekleniyor. 
     Dış Ticaret Müsteşarlığı'nın ''Global Durgunluk'' değerlendirmesinde, düşürülerek revize edilen tahminlerin dünya ekonomisinde büyük bir durgunluğa işaret ettiği vurgulanırken, genelde yüzde 2.5'lik büyüme oranının küresel durgunluk için ''eşik noktası'' olarak kabul edildiği ifade edildi. 
     Kesin rakamların tahminlerden aşağı çıkması durumunda, 2. Dünya Savaşı sonrası yaşanan en ciddi küresel durgunluk ile karşı karşıya kalınmış olacağı kaydedildi. 
     2001-2002 döneminde Gayri Safi Yurt İçi Hasıla GSYİH artış 
     tahminlerinin, ABD için 1.1 puan düşerek yıllık ortalama yüzde 1'e, Avrupa için 0.7 puan düşerek yüzde 1.5'e gerilerken, Japonya'da yüzde 0.8'lik daralma ve tüm endüstrileşmiş ülkeler içinse yüzde 1 olarak gerçekleşmesinin beklendiği ifade edildi. 
     
     11 EYLÜL OLAYLARI 

     Değerlendirmede, 11 Eylül olaylarının ve gecikmeli etkilerinin, küresel ekonomiye ''deflasyonist'' bir şok olarak yansıdığı ve toplam talep daralmasının, toplam arzdaki azalmadan daha fazla olacağının düşünüldüğü kaydedildi. 
     Endüstriyel dünya enflasyonunun gelecek yıl daha yavaşlaması beklenirken, 2001 yılında yüzde 2.2 olan enflasyonun, yüzde 1.5'a ya da daha aşağılara inmesinin beklendiği belirtildi. 
     
     ABD EKONOMİSİ 

     Değerlendirmeye göre, 11 Eylül olayları ile daha da derinleşen global durgunluk, süresi açısından öncekilerden farklı bir sonuç ortaya koyabilecek ve uzun süreli bir şok da ABD portföy yatırımlarında düşüşü uzatabilecek. 
     Büyük boyutlardaki cari işlemler açığı ve finansal küreselleşme sebebiyle ABD ekonomisinin, uluslararası sermaye akışlarına daha duyarlı hale geldiği belirtilen değerlendirmede, uzun süreli bir krizin veya ABD'nin güvenli liman statüsünü yitirmesi sonucu sermaye akışındaki azalma ihtimalinin ABD ekonomisini tehdit ettiği kaydedildi. 
     Yaşanan durgunluğun dünya ticaretini de olumsuz yönde etkilediği belirtilen değerlendirmede, dünyanın en büyük üç ithalatçı ülkesi olan ABD, Japonya ve Almanya'nın ithalatlarındaki azalmanın, özellikle ekonomileri ihracata dayalı ülkeler için tehlike arz ettiği bildirildi. 
     Değerlendirmede, beklentilerin global canlanmanın 2002 yılının ikinci yarısında başlaması yönünde olduğu belirtilirken, sermaye hareketlerinin beklenenden farklı bir yol izlemesi durumunda, küresel daralmanın boyutunu, ekonomik büyümeleri ihracata dayalı, son derece bağımlı olan Japonya dışındaki Asya ülkeleri ve Merkezi ve Doğu Avrupa ülkelerinin performanslarının belirleyeceği ifade edildi. 
     





</TEXT>
</DOC>
