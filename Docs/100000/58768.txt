<DOC>
<DOCNO> 58768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo17.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor hocası Bijediç "Fenerbahçe'den teklif almadım" 
</HEADLINE>
<TEXT>

     Bursaspor Teknik Direktörü Nejat Biyediç, gazetelerde yer alan ''Fenerbahçe, Denizli'nin yerine Biyediç ile anlaştı'' haberlerine, ''Fenerbahçe'den teklif almadım'' diyerek yanıt verdi. 
     Vakıfköy Sosyal Tesisleri'nde antrenman öncesi gazetecilerin sorularını yanıtlayan Biyediç, ''varsayımlar'' ve ''iddialar'' üzerine konuşmak istemediğini, şu anda sadece Bursaspor'un başarısını düşündüğünü söyledi. 
     Biyediç, bir gazetecinin, ''Fenerbahçe'den teklif gelirse gider misiniz'' sorusu üzerine, ''Gelmeyen bir teklif üzerine konuşmak yersiz. Bu, 'Real Madrid'ten teklif gelse gider misin' gibi bir soruya benziyor. Hele bir teklif gelsin, daha sonra üzerinde düşünür ve konuşuruz'' dedi. 
     Bursaspor Kulübü Başkanı Erdoğan Bilenser de Fenerbahçe'nin Nejat Biyediç'i istediği yönünde kendilerine resmi bir bilgi gelmediğini belirtti. 
     Haberi ''gazetelerin abartması'' olarak değerlendiren Bilenser, ''Ben de olayı gazeteden öğrendim. Fenerbahçe Kulübü'nün bize resmi bir başvurusu olmadı'' diye konuştu. 
     Fenerbahçe, Rıdvan Dilmen'in teknik sorumlu olduğu dönemde, Nejat Biyediç'e resmi teklifte bulunmuş, ancak Boşnak asıllı hoca, ''ikinci adam olmam'' diyerek bu öneriyi geri çevirmişti. 
     






</TEXT>
</DOC>
