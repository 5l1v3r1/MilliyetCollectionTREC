<DOC>
<DOCNO> 60588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur01.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yağan kar hayatı felç etti 
</HEADLINE>
<TEXT>

     Sabah saatlerinde başlayan yoğun kar yağışı İstanbul'u vurdu. Trafik kilitlendi, insanlar işlerine yürüyerek gitmek zorunda kaldı, okullar tatil oldu, hava, deniz ve demiryolu seferleri durdu. İstanbul'daki amatör küme maçları da kar yağışı nedeniyle iptal edildi. Kar yüzünden birinci köprü trafiğe kapandı, köprüden yaya geçişlerine izin verildi. 
     Kentin Avrupa yakasında etkili olan kar yağışı nedeniyle, trafikte yoğun sıkışıklık yaşanırken, yüksek bölgelerdeki ana arterlerde de zaman zaman buzlanmalar görülüyor. 
     İstanbul Büyükşehir Belediye Ulaşım Daire Başkanı Rafet Bozdağan, İstanbul'da kar yağışının sabah 07.00'den itibaren özellikle yüksek bölgelerde etkili olduğunu dile getirerek, tuzlamalara rağmen bazı bölgelerde buzlanmaların devam ettiğini bildirdi. 
     
     Trafik felç oldu 

     İstanbul'taki yoğun kar yağışı nedeniyle tuzlama yapılan Boğaziçi Köprüsü'nde araçların yavaş ilerlemesi, bağlantı yolarda yoğun bir trafiğe neden oldu. 
     İstanbul Büyükşehir Belediyesi Trafik Şube Müdürlüğü Kriz Merkezi'nden alınan bilgiye göre, Boğaziçi Köprüsü'ndeki tuzlama çalışması nedeniyle az sayıdaki zincirli araç yavaş olarak ilerliyor. 
     Köprüdeki tuzlama ve trafiğin çok yavaş ilerlemesi, bağlantı ve çevre yollarda yoğun bir trafiğe, bazı yerlerde de kilitlenmeye yol açtı. 
     Yetkililer, tuzlama çalışmasının ardından yeni bir kar fırtınasının olmaması halinde Boğaziçi Köprüsü'ndeki trafiğin ancak yavaş olarak akışının devam edebileceğini bildirdiler. 
     Bu arada, Fatih Sultan Mehmet Köprüsü ile İstanbul'un tüm tali yol çıkışları ve ana yol bağlantılarında trafikteki yoğunluğun hala sürdüğü ifade edildi. 
     
     Ana arterler kapalı 

     İstanbul'u etkisi altına alan yoğun kar yağışı nedeniyle kentteki ana arterler ile çevre yollarında ulaşımın güçlükle de olsa sağlandığı, ara yolların ise büyük bölümünün kapalı olduğu bildirildi. 
     Trafik Denetleme Şube Müdürlüğü yetkilileri, sabah saatlerinden itibaren İstanbul'u etkileyen kar yağışının, kentte trafiği büyük ölçüde aksattığını kaydettiler. 
     Kar yağışı ve buzlanma nedeniyle ana arterler ile çevre yollarında ulaşımın güçlükle de olsa sağlandığını ifade eden yetkililer, ara yolların ise büyük bölümünün kapalı olduğunu bildirdiler. 
     Yetkililer, Büyükçekmece-Beylikdüzü bağlantı yolunda araçların zincirli olsalar dahi rampayı çıkamadığını ifade ederek, vatandaşları bu yolu kullanmamaları konusunda uyardı. 
     Sabah saatlerinden itibaren kentte çok sayıda maddi hasarlı trafik kazası da meydana geldi. 
     Bu arada, Esenler'deki Büyük İstanbul Otogarı'ndan bu sabah planlı olarak hareket edecek olan şehirlerarası yolcu otobüslerine, sadece zincir takmaları halinde otogardan çıkış izni veriliyor. 
     Otogar yetkilileri, yolcuların Esenler'e ulaşamaması nedeniyle, şehirlerarası otobüslerin yarıdan fazlasının yola çıkmadığını kaydettiler. 
     Öte yandan, TDİ Şehir Hatları İşletmesi vapurları ile İETT otobüs seferlerinin yapılamaması nedeniyle Avrupa ve Anadolu yakaları arasındaki ulaşımda vatandaşlar, Üsküdar-Beşiktaş ve Üsküdar-Kabataş hattında çalışan büyük yolcu motorlarını kullanıyor. 
     
     Zincirsiz çıkmayın 

     Bu arada, İstanbul Emniyet Müdürü Hasan Özdemir, sabah saatlerinde başlayarak etkisini sürdüren yoğun kar yağışı nedeniyle, emniyet müdür yardımcıları, şube müdürleri, ilçe emniyet müdürleri ile sivil ekipleri de trafiğin düzene sokulması için göreve çağırdı. 
     Telsiz anonsu ile tüm ekiplerin vatandaşlara yardımcı olmasını isteyen Özdemir, ''Zincirsiz araçların yola çıkmaması'' için de, basın kuruluşları aracılığıyla vatandaşların uyarılmasını istedi. 
     
     Karayolları çalışıyor 

     Karayolları 17. Bölge Müdür Vekili Asım Öztürk, kar yağışının sabah saatlerinde, herkesin işine ve okuluna gitmek üzere yollarda olduğu bir anda yoğunlaşması nedeniyle sıkıntı çektiklerini belirtti. 
     Trafik yoğunluğu olduğu için tuzlama çalışmalarını güçlükle sürdürebildiklerini anlatan Öztürk, araçlarının zaman zaman trafik polislerinin yardımıyla ve ters yollara girerek çalıştıklarını ifade etti. 
     Bazı yerlere halen ulaşamadıklarını ve açtıkları bazı yolların hemen ardından yeniden kapandığını da kaydeden Öztürk, E-5 Karayolu'nun Haliç çıkışı ile Altunizade civarı ve Zincirlikuyu rampasında sıkıntıları bulunduğunu belirtti. 
     TEM otoyolunun, yoğunluk yaşanmasına rağmen daha az sorunlu olduğunu belirten Öztürk, vatandaşlardan, mümkün olduğunca özel otomobilleriyle yola çıkmamalarını, yolda kalan araçlarını da mutlaka emniyet şeritlerine çekmelerini istedi. 
     Öztürk, Boğaziçi ve Fatih Sultan Mehmet köprülerinde ise trafiğin yavaş da olsa işlediğini ifade etti. 
     
</TEXT>
</DOC>
