<DOC>
<DOCNO> 55579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/guncel/agun.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayıp etmişsin Vali Bey 
</HEADLINE>
<TEXT>

Yalova Valisi Nihat Özgöl, Dünya Engelliler Haftası nedeniyle düzenlenen konferansa gelen kadını, spastik kızı ağladığı için azarlayarak dışarı attırdı... 
     MEHMET CANTÖZÜN DHA 

     Yalova'da önceki akşam Atatürk Bahçe Kültürleri Araştırma Enstitüsü'nde özürlü yakınlarına yönelik düzenlenen konferansa, 4.5 yaşındaki spastik engelli Çiğdem ile annesi Emine Kalender de katıldı. Minik Çiğdem'in toplantı sırasında sürekli ağlamasına sinirlenen Nihat Özgöl, bir görevli aracılığıyla annenin çocuğunu susturmasını veya salondan çıkmalarını istedi. 
     
     Katılımcılara sordu 
     Anne Kalender, Özgöl'ün talimatını ileten görevliye davetli olduklarını belirterek, "Burada özürlüler için konferans veriliyor. Özürlülerden kim rahatsız oluyorsa salondan o çıksın" dedi. Kalender'in bu sözlerini duyan Özgöl, katılımcılara "Bu anne ve çocuğundan rahatsız oluyor musunuz " diye sordu. Katılımcıların çoğunun "evet" karşılığı vermesi üzerine Özgöl, anneyle çocuğunun salondan çıkarılmasını istedi. 
     İstanbul Büyükşehir Belediyesi Başkanı Ali Müfit Gürtuna’nın akrabası olduğunu söyleyen Emine Kalender ve kızı Çiğdem, bunun üzerine görevliler tarafından salondan çıkarıldı. Bu sırada izleyicilerden biri Özgöl'ü eleştirerek "Biz rahatsız olmuyorduk. Siz onların gururunu incittiniz" dedi. İzleyicinin görüşüne katılmayan Özgöl, "Ben bu insanın gururunu incittiğime inanırsam gerekirse evine gider özür dilerim" diye konuştu. 
     
'Bizi küçük düşürdü’      Salondan çıkarılınca gözyaşlarına boğulan Emine Kalender, kızının ağladığını ancak kimseyi rahatsız etmediğini belirterek, tepkisini şöyle dile getirdi "Özürlünün halinden ancak evinde özürlüsü olan anlar. Toplantıya zaten herkes engelli yakınıyla geldi. Bu çocuklar sorunlu olur. Ben de kızım ağladığı için toplantıdan çıkacaktım ama Vali böyle tepki gösterince çok üzüldüm. Bizi küçük düşürdü. Suç duyurusunda bulunacağım." 
     
'Kadın ya cahil ya provokatör '      Vali Özgöl ise konferans başladıktan kısa bir süre sonra çocuğun ağlamaya başladığını ve susmadığını belirterek, şunları söyledi "Görevliye, annenin ya çocuğunu susturması veya susana kadar salon dışına çıkması talimatını verdim. Kadın, 'Rahatsız olanlar salondan çıksın' diyerek, yüksek sesle konuşmaya başladı. Bunun üzerine, 'Herkes rahatsız oluyor' dedim. O da 'Bu çocuk, nasıl susturabilirim' dedi. Bu kadın ya cahil veya provokatör." 
     



 GÜNCEL 




















</TEXT>
</DOC>
