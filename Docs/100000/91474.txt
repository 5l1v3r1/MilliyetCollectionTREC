<DOC>
<DOCNO> 91474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur16.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Liderler düzeyinde görüşmelerimiz devam edecek'' 
</HEADLINE>
<TEXT>

     DYP Genel Başkanı Tansu Çiller, Türkiye'nin her zamankinden daha çok diyaloga ihtiyacının bulunduğunu belirterek, ''Önümüzdeki günlerde liderler düzeyinde görüşmelerimiz devam edecek'' dedi. 
     Çiller, Türkiye Sakatlar Derneği'nce, Sarıyer Çayırbaşı Neşesuyu Piknik Alanı'nda düzenlenen pikniğe katıldı. Program öncesi basın mensuplarının sorularını yanıtlayan Çiller, Türkiye A Milli Futbol Takımı'nın bugün Senegal ile yapacağı 17. Dünya Kupası Çeyrek Final maçıyla ilgili bir soru üzerine, olağanüstü heyecanlı olduğunu dile getirdi. 
     Millilerin gösterdiği başarının Türk milletini bayram havasına soktuğunu belirten Çiller, Antalya'daki programı nedeniyle maçın bir bölümünü izleyebileceğini, kalan kısmını ise uçakta takip edeceğini kaydetti. 
     Çiller, ''Milliler, Türkiye'ye bir gurur daha yaşatacak mı '' şeklindeki bir soru üzerine, şunları söyledi 
     ''İnşallah. Türkiye'nin başarıya hasret bir konumu var. Başarı bu ülkenin hakkı. Sporcusuyla yöneticisiyle bir oldular. Bunu görmek lazım. Başarıya doğru koşuyorlar. Bundan daha büyük bir tanıtım kampanyası olamaz. Sporcuları ve yöneticileri kutluyorum. Bizi buraya kadar getirdiler. İnşallah final oynayacağız.'' ''Skor tahmini'' sorulan Çiller, ''İnşallah yeneceğiz, hem de çok gollü yeneceğiz. Bütün arzumuz bu'' dedi. 
     -''BAHÇELİ'NİN SÖZLERİ''- Devlet Bakanı ve Başbakan Yardımcısı Devlet Bahçeli'nin, ''Zirveye katılarak görüşlerini belirtme ihtiyacı hissetmeyenlerin ikili görüşmelerle ne gibi sonuçlara ulaşacaklarını merak ediyorum'' sözlerinin sorulması üzerine Çiller, şu yanıtı verdi 
     ''Türkiye'nin her zamankinden daha çok diyaloga ihtiyacı var. 
     Liderler zirvesine katılmayışımızın sebebi diyalog karşıtlığı değil, o zirve Meclis'in yerini alamayacağıydı. Meclis'e saygı olmalıydı. Sayın Başbakan'a Allah acil şifalar versin ama 'Afganistan'a gideceğim' diyor, katılamıyor, 'MGK'ya gideceğim' diyor katılamıyor, Liderler Zirvesi'ne katılamıyor, bize randevu veriyor katılamıyor. Artık bu bir siyasi tespit değil, hukuki tespit haline geldi. Hükümetin başı yok. 
     'Bu meseleler eğer hükümetsiz yapılabilir' mesajı veriliyorsa ki,o resim onu vermek istiyor, biz bunun parçası olmak istemedik. Mesele bundan ibarettir.'' -''RANDEVU VERMEMEZLİK YOK''- Çiller, ''Bahçeli'nin kendisine randevu vermediği'' iddiaları üzerine de, ''Hayır böyle bir randevu vermemezlik etmedi. İstanbul'a gideceğini ifade etti. Önümüzdeki günlerde liderler düzeyinde görüşmelerimiz devam edecek'' dedi. 
     Başka bir soru üzerine de Çiller, Türkiye'nin AB üyeliğinin önünün açılması gerektiğini ifade ederek, Meclis'in bunun için açık kalması gerektiğini bildirdi. 
     Çiller, şöyle devam etti 
     ''Bunun için Hükümet lazım. Hükümetin en büyük engel olduğunu görüyorum. Milletin hassasiyeti olan noktadan başlamanın alemi yok. 
     Zaten onur yaparaktan, bir idam meselesini hallederek Türkiye bir noktaya varamayacaktır. AB'nin kendisi de söylüyor. Onun için çalışmaya başlayalım. Hep birlikte ülkenin önünü açalım. Yapılacak çok şey var. Meclis mutlaka açık olsun.'' -ÖZÜRLÜLERE SESLENDİ- Çiller, piknikte yaptığı konuşmada da, amaçlarının, özürlü evlatları saklamadan, onları eğiterek, toplumun içinde verimli insan haline getirmek olduğunu söyledi. 
     Bugünkü yasalara göre, 44 bin özürlü gencin devletten iş bulma hakkına sahip olduğunu, ancak bunun gerçekleşmediğini dile getiren Çiller, ''İnşallah geldiğimiz zaman bu sözü veriyorum. Ankara, 280 bin kişi aldı ama 44 bin sakat evladımıza buradan bir şey çıkmamışsa o zaman bunda bir eksiklik var. Bir anne olarak gelip o eksikliği tamamlayacağım'' diye konuştu. 
     Türkiye Sakatlar Derneği Genel Başkanı Şükrü Poyraz da, Türkiye nüfusunun yüzde 10'unun sakat bireylerden oluştuğunu hatırlatarak, Türkiye Cumhuriyeti'nin kuruluşundan bu yana sakat insanların sayısının belirlenmemesini eleştirdi. 
     Özürlülerle tokalaşan ve bazılarına imza dağıtan Çiller'e, piknik alanında üzerinde nazar boncuğu bulunan bileklik hediye edildi. 
     Türkiye Ortopedik Engelliler Federasyonu Başkanı İsmet Gökçe de, Çiller'e bir plaket sundu. 
     





</TEXT>
</DOC>
