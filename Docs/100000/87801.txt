<DOC>
<DOCNO> 87801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/spo07.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost kazığı 
</HEADLINE>
<TEXT>

Millilerimiz ilk dakikalardan itibaren heyecanlarını yenemediler. Ronaldo defansın hatasını değerlendirdi. "Maç berabere biter" diye düşünüyorduk ki, G.Koreli hakemi hesap edemedik 
     BİLAL MEŞE 

     MAÇ başladığında millilerimizin heyecanı ayaklarına gelen her topta görülüyordu. Şenol Güneş beklendiği gibi tek forvetle Hakan Şükür sahaya çıkıp, Hasan ve Yıldıray’ın orta sahadan verecekleri destekle rakip kaleye gitmeyi düşünüyordu. Tugay ön liberoya yerleşmiş, Okan’ın sakatlığında Fatih sağ kulvara çekiliyor, Hakan Ünsal da sol tarafa kelepçe oluyordu. 
     Maç öncesi yorumlarda beklenen dörtlü defansın yerini Ümit Özat’ın libero gibi oynadığı beşli blok almıştı. Alpay Ronaldo’nun, Bülent de Rivaldo’nun başındaydı. Brezilya usta ayaklarının güvenle oynadığı, pas yüzdesinin zirveye ulaştığı bir futbolla sahadaydı. Juninho’nun derinleme kat edişleriyle Ronaldo ve Rivaldo birbirlerine yakın oynayarak, verkaçlar ile defans arasından sızmaya çalışıyorlardı. 
     İlk 25 dakikada sambacıların müthiş baskısı ve üstünlüğü kaçınılmazdı. Top yapamadık, paslarımız isabetli olmadı ve hücumda çoğalamadık. 
     5. dakikada kullandığımız ilk kornerin ardından, 7’de Rüştü’nün Ronaldinho’ya verdiği pas ile yürekler ağızlara geldi. Yıldız futbolcunun boş kaleye vuruşu isabetsizdi. 17’de Hasan Şaş’ın ortasına Hakan Şükür’den önce kaleci yetişti. 19’da beceriksizliğe kurban giden frikik atışından seken topu Tugay şutladı. Fevernova, direğin hemen üstünden kornere gitti. 
     Bu dakikadan sonra Brezilya iyice sıkıştırmaya başladı. 40’ta Rivaldo’nun müthiş kafasında topu çizgi üstünde durduran Rüştü, 42’de yine Rivaldo’nun, 44’te Roberto Carlos’un, 45’te de Ronaldinho’nun pozisyonlarında kalesini golden korudu. 
     Uzatma dakikası dolarken, Yıldıray’ın pasıyla sol çaprazda kaleyi gören Hasan Şaş’ın bazuka gibi şutu filelerle öpüştüğünde, aslında kaderin ağlarını ördüğünü anlamadık, sevindik. 
     Öne geçmemize rağmen acemiliğimizi soyunma odasında bırakmayı başaramadık. 50. dakikada Rivaldo’nun ortasında Ronaldo üç defans oyuncusunun arasından beraberliği getirdi takımına. 55’te de ceza alanında Rüştü’ye takıldı. 
     Atak gücümüzün duran toplara bağlandığı kalan dakikalarda Brezilya forvetlerinin özellikle bireysel hareketlerle yarattığı tehlikelerle ölüp ölüp, dirildik. 66’da İlhan Mansız ve Ümit Davala’yı oyuna alarak forveti ikileyen Şenol Güneş, yorulan rakibi karşısında belki de oyunu dengeye getirmeyi planlıyordu. 
     Sonuçta top bizdeyken, Rüştü’ye kullanılan gereksiz bir pas, sahanın yıldızı olan kalecimizin rakibe attığı top ve ardından ceza alanı dışındaki harekete Güney Koreli hakemin verdiği penaltı kararı yenilgimizi getirdi. Alpay’ın kırmızı kart görmesinin ardından 85’teki hak edilmemiş penaltıyı Rivaldo gole çevirdi. 
     89’da kazandığımız frikiği Arif’in kullandığı anda, Roberto Carlos’un barajı bozup bir metreye gelmesine de ses çıkarmadı Güney Koreli hakem, tıpkı maç boyunca bütün takdir haklarını Brezilya lehine kullandığı gibi. 
     Uzatmada Rivaldo’ya topu şut gibi atan Hakan Ünsal’a ikinci kırmızı kartı gösteren hakem hemen maçı bitirdi. Biz Brezilyalılar’la forma değiştirmesini bekliyorduk, yapmadı. 
     



 SPOR 

































</TEXT>
</DOC>
