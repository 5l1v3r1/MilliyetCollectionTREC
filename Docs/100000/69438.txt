<DOC>
<DOCNO> 69438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko10.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhitler zorunlu emeklilikten gelecek ikramiyeleri bekliyor 
</HEADLINE>
<TEXT>

     Antalya İnşaat Müteahhitleri Derneği AİMD Başkanı Faruk Sayın, inşaat sektöründe 3 yıldan beri yaşanan durgunluğun yerini hareketliliğe bıraktığını belirterek, son bir ayda konut satın almak isteyenlerin sayısında büyük bir artış olduğunu bildirdi. 
     AİMD Başkanı Sayın turizm bölgesi Antalya'da 3 yıl süren durgunluk ortamında, kooperatif ve müteahhitlerin güçlükle ayakta durabildiğini söyledi. 
     İnşaat sektörünün yılbaşından itibaren hareketlenmeye başladığını belirten Sayın, özellikle son bir ay içinde başta İstanbul olmak üzere, deprem bölgeleri Adapazarı ve Gölcük'teki vatandaşların Antalya'da konut satın almak için arayışa girdiklerini bildirdi. 
     Sektörü içindeki bazı kurumların ''Antalya'da bitirilmiş ve satılmayı bekleyen 10 bin konut bulunuyor'' şeklinde açıklamalarının gerçeği yansıtmadığını ifade eden Sayın, ''Antalya'da şu anda tamamlanmış, oturulmaya hazır bin 500 civarında konut bulunmaktadır'' dedi. 
     Turizm ve tarım kenti olması nedeniyle iş bulabilme umuduyla işsizlerin, yeni iş olanakları arayanların ve emeklilerin Antalya'yı tercih etttiğini kaydeden Sayın şöyle konuştu 
     ''İnşaat sektöründe son bir ayda büyük bir hareketlilik başladı. 
     Konut için müthiş bir talep var. Özellikle İstanbul, Adapazarı ve Gölcük bölgelerinden talepler var. Ancak Antalya'da bu talepleri uzun vadede karşılayacak boş daire yok. Müteahhitlik sektörü son 3 yılda büyük oranda gerilemişti. Ama bir aydan beri arz-talep dengesi tersine döndü. Talep fazla, arz yok.'' 
     
     "Zorunlu emekliliği bekliyoruz" 
     Antalya'daki inşaat müteahhitlerine çağrıda bulunan Sayın şöyle devam etti 
     ''Elinde iş olan müteahhitlerin inşaatlarını bir an önce tamamlamalarını istiyoruz. Aksi halde talepleri karşılamakta zorluk çekeceğiz. Şimdi, Hükümet'in zorunlu emeklilik uygulamasını bekliyoruz. Bu uygulama ile onbinlerce kişi kamudan emekli edilecek. 
     Evi olmayan emekliler, kıdem tazminatlarını konuta yatırabilir.'' 
     






</TEXT>
</DOC>
