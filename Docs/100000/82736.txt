<DOC>
<DOCNO> 82736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/spor/spo02.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
VE RÜŞTÜ KALDI 
</HEADLINE>
<TEXT>

Haftalardır kulüpten ayrılacağı iddia edilen milli file bekçisi, dün Başkan Aziz Yıldırım’ı arayarak, "Kesinlikle hiçbir yere gitmiyorum. Futbolu Fenerbahçe’de bırakacağım" dedi 
     YALÇIN TÜRK 

     FENERBAHÇE’NİN milli file bekçisi Rüştü Rençber, Avrupa’ya transfer olacağı dedikodularına son noktayı koydu "Hiçbir yere gitmiyorum. Ben Fenerbahçe’nin bir parçası, sembol olmuş bir oyuncusuyum ve futbolu burada bırakacağım". Dün Başkan Aziz Yıldırım’ı arayan Rüştü, transfer dedikodularından duyduğu rahatsızlığı dile getirdi ve kulübünden hiçbir yere ayrılmayacağını söyledi. 
     YILDIRIM, Rüştü’ye, "Biz zaten seni bırakmaya niyetli değiliz. Seninle önümüzdeki yıllarda da büyük başarılara imza atacağız" yanıtını verdi. Milliyet’e konuşan milli file bekçisi, "Dünya Kupası’na kafam rahat gitmek istiyorum. Zaten bir yıllık mukavelem de var." diye konuştu. Rüştü’ye Manchester United başta olmak üzere bir çok kulüp talipti. 
     
Güldüremedi Diz kıkırdağında sorun meydana gelen İsmail Güldüren’in bıçak altına yatması gündemde 
     KANARYA’NIN yeni transferi İsmail Güldüren, A Milli Takım’a seçilmenin keyfini çıkaramadan sakatlık şokuyla sarsıldı. Ligin ilk yarısında sol dizinden menisküs ameliyatı geçiren başarılı futbolcunun kıkırdağında meydana gelen sakatlık sıkıntı yarattı. Milli Takım’a gitmesi riske giren İsmail’in yeniden ameliyat olması gündemde. 
     SAKATLIK haberi üzerine Başkan Aziz Yıldırım İsmail Güldüren’i İstanbul’a çağırdı. Fenerbahçe Sağlık Kurulu Başkanı Prof. Dr. Ömer Taşer tarafından bugün kontrol edilecek olan tecrübeli oyuncunun bıçak altına yatıp yatmayacağına karar verilecek. İsmail, "Sorun önemli değil. Endişe edilecek bir şey yok" yorumunu yaptı. 
     
Şimdi de NERY      MEHMET ÇİFTÇİ BARCELONA 

     BREZİLYA basını, Fenerbahçe’nin Washington’dan sonra ikinci transfer bombasını Gustavo Nery’i renklerine katarak patlattığını iddia etti. Çıkan haberlerde Fenerbahçe’nin 25 yaşındaki sol kanat oyuncusu için Sao Paulo Kulübü ile 3 milyon dolara anlaştığı belirtildi. Daha önce Santos, Coritiba ve Guarani formalarını da giyen Gustavo Nery’nin bu transfere sıcak baktığı vurgulandı. 
     
Bomba patlayacak      FENERBAHÇE Teknik Direktörü Werner Lorant, Washington’u alarak verdikleri sözü tuttuklarını, ancak bir bomba transferin daha yolda olduğunu söyledi. Lorant, "Transferde yanlış yapmak istemiyoruz. Bu yüzden sıkı incelemeler yapıp, emin adımlar atıyoruz. Taraftarlar bizden büyük zaferler bekliyor. Bizim amacımız da böyle bir kadro kurabilmek. Onlara söz veriyorum. Yakında büyük bomba patlayacak" diye konuştu. n MEHMET DEMİRCAN 
     
Ali Güneş anlaştı      İÇ transfer çalışmalarını sürdüren Fenerbahçe’de dün yoğun bir gün yaşandı. Transfer Komitesi ile görüşen Ali Güneş yönetimin teklifini kabul ederek anlaşma sağladı. Johnson’da ise pürüzler çözülmedi. Ganalı futbolcunun avukatı Cumhur Batı, "Arada ufak detaylar kaldı" dedi. Öte yandan Ogün, Milli Takım’a seçilememesiyle ilgili olarak bugün bir basın toplantısı düzenleyecek. 
     
Savaşa değil maça      1907 Fenerbahçe Derneği, Dünya Kupası Finalleri’ne götüreceği 10 Kore Gazisi’ni belirledi. Dernek Başkanı Necdet Ersoy, yıllar önce Türk Bayrağı’nı Kore’de şerefle temsil eden gazilerimizin aynı ülkede bu kez spor için ziyarette bulunmasının onur verici olduğunu belirtti. 
     ORGANİZASYONUN iki amacının olduğunu dile getiren Başkan Necdet Ersoy, "Birincisi Türkiye için savaşanlara gösterilmesi gereken vefa duyguları, ikincisi organizasyonla bu tarihi olayı medyada gündeme getirip Ay-Yıldızlı ekibimize destek sağlamak" dedi. 
     



 SPOR 


























</TEXT>
</DOC>
