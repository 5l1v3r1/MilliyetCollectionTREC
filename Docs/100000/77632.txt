<DOC>
<DOCNO> 77632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur10.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Milli Eğitim Bakanı çekilsin" 
</HEADLINE>
<TEXT>

     AK Parti Genel Başkanı Recep Tayyip Erdoğan, Milli Eğitim Bakanı Metin Bostancıoğlu'nun, soruşturmanın selameti açısından görevinden çekilmesi gerektiğini bildirerek, ''Çekilmiyorsa Sayın Başbakan istifasını istemelidir'' dedi. 
     Erdoğan, partisinin grup toplantısında, Milli Eğitim Bakanı Metin Bostancıoğlu hakkındaki soruşturma önergesinin kabulüne değinerek, milletvekillerinin önemli bir sınav verdiğini kaydetti. Önergeye destek veren milletvekillerini kutlayan Erdoğan, ''Bu, çok anlamlı bir oylamadır. Toplumun derin yaralarına parmak basan bir adımdır'' görüşünü savundu. 
     Meclis'te, milletvekillerinin vicdanlarının seslerine müsaade edildiğinde, millet ile nasıl bütünleştiğinin ortaya çıktığını belirten Erdoğan, gizli oylamanın öneminin de bir kez daha görüldüğünü vurguladı. Erdoğan, lider ve grup baskısından kurtulan milletvekillerinin kendi iradelerini ve vicdanlarının sesini çok rahat ortaya koyduklarını, bunu yaptıklarında da milletin düşüncesiyle bütünleştiğini söyledi. ''Dün bunu görmekle, hamdolsun dedik'' diyen Erdoğan, bu yolun daha da güçlendirilerek kullanılması gereğini kaydetti. 
     Bakan Bostancıoğlu'nun, hakkında verilen önerge ile aslında güven oylamasına tabi tutulduğunu ileri süren Erdoğan, şöyle konuştu 
     ''Meclisimiz, Sayın Bakan'a görevinden çekil, biz sana güvenmiyoruz demiştir. Sayın Bakan bunu farklı istikametlere çekiyor. 
     Eğer öyle olsaydı, Meclis bunu istemez ve o zaman farklı şeyler söylerdi. Genel Kurul, siz görevinize ideoloji karıştırdınız, kendi ideolojinizi bakanlığa dayattınız ve tüm yolsuzluklara göz yumdunuz. 
     Biz de bunları gördük, inandık. O nedenle hakkınızda soruşturma açılmasını istiyoruz demiştir. 
     Sayın Bakan soruşturmanın selameti açısından çekilmelidir. Bu sadece devlet memurları için geçerli değil, bakan için de geçerlidir. 
     Kendisi çekilmiyorsa Sayın Başbakan istifasını istemelidir. 
     İstememekte direniyorsa bu, hükümeti hepten şaibe altına alacaktır.'' 
     
     ''HÜKÜMET'İN DRAMI...'' 
     Hükümet'in, ''bakanları sürekli düşürülen veya istifa eden'' bir dramı yaşadığını savunan Erdoğan, Türkiye'nin geleceği konusunda yepyeni bir Hükümet'in işbaşına gelmesinin en önemli gündem maddesi olduğunu söyledi. ''O günler yakındır, çoğu gitti azı kaldı'' diyen Erdoğan, Ak Parti iktidarı ile kısa süre içinde tanışacak olan milletin bugünleri kötü bir anı olarak hatırlayacağını savundu. 
     Grup toplantısına katılan Çankırı İl Örgütü, Erdoğan'a bakır bir terazi hediye etti. Toplantıyı yöneten Grup Başkanvekili Mehmet Ali Şahin'in, teraziyi, ''Ak Parti'nin adaleti'' olarak tanımlamasına Erdoğan da ''Gördüğünüz gibi içi boş ama dolu olacağı günler de yakındır'' diyerek karşılık verdi. 
     






</TEXT>
</DOC>
