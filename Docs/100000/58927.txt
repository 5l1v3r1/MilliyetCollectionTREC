<DOC>
<DOCNO> 58927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/soneko14.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemalar 2003'de kalkıyor 
</HEADLINE>
<TEXT>

     Zorunlu tasarruf olarak bilinen Çalışanların Tasarruflarını Teşvik Hesabı çerçevesinde nema ödemelerinin gelecek yıl da sürmesi, ancak 2003 yılından itibaren uygulamaya son verilmesi planlanıyor. 
     Alınan bilgiye göre, geçen yıl 1 Haziran'dan itibaren zorunlu tasarruf kesintilerinin kaldırılıp nema ödemelerinin devam ettiği ortamda, kamu finansman yapısını bozması nedeniyle, gelecek yıldan itibaren uygulamanın kaldırılmasına yönelik hukuki çalışmalar başlatılacak. 
     Hukuki çalışmaların tamamlanmasının ardından, kamu finansman dengesini bozmayacak şekilde uygulamaya son verilmesine imkan tanıyacak çalışmalar da tamamlanıp, 2003'ten itibaren uygulamaya son verileceği kaydediliyor. 
     Bu arada nemanın tasfiye edilerek nakit ödenmesi, kamu finansman dengesi açısından mümkün görünmezken, nakit dışında yapılacak tüm ödeme planları için, yasal bir düzenleme gerektiği, bunun için de alternatifli çalışma yapılacağı ifade ediliyor. 
     Zorunlu tasarruf olarak bilinen Çalışanların Tasarruflarını Teşvik Hesabı'nda, en son 31 Ekim 2001 itibariyle kümülatif 9 katrilyon 88.9 trilyon lira para bulunuyor. 
     Söz konusu paranın 1 katrilyon 681.5 trilyon lirasını anapara, 7 katrilyon 407.4 trilyon lirasını da nema geliri oluşturuyor. 
     Hesaptaki para, tahvil ve devlet iç borçlanma senetleri alımı süretiyle nemalandırılıyor. 
     Bu arada 3417 sayılı kanunun yürürlüğe girdiği Nisan 1988'den Ekim 2001 sonuna kadar olan kümülatif nema oranı ise yüzde 523.85'e ulaştı. 
     
</TEXT>
</DOC>
