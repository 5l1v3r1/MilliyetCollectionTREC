<DOC>
<DOCNO> 50435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur18.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meral Akşener MHP'ye katıldı... 
</HEADLINE>
<TEXT>

     MHP'ye katılan Kocaeli Milletvekili Meral Akşener,toplantının yapılacağı salona Bahçeli ile geldi. 
     Konuşmasının ardından Bahçeli, Akşener'e parti rozetini taktı. 
     Bahçeli, Türkiye'nin büyük ve şanslı geleceğinde harcı olan veya geleceğine harç koymak isteyen herkesin, MHP'nin çatısı altında güzide bir yerinin olduğunu söyledi. Bahçeli, ''Zaten Sayın Akşener, gönül ve inanç birliğini sürekli taşıdığına inandığımız bir dava arkadaşımız olarak, partimize aktif katkılarını ortaya koymak için aramıza katılmış bulunmaktadır'' diye konuştu. 
     Akşener de konuşmasına, salonda bulunanlara, ''1944'den itibaren başlayan bir büyük yürüyüşün, o çileli meşakkatli yolun fedakar neferleri her birinizi saygıyla selamlıyorum'' diyerek başladı. 
     Geçmişte yanlış anlaşıldıklarını, av olduklarını, avcılar tarafından kovalandıklarını belirten Akşener, can pahasına, gençlik pahasına ve hayatlar pahasına bu yolda yürüdüklerini anlattı. Akşener, ''50 milyar dolar soygunu veren elin MHP, alan elin de ülkücüler olmadığını'' ifade ederek, batık bankalara kredi veren, kredi alıp ödemeyenin de MHP ve ülkücüler olmadığını kaydetti. Akşener, soygun ve talanın üzerine gitmenin herkesin görevi olduğunu söyledi. 
     ''Türk milliyetçilerinin ve Türkiye'yi sevenlerin MHP çatısı altında toplanmasının zamanı geldiğini'' ifade eden Akşener, politik hayatı boyunca kendisiyle ilgili çıkan gazete haberlerini gözden geçirdiğini, birçok olumsuz haber olmasına rağmen, bunlar arasında ''çaldı, çaldırdı'', ''siyaseti zenginleşme aracı olarak kullandı'', ''yalan söyledi'', ''sözünden caydı'' ifadelerinin yer almadığını ifade etti. Akşener, ''Ama ne yazmışlar 'Asena, ülkücü' yazmışlar'' dedi. 
     Konuşmaların ardından Bahçeli, partiye yeni katılan Akşener, bazı bakanlar ve Koray Aydın ile öğle yemeği yedi. 
     






</TEXT>
</DOC>
