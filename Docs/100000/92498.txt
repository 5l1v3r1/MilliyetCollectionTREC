<DOC>
<DOCNO> 92498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur15.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Turist ne satın almak istiyor 
</HEADLINE>
<TEXT>

     Tur Operatörleri Derneği Genel Sekreteri Hüseyin Baraner, otel çevrelerinde dükkan açılmadan önce turistin ne satın almak istediğinin araştırılması gerektiğini söyledi. 
     Antalya'da esnafın otellerde uygulanan ''Her şey dahil'' sistemini eleştirdiklerine ve tepki gösterdiklerine dikkati çeken Baraner, buna anlam veremediğini belirtti. 
     şehir merkezinde ve otel çevrelerinde esnafın, turistin isteğine göre mal satmadığını kaydeden Baraner, ''Otel çevrelerinde dükkan açılmadan önce turistin ne satın almak istediğinin araştırılması gerekir. Turistin gerçekten Türkiye'den ne satın almak istediğini tespit etmeden, otellerin etrafında derme çatma dükkanlar kuruluyor'' diye konuştu. 
     
     ESNAFA 500 MİLYON DOLAR KATKI 
     Hüseyin Baraner, Antalya'ya gelen turistin, esnafa hiç bir yararının olmadığı görüşüne katılmadığını belirterek, Antalya yöresindeki otellerin bir yıl içinde esnaftan aldığı yiyecek tutarının 500 milyon dolar olduğunu söyledi. 
     Esnafın kalitesiz mal satmaması ve sezonluk düşünmemesi gerektiğini vurgulayan Baraner, şöyle konuştu 
     ''Esnaf turiste güven vermek için mutlaka etiket uygulamasına geçmelidir. Aynı malı satan birçok dükkan yan yana açılmış, bu engellenmelidir. Önce turistin ne satın almak istediği belirlenmeli, dükkanlar bu istekler doğrultusunda açılmalı. Türkiye, turistlerin satın alabileceği markalar oluşturmalıdır. Turistin sadece Türkiye'de bulabileceği Türkiye'ye özgü malların satılacağı alış-veriş merkezleri kurulmalıdır. Turizm Konseyi oluşturulmalı, bu komisyon esnaf ile turizmci arasında koordinasyonu sağlamalıdır.'' 
     





</TEXT>
</DOC>
