<DOC>
<DOCNO> 85738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur03.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaköy'de ahşap binada çıkan yangın çevreye de sıçradı... 
</HEADLINE>
<TEXT>

     Ortaköy'de 3 katlı ahşap binada çıkan yangının, 7 katlı başka bir binaya sıçraması sonucu büyük çapta maddi hasar oluştu. 
     Çevirmeci Caddesi Çifte İmamlar Sokak'taki 3 katlı boş binada, sabah saatlerinde henüz belirlenemeyen nedenle çıkan yangın, kısa sürede binayı sardı. Yangın, ahşap binanın yanındaki 7 katlı binaya da sıçradı. 
     Olay yerine gelen Beşiktaş itfaiye ekiplerinin müdahalesi yetersiz kalınca, Beyoğlu ve İstinye itfaiye ekiplerinden de yardım istendi. 
     Yangın, yaklaşık 2 saat süren çalışma sonucu söndürülebildi. 
     Yangında ölen ya da yaralanan olmadı, ancak 3 katlı ahşap bina tamamen, yanındaki binanın ise 2 dairesi kısmen, çatısı tamamen yandı. 
     Yangın sırasında, çevre binalarda oturan vatandaşlar, polis ekiplerince tahliye edildi. 
     Öte yandan, caddeye park edilen araçlar yüzünden itfaiye ekipleri zor anlar yaşadı. 
     Yangının çıkış nedeninin araştırıldığı bildirildi. 
     





</TEXT>
</DOC>
