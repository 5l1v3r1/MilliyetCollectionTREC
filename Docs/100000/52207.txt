<DOC>
<DOCNO> 52207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/yasam/yas05.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Namazdan çıktı imzaya koştu 
</HEADLINE>
<TEXT>

Yusuf İslam'ın namaz nedeniyle 45 dakika geciktiği imza gününde türbanlısından eski tüfek 'rock'çısına büyük bir izdiham yaşandı 
     NURDAN AKINER 

     Müzikal birikimini ve yeteneğini 23 yıl sonra İslami kimlik altında sürdürmeye başlayan Yusuf İslam, dün İstanbul'daki son gününde izdiham yarattı. 
     İslam, adının Cat Stevens olduğu dönemlerdeki gibi büyük bir 'rock müzik' yıldızı olduğu zamanlardan kalma alışkanlığıyla, Beyoğlu İstiklal Caddesi'nde bulunan Raksotek'te hayranlarıyla buluştu. Türbanlı, türbansız, genç, yaşlı pek çok Yusuf İslam hayranı, imza gününde sanatçının eski ve yeni dönemini temsil eden ilginç bir mozaik oluşturdu. Ve bu öyle yoğun bir mozaikti ki, saat 12.00'de müzik markette izdiham yaratmaya başlayan hayranları, sadece iki saat içinde 2 bin kaset bin CD olmak üzere, İslam'ın imzasını taşıyan tam üç bin albüm satın aldı. 
     
     Tespihini hiç çıkarmadı 
     Yusuf İslam, 12.00'de başlaması gereken imza gününe 45 dakika rötarlı geldi. Gelmeden önce öğle namazını kılan sanatçı, hayranlarının karşısına yine modern bir görünümle çıktı. Bir saat kaldığı müzik markette, CD ve kasetlerini imzalarken sol kolundaki tespihini çıkarmayan İslam, başı açık kadınlarla tokalaşmaktan çekinmedi. Kimi erkekler ise elini öptü. 
     
     Ramazan'da geleceğim’ 
     Aşırı izdiham nedeniyle bir saat içinde ancak bin 500 imza dağıtabilen Yusuf İslam, bu noktada pes etti. 
     Buna rağmen müzik marketten Kudüs tablosu, Karadeniz Bölgesi'ne özgü kumaştan yapılmış keşan ve daha birçok hediyeyle ayrılan İslam, yanında gitarıyla imza gününe gelen ve bestesini dinletmek isteyen Savaş Ay'ın müzisyen oğlu Ulaş Can'ı ise geri çevirdi. Hayranlarıyla vedalaşırken, "Ramazan’da inşallah yine geleceğim" diyen Yusuf İslam, saat 17.00'de İstanbul'dan ayrıldı. 
     



 YAŞAM 




















</TEXT>
</DOC>
