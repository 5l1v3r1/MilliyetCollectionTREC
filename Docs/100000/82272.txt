<DOC>
<DOCNO> 82272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur04.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baharla ortaya çıkan saman nezlesine dikkat 
</HEADLINE>
<TEXT>

     Baharın gelişiyle ortaya çıkan saman nezlesinin en sık sebebinin İzmir'de çimen ve zeytin, Ankara'da ise çimen poleni olduğu bildirildi. 
     Buca SSK Hastanesi Başhekim Yardımcısı ve Kulak Burun Boğaz Uzmanı Operatör Doktor Atıl Birol, burun tıkanıklığı, su gibi burun akıntısı, hapşırma ve burun kaşıntısının saman nezlesinin başlıca göstergesi olduğunu söyledi. 
     Alerjik hastalıkların tarihçesinin ilk çağlara kadar uzandığının görüldüğünü belirten Dr. Birol, bu konuda ilk yazılı belgenin, M.Ö 3000 yılında Mısır Firavunu Menes'in eşek arısı sokması sonrasında 
     ölümüne ait olduğunu hatırlattı. 
     Alerjik nezlenin mevsimsel ya da yıl boyu süren iki ayrı tipte yaşandığını anlatan Dr. Atıl Birol, şu bilgileri verdi 
     ''Alerjik nezleden sorumlu olan etkenler birbirinden farklıdır. 
     Saman nezlesinin dünyada en sık sebebi çimen polenleridir. Ağaç ve yabanı çalı polenleri bunu takip eder. Etken polenler ülkeden ülkeye, hatta ülkenin değişik bölgelerinde farklılık gösterir. Örneğin İzmir'de saman nezlesinin en sık sebebi çimen ve zeytin poleniyken, Ankara'da sadece çimen polenidir. Yıl boyu süren alerjik nezlenin en sık sebepleri ise ev tozu akarı, hamam böceği ve evcil hayvan tüyüdür.'' Her 10 kişiden birinde yaşamının bir döneminde alerjik nezle belirtileri saptandığını kaydeden Dr. Birol, alerjik nezlenin tanısında en önemli basamağın hastadan alınacak ''öykü ve detaylı KBB muayenesi'' olduğunu dile getirdi. Atıl Birol, ''Çünkü alerjik hastalıkların yaklaşık yarısında ailesel kalıtım ortaya çıkmaktadır'' dedi. 
     Özellikle bahar aylarında artan burun akıntısı, hapşırma, burun tıkanıklığı ve kaşıntı şikayetlerinden, ikisinin bir arada görülmesiyle ortaya çıkan saman nezlesinde hekime başvurulmasını öneren Dr. Atıl Birol, muayeneyi takiben gerekli olursa deri testleri, kan testleri ve burun testlerin laboratuvarlarda yapılmasının uygun olacağını söyledi. 
     Dr. Birol, alerjik nezlenin uzun süreli tedavi gerektirdiğini belirterek, ''etken maddelerden korunma, ilaç ve aşı''nın üç önemli tedavi seçeneği olduğunu dile getirdi. 
     





</TEXT>
</DOC>
