<DOC>
<DOCNO> 61246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur07.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıf üniversitelerini uyaran YÖK bir karar verecek... 
</HEADLINE>
<TEXT>

     Yükseköğretim Kurulu YÖK , denetimler sonucunda sorunlarını tespit ettiği ve bunları gidermeleri için 2001 yılı sonuna kadar süre tanıdığı vakıf üniversitelerinden gelen yanıtları değerlendirmeye başladı. 
     Alınan bilgiye göre, uyarılan vakıf üniversitelerinin sorunlarını giderdiklerine ilişkin yazıları YÖK Vakıf Üniversiteleri Komisyonu'nca inceleniyor. İncelemede, üniversitelere yapılan uyarılara konu olan sorunlar ve gelen yanıtlar karşılaştırılacak. Komisyon, bu işlem sonucunda her üniversiteyle ilgili ayrı rapor hazırlayacak. 
     YÖK Denetleme Kurulu da bu raporlar doğrultusunda, ilgili üniversitelerin sorunlarını giderip gidermediklerini denetleyecek. 
     Denetimler sonucunda hazırlanacak raporlar, YÖK Genel Kurulu'nda görüşülecek ve karara bağlanacak. 
     
     Süre tanınmıştı 
     YÖK Denetleme Kurulu, geçen yıl İstanbul Bilgi, Doğuş, Maltepe, Haliç, Çankaya, İstanbul Kültür, Atılım, Bahçeşehir ve Kadir Has ile Fatih üniversitelerini denetleyerek, rapor hazırlamıştı. 
     Rapor, 5 ay önce YÖK Genel Kurulu'nda görüşülmüş, belirlenen sorunları 31 Aralık 2001 tarihine kadar gidermeleri için bu üniversitelerin mütevelli heyetlerine ve rektörlüklerine uyarıda bulunulması kararlaştırılmıştı. 
     YÖK, 31 Aralık 2001 tarihine kadar sorunlarını çözümlemeyen üniversiteler hakkında ''gerekli işlemleri'' yapacağını bildirmişti. 
     
     Kapatma uyarısı 
     YÖK'ün kararında ayrıca, uyarılan her bir üniversitede ''En geç, 6 Temmuz 2001'i müteakip 1 yıl içinde bir düzelme olmaması halinde de eğitim faaliyetini durdurma ve faaliyetten alıkoyma ve kapatma 
     hükümlerini düzenleyen 2547 sayılı YÖK Kanunu'nun Ek 11. maddesi ile Vakıf Yükseköğretim Kurumları Yönetmeliği'nin 22. maddesi uyarınca yasal işlem yapılacağı''na dikkat çekilmişti. YÖK Denetleme Kurulu'nca, söz konusu üniversitelerde geçen yıl yapılan denetimler sonucu hazırlanan raporda, bazı binaların intifa hakkının vakıf üzerinde bulunduğu ve üniversiteye devredilmediği, gelir-gider durumlarıyla ilgili bilgilerin Denetleme Kurulu'na verilmediği, üniversitenin kendi mülkiyetinde binasının olmadığı, ruhsatı verilmeyen yer için altyapı yatırımı adı altında ödeme yapıldığı, öğretim elemanı sıkıntısı yaşandığı, uygulama hastanesi ihtiyaçlarının giderilemediği, kütüphanelerin yetersiz olduğu, görevli olmayan öğretim elemanlarının çalışıyormuş gibi gösterildiği, üniversitenin vakıf sahibinin arazisine yatırım yaptığı, hak kazanamayan bazı öğrencilere eğitim hakkı tanındığı gibi birtakım sorunlar tespit edildiği bildirilmişti. 
     






</TEXT>
</DOC>
