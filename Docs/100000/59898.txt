<DOC>
<DOCNO> 59898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sontur15.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'ı sis ve tipi bastı... Tatilcilerin keyfi kaçtı... 
</HEADLINE>
<TEXT>

     Uludağ'da, iki günden beri bastıran sis ve tipi, yeni yıla ''Beyaz Cennet''te girmek isteyen tatilcilerin keyfini kaçırdı. 
     Sis ve tipi yüzünden kaybolan bir İsrailli turist, jandarma tarafından bulundu. 
     Türkiye'nin en önemli kış turizm merkezlerinden Uludağ'da, yeni yıla saatler kala, oteller ve kamu kuruluşlarına ait misafirhanelerde boş yer kalmadı. 
     Yeni yıla zirvede girmek isteyen günübirlikçilerin de akınına uğrayan Uludağ'da, tatilcilerin keyfini kaçıran tek konu ise iki günden beri devam eden sis ve tipi oldu. 
     Beyaz Cennet'e kayak yapmak üzere gelen tatilciler, sis yüzünden otellere kapanırken, olumsuzluklara rağmen tatilcilerden bir bölümü kayak yapmaya devam etti. 
     Bu arada, kayak yapmak üzere otelinden ayrılan İsrailli bir turist, yoğun sis yüzünden kayboldu. Sis yüzünden yönünü bulamayan ve oteller bölgesinden uzaklaşan Eli Zahar adlı turist, cep telefonuyla Antalya'daki bir arkadaşını arayarak, kaybolduğunu söyledi. 
     Antalya'daki arkadaşının Uludağ Jandarma Karakolu'na durumu bildirmesi üzerine arama çalışmalarına başlayan jandarma timleri, Zahar'a Paşaçayırı mevkiinde ulaştı. 
     İsrailli turistin, oteller bölgesine getirilmek üzere yola çıkarıldığı öğrenildi. 
     Öte yandan, Ramazan Bayramı ve Yılbaşı tatilinde özellikle yerli turistlerin akınına uğrayan Uludağ'daki otel işletmecilerinin gösterilen yoğun ilgiden memnun oldukları bildirildi. 
     Uludağ'daki Grand Yazıcı Oteli Genel Müdürü Haldun Evrenosoğlu, yoğun ilgiyi erken yağan kara bağlarken, son bir ay içinde yağan karın sezon sonuna kadar yeteceğini söyledi. 
     






</TEXT>
</DOC>
