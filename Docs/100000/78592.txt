<DOC>
<DOCNO> 78592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/spo09.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Tahta 
</HEADLINE>
<TEXT>

Kin tohumları ekildi      FUTBOLCULAR zaten sinir küpü. Ağustos böceği gibi bir sezon boyunca yapmadıklarını, son üç karşılaşmada gerçekleştirmek için çırpınıyorlar. Saha içinde küfür, tekme - tokat gırla... Fakat mücadeleyi "anonim" hale getirip, tribündekileri de yanlarına katınca, bunun adı "terbiyesizlik" olmaktan bile çıkıyor. 
     Diyarbakır - Rizespor maçında yaşananlar, ancak "savaş hali" olayları şeklinde açıklanabilir. Konuk ekip, öyle bir muamele yaşıyor ki, dönüş yolunda "hayatta kaldığına" şükrediyor. Ligde kalma mücadelesinde kazanılan, kaybedilen maçlar hatıralarda kalır ama bu olaylar "kin tohumudur", her sene birbirini tekrarlar. 
     Aynı şekilde Beşiktaş - Fenerbahçe karşılaşmasında da hem konuk taraftarlar ve yöneticiler, hem de futbolcular "taciz" ediliyor. Yedek kulübelerine yazılan küfürleri hiçbir "delikanlı" kaldıramaz. Tribünde oturanlara ağza alınmayacak sözler sarf ediliyor, elle geçen nesneler atılıyor. 
     Güven bitince, saygınlık kaybolunca herkes kendi adaletini arıyor. Ne pahasına olursa olsun bunu istiyor. Temiz bir lig isterken, kirliliğin üstünde duruyorlar. İşin kötüsü bunun sorumlusu olanlar da olaylara "hak" veriyor. Kimse kılını kıpırdatmıyor. 
     
HAFTANIN SÖZÜ      Bu ligi içimize sindiremiyoruz. 
     Fenerbahçe Başkanı Aziz Yıldırım 



 SPOR 






























</TEXT>
</DOC>
