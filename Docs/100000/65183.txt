<DOC>
<DOCNO> 65183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sondun18.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı Abdullah olası Irak harekatı için ABD'yi uyardı 
</HEADLINE>
<TEXT>

     - Ortadoğu'da ABD'nin en önemli müttefiki Ürdün'ün Kralı Abdullah, Washington yönetimini, terörle mücadele kampanyasında Irak'a harekat düzenlememesi konusunda uyardı. 
     Dışişleri Bakanı Colin Powell ile görüşmeden önce CBS televizyonunun bir programına çıkan Abdullah, ABD'nin, terörle mücadele operasyonlarında bir sonraki hedefinin Irak olmasının bölgede ''çok büyük istikrarsızlığa'' neden olabileceğini söyledi. 
     Abdullah, bir terörist örgütün artık 11 Eylül'de ABD'de düzenlenenlere benzer bir terörist saldırıda bulunmasının zor olacağını da belirtti. 
     ABD Başkanı George Bush'un Irak'a yönelik tehditlerinin Irak ile yakın ilişkileri olan Ürdün'ü etkileyip etkilemeyeceği sorusuna ise ''bölgenin, New York ve Washington'a düzenlenen saldırılar nedeniyle zaten çok büyük şok içinde olduğu'' yanıtını veren Abdullah, ''Bunun çok zor olduğunu düşünüyorum, özellikle de Filistinliler ile İsrailliler arasında şiddet ve Arap dünyasında bölünme devam ederken. 
     Eğer Irak hedef alınırsa bunun tüm bölgede çok büyük bir istikrarsızlık yaratacağını düşünüyorum'' dedi. 
     Kral Abdullah, yarın Beyaz Saray'da Başkan Bush ile Filistin-İsrail sorununu görüşecek. 
     






</TEXT>
</DOC>
