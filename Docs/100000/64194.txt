<DOC>
<DOCNO> 64194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur13.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz edilip öldürülen liseli cinayetinde esrarengiz otomobil 
</HEADLINE>
<TEXT>

     Balıkesir SEKA Kağıt Fabrikası lojmanlarındaki evinden ayrıldıktan 4 gün sonra cesedi bulunan lise öğrencisi F.U'nun 17 katilinin bulunması için polis ve jandarma özel ekip oluşturdu. 
     Cinayet jandarma sorumluluk alanında işlenmesine rağmen, polis ve jandarma olayı aydınlatmak amacıyla ortak çalışmaya başladı. Koordineli şekilde çalışmalarını sürdüren jandarma ve polis ekipleri, genç kızın evi ile dershane arasında çalışan minibüs şoförleri, SEKA çalışanları, genç kızın öğrenim gördüğü Balıkesir Lisesi ve Zağnos Dershanesi'ndeki arkadaşlarının ifadelerine başvuruyor. 
     Talihsiz kızın, son olarak beyaz Broadway marka bir otomobile bindiğini belirleyen güvenlik güçleri, çalışmalarını bu yönde yoğunlaştırdı. Bu arada F.U'nun cep ve ev telefonunun kayıtları da incelemeye alındı. 
     Jandarma ve polis yetkilileri, incelemeler sonucu bazı ipuçlarına ulaştıklarını, bunları ayrıntılı olarak değerlendirdiklerini belirttiler. Yetkililer, henüz gözaltına alınan bulunmadığını da kaydettiler. 
     Bu arada, merkeze bağlı Ovaköy yakınlarındaki bir dere kenarında yarı çıplak halde bulunan F.U'nun cesedinde yapılan otopsiden alınan ilk sonuçlara göre, cinayet, cesedin bulunduğu günden 2 gün önce işlenmiş. Otopsi ve çevre incelemelerinde, tecavüz ve cinayetin başka bir yerde gerçekleştiği, cesedin daha sonra dere kenarına atıldığı da ortaya çıktı. Tecavüz edilen ve kendi fuları ile boğulan genç kızın vücudunda, boğuşma izine rastlanmaması da dikkati çekti. 
     Otopsi bilgilerinin, daha ayrıntılı şekilde değerlendirilmesi için Bursa Adli Tıp Kurumu'na gönderildiği, buradan gelecek raporla, cinayetle ilgili önemli ipuçlarına ulaşılabileceği bildirildi. 
     
     Babadan sitem 
     Öte yandan, genç kızın SEKA Kağıt Fabrikası'nda muhasebe şefi olarak görev yapan acılı babası Zeki U., olaya müdahalede geç kalındığı iddiasıyla güvenlik güçlerine sitemde bulundu. Kızının kaybolduğunu polis ve jandarmaya bildirmesine rağmen, gereken ilginin gösterilmediğini öne süren acılı baba, ''bize bu acıyı yaşatanların en kısa sürede yakalanarak adalete teslim edilmelerini bekliyoruz. 
     Katillerin yakalanması acımızı biraz olsun hafifletecek'' dedi. 
     Genç kızın yakınları da, F.U.'nun aile çevresinde kapalı giyinen bir kız olduğunu, ancak okul ve dershaneye giderken başörtüsünü çıkardığını söylediler. Kuran kursunda bir yıl öğrenim gördüğü öğrenilen genç kızın, sınıfının en başarılı öğrencileri arasında yer aldığı belirtildi. Balıkesir Lisesi Müdürü Erhan Yırcalı, ''F.U., çok başarılı ve saygılı bir öğrenciydi. Bugüne kadar herhangi bir yakışıksız davranışını görmedik. Kendi halinde, çevresinde çok sevilen kızımızın başına gelenler hepimizi çok üzdü'' diye konuştu. 
     F.U.'nun başına gelen olaydan sonra, okullarda özellikle kız öğrenciler dikkatli olmaları konusunda uyarıldı. Kız öğrencilerden okul ve dershaneye toplu olarak gelip gitmeleri isteniyor. 
     






</TEXT>
</DOC>
