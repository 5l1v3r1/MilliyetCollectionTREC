<DOC>
<DOCNO> 79773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun34.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye UNICEF'in kampanyasında dünya birincisi oldu 
</HEADLINE>
<TEXT>

     Atatürk'ün TBMM'nin kurulduğu günü çocuklara armağan etmesiyle dünyanın ilk resmi çocuk bayramına sahip olan Türkiye, BM Çocukları Yardım Fonu'nun UNICEF başlattığı ''Çocuklara Evet'' kampanyasında da dünya birincisi oldu. 
     UNICEF'in, dünya çocuklarına daha parlak bir gelecek sunabilmek, çocuk haklarına duyarlılığı artırmak ve yöneticileri somut adımlar atmaya yönlendirmek amacıyla başlattığı kampanyayla, 8-10 Mayıs 2002 tarihleri arasında New York'ta çocuklar için düzenlenecek BM özel oturumuna sunulmak üzere, dünya genelinde 83 milyon imza toplanırken, sadece Türkiye'den 16 milyon imzanın toplandığı bildirildi. 
     Dünyanın en kalabalık ülkelerinden Hindistan 5 milyon imzayla Türkiye'yi ikinci sırada izliyor. 
     UNICEF sözcüsü Wivina Belmonte, Türkiye'nin en çok imzayla birinci ülke konumunda olmasını ''hayran olunacak bir çaba'' olarak nitelendirdi. 
     Türkiye'de çocuk bayramı ve uluslararası çocuk şenliğinin büyük bir kültürel çeşitlilik içinde kutlanmasının ''güzel'' bir olay olduğunu belirten Belmonte, BM özel oturumunun çocuklar için önemli adımlar atılmasına zemin oluşturacağını belirtti ve Türkiye'nin katkısının önemine işaret etti. 
     





</TEXT>
</DOC>
