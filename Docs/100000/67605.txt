<DOC>
<DOCNO> 67605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun17.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Volvo otomobillerine, "kan kanseri yapıyor" suçlaması 
</HEADLINE>
<TEXT>

     Bazı Volvo otomobil modellerinin, yaydıkları manyetik enerjiyle çocuklarda kan kanserine yol açabileceği iddia edildi. 
     İsveç'te yayınlanan Expressen gazetesinin haberine göre, S60, V70 ve S80 tipi binek modellerinde aşırı manyetik alan oluşuyor, bu da kan kanserinin yanı sıra gebelerde düşük riski yaratıyor. 
     İsveç Çalışma Yaşamı Enstitüsü uzmanlarından Profesör Kjell Hansson Mild, gazeteye yaptığı açıklamada, sözü edilen modellerde otomobilin arkasında akü bulunduğunu, aküden öndeki kontrol paneline gelen kabloların ''çok çok güçlü ve potansiyel olarak tehlikeli'' manyetik alan oluşturduğunu kaydetti. 
     Profesör Mild, ''Bu manyetik alanlardan yayılan ışınım, düşüklere ya da çocuklarda kan kanserine yol açabilir. Aküyü arkadan öne almak, bu riski ortadan kaldırmaya yetecektir. Ama şirket, bunu 1997'den beri bildiği halde hiçbir şey yapmadı'' dedi. 
     Volvo ise bu iddiayı reddetti, haberin ''tamamen asılsız'' olduğunu bildirdi. 
     Firma sözcüsü Lennart Ström, ''Bir otomobildeki manyetik alan yüzünden kanser olan kimse görülmedi. Yaşamın her alanında manyetik alanlarla karşılaşırız. Kaldı ki, bizim otomobillerimizdeki manyetik alan, AB güvenlik normlarının çok çok altında'' dedi. 
     






</TEXT>
</DOC>
