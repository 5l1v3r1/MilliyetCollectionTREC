<DOC>
<DOCNO> 62251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur10.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in uçağı havalanamadı 
</HEADLINE>
<TEXT>

     Başbakan Bülent Ecevit ile beraberindeki heyeti ABD'ye götürecek olan Türk Hava Yolları'nın A-340 tipi Airbus yolcu uçağı, kalkışından önce arızalandı. 
     Son teknik kontrolleri yapılan uçağın kapısı, Başbakan Ecevit ve beraberindekilerin yerlerini almasından sonra kapatıldı. Esenboğa'daki soğuk hava ve kar yağışı nedeniyle alkolle yıkanan uçağın kalkışı beklendi. 
     Ancak, bir türlü hareket etmeyen uçakta yapılan kontroller sonucu, sol motorda teknik arıza olduğu tespit edildi. 
     Bunun üzerine Başbakan Ecevit, Türk Hava Yolları'nın bir görevlisiyle, kalkışı bekleyen MHP Genel Başkanı Devlet Bakanı ve Başbakan Yardımcısı Devlet Bahçeli ve diğer yetkililere haber göndererek, kalkışın gecikeceğini bildirdi ve dışarıda beklememelerini istedi. 
     Ecevit'i uğurlamaya gelen heyet de salona geçerek beklemeye başladı. Başbakan Ecevit ve beraberindekiler, teknik arızanın giderilmesi için uçakta bekliyor. 
     






</TEXT>
</DOC>
