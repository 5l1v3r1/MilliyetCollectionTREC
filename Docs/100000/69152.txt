<DOC>
<DOCNO> 69152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo04.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Denizlispor yarın 22. randevuya çıkıyor 
</HEADLINE>
<TEXT>

     Fenerbahçe ile Denizlispor, yarın, Birinci Süper Futbol Ligi'nde 22. kez karşılaşacak. 
     Denizlispor'un Birinci Lig'e yükseldiği 1983-84 sezonundan itibaren 2 takım arasında yapılan 21 lig maçında, sarı-lacivertliler 12, yeşil-siyahlılar ise 3 galibiyet elde ederken, 6 maç berabere 
     sonuçlandı. 
     ''Sarı Kanaryalar''ın attığı toplam 50 gole, ''Horozlar'' 20 golle karşılık verebildi. 
     Sezonun ilk yarısında İstanbul'da yapılan maçı Fenerbahçe 2-1 kazanmıştı. 
     
     Denizli'de eşitlik 
     Fenerbahçe ile Denizlispor arasında Denizli'de yapılan lig maçlarında ise her iki ekibin galibiyet sayısında eşitlik var. 
     İki takım arasında Denizli Atatürk Stadı'nda yapılan 10 lig maçında, Fenerbahçe ve Denizlispor 3'er galibiyet elde ederken, 4 maç da berabere sonuçlandı. 
     Denizli'de, sarı-lacivertlilerin 12 golüne, yeşil-siyahlılar 11 golle yanıt verdi. 
     Ligde geçen sezon Denizli'de yapılan maçı Denizlispor 2-1 kazanmıştı. 
     Fenerbahçe, Birinci Futbol Ligi tarihindeki en farklı skorlu galibiyetlerden 2'sini Denizlispor karşısında elde etti. 
     Sarı-lacivertliler, 1984-85 ve 1996-97 sezonlarında yeşil-siyahlı takımla Fenerbahçe Stadı'nda yaptığı karşılaşmalardan 7-0'lık skorlarla galip ayrıldı. 
     






</TEXT>
</DOC>
