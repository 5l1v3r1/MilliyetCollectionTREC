<DOC>
<DOCNO> 66633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo07.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın ''Kritik bir dönemde seçim havası yaratmak istemiyorum'' 
</HEADLINE>
<TEXT>

     Galatasaray Kulübü'nde Mart ayında yapılacak olağan genel kurul öncesi başkanlığa adaylığını koyan Özhan Canaydın, sarı-kırmızılı takımın çok önemli maçlarının olduğu bir dönemde seçim havası yaratmak istemediklerini söyledi. 
     Swissotel'de gerçekleştirilen ve akşam saatlerinde sona erecek olan ''Galatasaray Karar Konferansı'' öncesi basın mensuplarının sorularını yanıtlayan Özhan Canaydın, bu çalışmanın kesinlikle seçimle ilgisi olmadığını kaydederek, ''Çıkacak rapor, Divan Kurulu'na rapor olarak sunulacak. Yönetime kim gelirse faydalanabilir'' dedi. 
     Basın mensuplarının seçimle ilgili sorularına yanıt vermek istemeyen Canaydın, Galatasaray takımının 20 gün içerisinde çok önemli maçları olduğunu anımsatarak, ''Takıma zarar vereceği düşüncesiyle böyle bir hava yaratmak istemiyoruz. Takımın bu dönemi atlatması ve mali kongrenin yapılmasının ardından biz de konuşmaya başlayacağız'' diye konuştu. 
     Özhan Canaydın ayrıca, listesinde son derece sürpriz kişilerin yer alacağını belirtirken, Faruk Süren, Alp Yalman ve Selahattin Beyazıt gibi camianın önde gelen isimlerinin desteğini almanın kendisi için gurur verici olduğunu sözlerine ekledi. 
     
     Dürüst "Tercihim kişisel değil" 

     Galatasaray Kulübü'nde Faruk Süren yönetiminin ikinci başkanlığını üstlenen ve başkan adayı Özhan Canaydın'ın da listesinde yer aldığı açıklanan Ali Dürüst, tercihinin kişisel olmadığını söyledi. 
     Dürüst, kulüp başkanı Mehmet Cansun'un da kendisine teklifte bulunduğunu belirterek, şöyle konuştu 
     ''Özhan Canaydın'ı tercih etmemin nedeni kişisel değil. Yeni bir sistem içerisinde kulübe daha fazla yarar sağlayacağıma inanıyorum. 
     Düşüncelerimi ve tecrübelerimi kullanabileceğim kanısındayım.'' 11-13 Ocak tarihlerinde gerçekleştirilen ''Galatasaray Arama Konferansı''nın ikinci safhası olarak kabul edilen ''Galatasaray Karar Konferansı''nda, başkan adayı Özhan Canaydın'ın yanı sıra eski başkanlardan Alp Yalman, Faruk Süren, eski yöneticiler Ali Dürüst ve Ateş Ünal Erzen ile çok sayıda katılımcı yer alırken, yönetim adına ise sadece futbol şubesi üyesi Özer Saracoğlu bulundu. 
     Basına kapalı olarak gerçekleştirilen organizasyonda katılımcılara, sarı-kırmızılı kulübün idari, ticari, sportif ve mali konularıyla ilgili bir anket de yaptırıldı. 
     






</TEXT>
</DOC>
