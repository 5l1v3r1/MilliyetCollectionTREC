<DOC>
<DOCNO> 85515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo28.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiakos - Panathinaikos maçına ceza yağdı 
</HEADLINE>
<TEXT>

     Yunanistan Basketbol Birinci Ligi'nde BC Pire Olympiakos ile Panathinaikos arasında geçen pazar günü yapılan ve 80-76 BC Pire Olympiakos lehine son bulan play-off karşılaşmasında kavga çıkaran 6 oyuncunun Yunanistan Basketbol Federasyonu Disiplin Kurulu tarafından 1'er karşılaşmada yer almama cezasına çarptırıldıkları bildirildi. 
     Yunan özel Flash Radyosu, cezalandırılan sporcuların BC Pire Olympiakos'dan Alphonso Ford, Stephane Risarche ve Milan Tomiç'in yanı sıra Panathinaikos BSA Atina'dan Dejan Bodiroga, Yorgos Kalaitzis ve Lazaros Papadopoulos'un olduklarını duyurdu. 
     Radyo, Ford, Risarche ve Tomiç'in bu koşullar altında bu akşam yapılacak olan BC Pire Olympiakos-AEK Atina final karşılaşması ilk maçında takım listesine alınamadıklarını kaydetti. 
     Milli basketbolcu İbrahim Kutluay'ın sağ elinde meydana gelen kırık nedeniyle forma giymediği mücadelede, 4. periyotta BC Pire Olympiakoslu Milan Tomiç'in, rakip takımdan Dejan Bodiroga'ya dirsek atmasıyla çıkan kavgada, 7 oyuncu oyundışı kalmıştı. 
     





</TEXT>
</DOC>
