<DOC>
<DOCNO> 53853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/spor/spo01.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Toshack’ın Nihat hayali 
</HEADLINE>
<TEXT>

Galli teknik adam, genç yıldıza övgüler yağdırdı, "Onu dünya çapında bir yıldız yapacağım. Artık herkes Nihat’ı konuşacak" ifadesini kullandı 
     REAL Sociedad Teknik Direktörü John Benjamin Toshack, Beşiktaş’ın yıldız oyuncusu Nihat’a övgüler yağdırdı ve "Onu dünya çapında yıldız yapacağım" dedi. Fenerbahçe derbisinden sonra İspanya’ya gitmesi beklenen Nihat’ın yetenekli bir oyuncu olduğuna dikkat çeken Galli hoca, "Müthiş bir yetenek, hem golcü, hem de asist. İspanya’da herkes onu konuşacak" ifadesini kullandı 
     TOSHACK ile Paris’te görüşen ve düşünmek için süre isteyen Nihat’ın 3 Aralık’ta İspanya’ya gideceği ve takımla birlikte çalışmalara başlayacağı, ilk maçta da forma giyeceği kaydedildi. Sağlık kontrolünden geçecek olan Nihat, daha sonra taraftarlar ve takım arkadaşlarıyla tanıştırılacak. Kalacağı evi de gezecek olan yıldız oyuncuya Tayfun eşlik edecek. 
     
     Tümer onbirde 
     TUNUSLU futbolcu Baya’nın adalelerindeki ağrıları nedeniyle bir hafta dinlendirileceğinin açıklanması üzerine Teknik Direktör Daum, Malatyaspor karşısında Tümer’e şans verecek. Sakatlığı geçen Bayram da takımla birlikte çalışmalara başladı. Bu futbolcunun oynamaması halinde Mehmet Aksu’nun forma giymesi bekleniyor. 
     
     Veit’e baskı var 
     DAUM tarafından transfer edilen ancak beklenen performansı gösteremeyen Veit’e kendine kulüp bulması için baskı yapılıyor. 50 bin dolar tazminat ödenecek olan Veit’e, Alman hocanın, "Burada oynama şansın sıfır, bir an önce git" dediği belirtildi. 
     
     Yıldırım’a baskı 
     BEŞİKTAŞ’TA yaklaşan kongre öncesinde gruplar seçim çalışmalarına hız verirken, eski yöneticilerden Zafer Yıldırım’a başkanlığa aday olması için baskı yapıldığı öğrenildi. Olağan kongrede aday olup, olmayacağı henüz kesinleşmeyen Başkan Serdar Bilgili’nin ise nabız yokladığı vurgulandı. Bilgili’ye yakın arkadaşlarının aday olması için destek verdikleri belirtildi. 
     
     



 SPOR 
























</TEXT>
</DOC>
