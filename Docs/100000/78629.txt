<DOC>
<DOCNO> 78629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun11.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını halkı Filistin aleyhine yanlış yönlendiriyor 
</HEADLINE>
<TEXT>

     İngiltere'de yapılan akademik bir araştırma, İngiliz halkının basın tarafından Ortadoğu'da yaşanan krizle ilgili Filistinliler'in aleyhine ve İsrail'in lehine yönlendirildiğini ortaya koydu. 
     Araştırmayı yapan Glasgow Üniversitesi ''Glasgow Media Group'', bu sonuçlarda İsrail hükümetinin güçlü lobi faaliyetleri kadar, reyting kaygısıyla hazırlanan bültenlerde durumu iyi anlatmayan basının da sorumluluğu bulunduğunu bildirdi. 
     Özellikle radyo ve TV bültenlerinde, zaten karmaşık olan sorunun kaynağına pek az inilebildiğini belirten uzmanlar, ''çok az kişi meselenin temelinde ne olduğunu biliyor, diğerleriyse en güçlü lobi kimin elindeyse onun hikayesine teslim oluyor'' dedi. 
     Özellikle gençlerin Ortadoğu'daki meseleye son derece uzak olduklarını belirten araştırmacılar, araştırmayla ilgili 300 kişiyi kapsayan bir ankette, soruları yanıtlayanların sadece yüzde 9'unun İsrail'in ''işgalci güç'' olduğunun farkında bulunduğunu vurguladı. 
     2000 yılında intifadanın başlamasından itibaren yapılan 89 haber 
     bülteninden 3 bin 6 satırlık haberin gözden geçirildiğini belirten araştırmacılardan Prof. Greg Philo, bunlardan sadece 17 satırlık bölümde sorunun asıl kaynağından söz edildiğini ifade etti. Glasgow Üniversitesi bilim adamlarından Philo, ''sonuçta da tablo İsrail'i haklı gibi gösteriyor ve İsrail'in saldırgan tutumunun Filistinliler'in davranışlarının sonucuymuş inancı ortaya çıkıyor'' dedi. Yayıncılar ise akademisyenlerin bu görüşlerini reddediyor. Konuyla ilgili bir savunma yapan BBC Haber Dairesi Başkanı Roger Mosey, ''kurumsal bir korumacılık, kayırmacılık olduğunu kabul edemem, basın Ortadoğu'da çatışan taraflara aynı mesafededir'' derken, ITN adına yapılan açıklamada da, ''bu konuda adiliz ve bu durum yarım yüzyıldır hiç değişmedi. Basın olarak günlük tarih dersi vermek gibi bir sorumluluğumuz da yok'' denildi. 
     





</TEXT>
</DOC>
