<DOC>
<DOCNO> 62416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sonspo14.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor-Toto'nun yeni oyununda ilk hafta ikramiye 1 trilyon 
</HEADLINE>
<TEXT>

     Spor-Toto Teşkilat Müdürlüğü'nün yeni oyunu, Spordan Sorumlu Devlet Bakanı Fikret Ünlü tarafından basına tanıtıldı. 
     Spor Toto Teşkilat Müdürlüğü'nde yapılan tanıtım toplantısına Devlet Bakanı Fikret Ünlü'nün yanı sıra Gençlik Spor Genel Müdür Yardımcısı Nuri Demirci ve Spor Toto Teşkilat Müdürü Mehmet Boslu ile çok sayıda basın mensubu katıldı. 
     Tanıtım toplantısında Türk sporuna ve sporcusuna kaynak yaratmak amacıyla kurulmuş tek Türk kurumunun Spor Toto Teşkilatı olduğunu belirten Devlet Bakanı Ünlü, şunları söyledi 
     ''Kuruluş amacı Türk sporuna ve sporcusuna kaynak aktarmak olan Spor Toto Teşkilat Müdürlüğü, dünyadaki teknolojik gelişmelere ayak uyduramayınca yeni arayışlar içerisine girdi. Yaptığı çalışmalar sonucunda, iştirakçilerimize daha çok kazandıracak yeni bir oyunu hayata geçirmeye karar verdik. Tüm halkımıza bol şanslar diliyorum.'' Ünlü, oyunun adını şimdilik söylemediklerini, hazırlanan reklam filmi ile duyurmak istedikleri oyunun kolon ücretinin 200 bin lira olduğunu belirtti. İlk hafta ikramiyesinin ise 1 trilyon lira olacağını vurgulayan Ünlü, şöyle konuştu 
     ''İhaleyi kazanan firmadan aldığımız 1.5 trilyonluk şirket payının 1 trilyon lirasını ilk haftada iştirakçilerimize ikramiye olarak dağıtmayı düşünüyoruz. Oyunun adını ise büyük bir reklam filmiyle kamuoyuna duyurmak istediğimiz için şimdilik açıklamıyoruz. Kolon bedelinin 200 bin lira olacağı yeni oyunla hem iştirakçi sayımızı, hem de hasılatımızı artırarak, kulüplere ve sosyal yardım kurumlarına daha fazla pay aktarmayı ve sporseverlere daha çok kazandırmayı hedefliyoruz.'' Spor Toto Teşkilat Müdürü Vekili Mehmet Boslu'nun oyunu anlatmasından sonra konuyu basın mensupları arasında tartışmaya açan bakan Fikret Ünlü, tutturulma ihtimali 13 milyonda bir olan Sayısal Loto'dan bile daha zor bir tutturma ihtimali olan yeni oyunda, maçların noter tarafından kurayla tespit edilmesinin sıkıntılar yaşatabileceğini vurguladı. Ünlü, ''Oyunun teşkilata ve iştirakçilere yüksek miktarda ikramiye kazandıracak olmasına karşın, sonucu noterin kura çekimiyle belirleyecek olması yönünde sakıncalarım oluştu'' diyerek, şunları söyledi ''İştirakçilerimiz, tuturma ihtimali Sayısal Loto'dan daha az olduğu bir oyunda, 17 maç arasında 7 maçı doğru olarak bildikten sonra, bir de noterin kura çekiminde, kuponundaki 7 doğru maçı çekmesini bekleyecek. Bu kura çekiminin oyunu gerekli ilgiden yoksun bırakacağı kanısındayım. İşin bu kısmının yeniden gözden geçirilmesi gerektiğine inanıyorum. Bu nedenle oyunun noter çekilişinden ben de kaygılıyım.'' Yeni oyunda iştirakçiler, kuponlarında yer alan 17 maçtan kendi seçtikleri 7 maçta atılan gol sayısını doğru olarak tahmin edecek. Daha sonra noter bu 17 maç arasından 7 maçı çekilişle belirleyecek ve noterin belirlediği maçları kuponunda işaretleyen iştirakçiler, büyük ikramiyeyi almaya hak kazanacak. Ayrıca, noterin belirlediği maçlar arasından 6, 5, 4, 3 ve 2 maçı doğru tahmin eden iştirakçiler de ikramiye kazanabilecek. 
     






</TEXT>
</DOC>
