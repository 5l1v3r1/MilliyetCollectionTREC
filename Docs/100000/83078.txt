<DOC>
<DOCNO> 83078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo06.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen Bursa'ya dönüyor... 
</HEADLINE>
<TEXT>

     Bursaspor'dan geçen sezonun ikinci yarısında Galatasaray'a transfer olan Murat Sözkesen'in, yuvaya dönmesine kesin gözüyle bakılıyor. 
     Murat Sözkesen'in menajeri Faruk Güler, golcü futbolcu için henüz Galatasaray'ın yeni teknik direktörü Fatih Terim ile görüşmediklerini, ancak gelişmelerin Murat'ın Bursaspor'a döneceği hissini uyandırdığını söyledi. 
     Güler, sakatlığından yeni kurtulmaya başlayan Murat için şimdiye kadar resmi bir teklif gelmediğini belirterek, ''Galatasaray ile görüşmedik, ama görünen o ki Murat, Bursaspor'a geri dönecek'' dedi. 
     Murat Sözkesen'in Bursaspor'a dönmeyi isteyip istemediği yönündeki soru üzerine Güler, ''Murat profesyonel bir futbolcu. Nerede olursa oynar. Nasıl Galatasaray'a gitmişse, anlaşma olmazsa yine yeşil-beyazlı formayı giyer. Ancak, durumun netleşmesini beklememiz lazım'' diye konuştu. 
     





</TEXT>
</DOC>
