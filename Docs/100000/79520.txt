<DOC>
<DOCNO> 79520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/ekonomi/aeko.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Her ihtimale karşı kenara para ayırdık 
</HEADLINE>
<TEXT>

Bakan Derviş, Türkiye’nin, bir uluslararası kriz durumunda zor anlar yaşanmaması için, önlem paketi hazırlamış olduğunu açıkladı 
     YORGO KIRBAKİ ATİNA 

     Geçen hafta sonu Selanik’e gelen ekonomiden sorumlu Devlet Bakanı Kemal Derviş, Yunan medyası için ilgi odağı oldu. Yunanistan’ın saygın gazetesi To Vima, cumartesi günleri yayınladığı haftalık "İkonomikos Tahidromos" dergisi ekinde Derviş’i kapak yaptı. Dergi, Derviş’i "Türk ekonomisinin Çar’ı" olarak tanımladı. 
     Derginin, ABD’nin Irak’a saldırı olasılığı sorusu üzerine Derviş, "Bu bir varsayım. Ortadoğu krizinin nasıl gelişeceğini şimdilik kimse bilmiyor. Bir kriz durumunda zor anların yaşanmaması için bir önlem paketi hazırlamış bulunuyoruz. Yani bir miktar parayı bir kenara koymuş durumdayız" dedi. 
     Derviş, demecinde, "Türkiye politikasındaki hataları ve uluslararası sermaye piyasalarının son derece değişken olması nedeniyle kriz yaşadı. IMF, krizi aşmamızda yardımcı oldu" dedi. Türk Lirası’nda serbest kur sisteminin Türkiye Euro’ya geçmeye hazır oluncaya kadar devam edeceğini de belirten Derviş, şunları söyledi 
     "Ziyaret ettiğim Avrupa başkentlerinde Türkiye’ye bakış açısının değiştiğini tespit ettim. Türkiye ile Yunanistan’ın ekonomik ilişkilerini geliştirmeleri için büyük potansiyel var. Barış oldukça işbirliği de karşılıklı güven de artıyor. Türkiye için Yunanistan AB üyesi bir ülke olduğundan da önemli. Eğer bitişikteki bir ev değer kazanıyorsa, bu sizin evinizin de değer kazandığı anlamına gelir." 
     
IMF’den TL uyarısı      Uluslararası Para Fonu IMF , bütün üye ülkelerle gerçekleştirdiği ’Dördüncü Madde Danışmaları’’çerçevesinde, Türkiye’nin ekonomik durumuyla ilgili yayınladığı raporda, Türk Lirası’ndaki TL değer artışı ve yavaş büyümeye ilişkin kaygılara yer verdi. 
     
     Büyüme h l belirsiz’ 
     Raporda, "IMF İcra Direktörleri, TL’nin son zamanlardaki değer kazanması ışığında Türkiye’nin dış rekabet gücünün yakından izlenmesi gereğini vurguladılar" denildi. Bu çerçevede, hükümetin önceden açıklanan döviz ihaleleri düzenleme kararının memnuniyetle karşılandığı belirtildi. 
     Büyümeye ilişkin olarak, üretimde toparlanmanın zamanlama ve gücünün halen belirsiz olduğu kaydedilerek şöyle denildi "İcra Direktörleri, yavaş büyümenin uzun süre devam etmesi halinde bunun, Türkiye’nin borçlarının döndürülebilirliğine olumsuz etki yapacağı kaygısını ifade etti. İcra Direktörleri, büyüme için yatırımları artıracak, verimliliği yükseltecek ve reel faiz oranlarını düşürecek yapısal reformların önemini vurguladı." 
     



 EKONOMİ 
















</TEXT>
</DOC>
