<DOC>
<DOCNO> 58366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur23.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Ankara'dan umutlu ayrılıyor 
</HEADLINE>
<TEXT>

     TÜSİAD TÜSİAD, Cumhurbaşkanı Ahmet Necdet Sezer, Başbakan Bülent Ecevit ve Başbakan Yardımcısı Devlet Bahçeli'ye "Seçim yasası konusunda seçmen ne düşünüyor" başlıklı bir anket sundu. Yüksek İstişare Konseyi Başkanı Muharrem Kayhan, başbakan ve yardımcılarının siyasi partiler ve seçim yasalarının değiştirilmesine ilişin çalışmalarını gelecek sene ele alacağını bildirdiklerini söyledi. Kayhan, "Ankara'dan bu konularda çok umutlu ayrılıyorum" dedi. 
     TÜSİAD Yönetim Kurulu, Yüksek İstişare Konseyi toplantısının ardından Cumhurbaşkanı Ahmet Necdet Sezer, Başbakan Bülent Ecevit ve Başbakan Yardımcısı Devlet Bahçeli'yi ziyaret etti. Görüşmelerin ardından Çankaya Köşkü'nde basın mensuplarının sorularını yanıtlayan TÜSİAD Başkanı Tuncay Özilhan, görüşmelerde 2001 yılının ekonomik açıdan sıkıntılı bir yıl olduğunu ama bunun yanında gerek hükümetin gerek meclisin çok önemli yapısal reformları gerçekleştirdiğini, makroekonomik dengelerin de sene sonuna doğru belli bir istikrara kavuşmasından dolayı ümitlerin ve güvenin oluşmaya başladığını gördüklerini söylediklerini belirtti. 
     Özilhan, 2002 yılının Avrupa Birliği için çok önemli olduğunu, TÜSİAD'ın bir numaralı hedefinin bu konudaki çabaları artırmak olduğunu söyledi. 
     YİK Başkanı Muharrem Kayhan ise "seçim yasası konusunda seçmen ne düşünüyor" başlıklı anketlerini sunduklarını belirtirken, bir seçim sistemi önerisi hazırlamadıklarını ancak bununla ilgili çalışmalar yaptıklarını söyledi. 
     Ankette vatandaşın yüzde 80'inin mevcut seçim yasası ve siyasi partiler yasasından memnun olmadığına ilişkin bulgu olduğunu kaydeden Kayhan, "Biz bu yasalarla ilgili çalışmalar yapılması icin yeterli bir sebep olduğu inancındayız. Bu bizim talebimiz olduğundan değil, seçmenin bir talebi olduğundan ileriki araştırmalara bir temel oluşturacak anket çalışmasını sunduk" dedi. 
     Kayhan, hem Başbakan Ecevit'in hem deBaşbakan yardımcılarının, gelecek sene içinde bu konuların ele alınacağını, hatta IMF ile stnad-by görüşmeleri bittikten sonra kamu reformuyla beraber siyasi sistemde reformun da yapılacağını teyid ettiklerini söyledi. Kayhan, "Bu olumlu bir gelişme.Daha önce bunun sırası değil veya ileride bakarız ekonomik güçlükleri yenelim derken toplumda bu tip gelişimlerin açılımların yaratacağı güven ortamının ekonomiye ve dış ilişkilere de nasıl tesir ettiğini de geçtiğimiz günlerde gördük. Dolayısıyla ben Ankara'dan bu konularda çok umutlu ayrılıyorum" dedi. 
     






</TEXT>
</DOC>
