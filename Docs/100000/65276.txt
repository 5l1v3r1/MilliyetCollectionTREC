<DOC>
<DOCNO> 65276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/ekonomi/eko01.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik sigortasından yararlanmak için başvuru, dünden itibaren başladı 
</HEADLINE>
<TEXT>
30 gün içinde başvurun 
1 Haziran 2000’den itibaren 20 ay süreyle işsizlik sigortası primi ödeyip işsiz kalan kişinin işsizlik ödeneği alabilmesi için 30 gün içinde İŞKUR’a başvurması gerekiyor. İlk maaş martta ödenecek 
     ATİLLA ÖZSEVER 

     İşsizlik sigortası uygulamasından yararlanmak isteyenler için başvuru süresi dün başladı. 1 Haziran 2000’den bu yana 600 gün 20 ay işsizlik sigortası primi ödedikten sonra 31 Ocak 2002 tarihinden itibaren kendi istek ve kusuru olmaksızın işsiz kalanlar, işsizlik ödeneğinden yararlanıyor. Konu ile ilgili soru ve yanıtlar şöyle 
     1- İşsiz kalan bir sigortalı ne kadar süre içinde İŞKUR’a başvurmalı 
     Sigortalı işsiz, resmi kimlik belgesi ve işveren tarafından düzenlenen İşten Ayrılma Bildirgesi ile hizmet akdinin sona erdiği tarihten itibaren 30 gün içinde işyerinin bağlı bulunduğu yerdeki İŞKUR müdürlüğüne şahsen başvurmalıdır. İŞKUR Genel Müdürlüğü Tel 0312 418 99 86 
     2- 30 gün içinde İŞKUR’a başvurmazsa ne gibi bir sorun ortaya çıkar 
     İşsiz 30 gün içinde İŞKUR’a başvurmaması halinde, başvuruda gecikilen süre, işsizlik ödeneği almaya hak kazanılan toplam süreden düşülecektir. 
     3- İşverenin işsizlik sigortasıyla ilgili sorumluluğu nedir 
     İşveren, hizmet akdinin sona erdiği tarihten itibaren 15 gün içinde üç nüsha İşten Ayrılma Bildirgesi’ni düzenleyerek bir nüshasını işyerinin bulunduğu yerdeki İŞKUR’a ulaşmasını sağlayacak, diğer bir nüshasını sigortalı işsize verecek, kalan son nüshayı ise işyerinde saklayacaktır. 
     4- İşveren İşten Ayrılma Bildirgesini düzenlemezse ne yapmalı 
     İşverenin İşten Ayrılma Bildirgesi İAB düzenlememesi halinde hak kaybına yol açılmaması için sigortalı işsizin talep dilekçesi ve resmi kimlik belgesiyle yaptığı başvuru kabul edilecektir. 
     5- İşten çıkarılmadan önceki son 120 günün önemi nedir 
     Son üç yılda 600 gün işsizlik sigortası primi ödemenin yanısıra hizmet aktinin sona erdiği tarihten önceki son 120 günde de eksiksiz prim ödenmesi gerekiyor. Ancak hastalık, ücretsiz izin, grev, lokavt, ekonomik kriz gibi olaylar nedeniyle işyerinin faaliyetinin durdurulması veya işe ara verilmesi halinde prim yatırılmayan süreler için SSK kayıtları esas alınacak ve 120 hesabında prim yatırılmayan bu süreler kesinti sayılmayacak. 
     6- İşsiz kalan ne miktarda bir işsizlik parası alıyor Alt ve üst sınırlar nedir 
     En düşük işsizlik ödeneği net asgari ücretin yarısı olan 81 milyon 291 bin liradır. En yüksek işsizlik ödeneği de, net asgari ücretin damga vergisi düşüldükten sonraki miktarı olan 162 milyon 582 bin lira olacaktır. 
     7- İşsizlik ödeneği ne zamandan itibaren verilmeye başlanacak 
     İşsizlik ödeneği, Mart 2002’den itibaren verilmeye başlanacak. Muhtemelen Ziraat Bankası şubelerinden alınacak. 
     8- İşsizlik ödeneği bu hakkı kazanan kişiye ne kadar süreyle verilecek 
     Son üç yıl içinde 600 gün prim ödeyip işsiz kalanlara 6 ay, 900 gün prim ödeyenlere 8 ay, 1080 gün prim ödeyenlere ise 10 ay süreyle işsizlik ödeneği verilecek. 
     9- Daha önce işsiz kalanlar işsizlik sigortasından hiç yararlanamayacak mı 
     Son üç yılda en az 20 ay prim ödenmemesi halinde tekrar işe girip eksik süre tamamlandıktan sonra işsiz kalınırsa ödeneğe hak kazanılıyor. 
     10- İşsiz kalan kişi hangi sağlık hizmetlerinden nasıl yararlanacak 
     Sigortalı işsizin hastalık ve analık sigorta primleri, işsizlik ödeneği süresince İşsizlik Sigortası Fonu tarafından karşılanacak. 
     



 EKONOMİ 























</TEXT>
</DOC>
