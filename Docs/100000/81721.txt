<DOC>
<DOCNO> 81721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur13.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eş seçerken biyolojik saatine dikkat edin... 
</HEADLINE>
<TEXT>

     İstanbul Üniversitesi Tıp Fakültesi Nöroloji Anabilim Dalı Başkanı Prof. Dr. Erbil Gözükırmızı, eş seçiminde çiftin yatış ve kalkış saatlerini ayarlayan biyolojik uyku saatindeki uyumun önemli olduğunu söyledi. 
     Gözükırmızı, her insanın belirli bir uyku alışkanlığı ve buna bağlı olarak uyku saati olduğunu belirtti. Uyku alışkanlıklarındaki olumsuz değişikliklerin, bireylerin gün içindeki aktivitelerini olumsuz etkileyeceğini belirten Gözükırmızı, şunları kaydetti 
     "Eş seçiminde çiftin yatış ve kalkış saatlerini ayarlayan biyolojik uyku saatindeki uyum, önemli rol oynamaktadır. İnsanların uyku saatlerindeki farklılıklar, kişinin gündüz tipi ya da gece tipi olduğunu belirler. 
     Buna göre, 03.00-10.00 saatlerinde uyuyan gece tipi bir erkeğin, 21.00-07.00 saatlerini uykuda geçiren gündüz tipi kadınla anlaşması zordur. Çünkü eşlerin akşam saatinde birbirleriyle paylaşacakları saatler az olduğu gibi, birinin yattığı saatte diğeri kalkmış olacaktır. Uyku saatlerindeki farklılıklar, evlilikte çatlaklar oluşmasına zemin hazırlayabilir." Evlilikte eşler arasındaki uyumun, saygı, sevgi, ortak hobi dışında günü birlikte paylaşımın da önem taşıdığını ifade eden Gözükırmızı, "Horlama da, çiftlerin ayrı odada uyumasına kadar giden ve tedavi edilmesi gereken bir rahatsızlıktır" dedi. 
     





</TEXT>
</DOC>
