<DOC>
<DOCNO> 69640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo21.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Liverpool maçından notlar 
</HEADLINE>
<TEXT>

     Galatasaray'ın Şampiyonlar Ligi'nde Liverpool ile yapacağı maç öncesi taraftarlar tribün şovu yaparken, futbolculara da sevgi gösterisinde bulundu. 
     Galatasaray'ın, İngiltere'nin Liverpool ile yapacağı maça sarı-kırmızılı taraftarlar büyük ilgi gösterdi. Karşılaşmanın tüm biletleri tükenirken, biletler büyük maçlar öncesinde olduğu gibi yine karaborsaya düştü. 
     Karşılaşmada Galatasaray Kulübü 250 milyar lira hasılat elde etti. 
     
     Ayhan ilk onbirde 

     Sarı-kırmızılı ekipte, sakatlığı nedeniyle Fenerbahçe, Malatyaspor ve Gençlerbirliği maçlarında yer alamayan Ayhan, Liverpool karşısında 18 gün sonra sahalara döndü. 
     Teknik Direktör Lucescu, sakatlığı geçen Ayhan'a ilk 11'de görev verdi. 
     Galatasaray'da, Capone, Ümit ve Emre cezaları, Sergen, Bülent Akın ile Murat sakatlıkları, Batista da bu sezon Gaziantepspor ile Avrupa Kupası maçı yapması nedeniyle kadroda yer almadı. 
     Sarı-kırmızılılarda, sakat ve cezalı futbolcuların çokluğu nedeniyle genç oyuncuları Sabri ve Sedat 18 kişilik maç kadrosuna alındı. 
     Yeni transfer Gonzalez de yedekler arasında yer alırken, Lucescu Niculescu'yu ilk kez 11'e alıp, Gençlerbirliği maçında gol atan Serkan ve Vedat'ı yedekler arasında arasında bıraktı. 
     
     Hagi'ye sevgi seli 

     Galatasaray'ın unutulmaz futbolcularından Georghe Hagi de Liverpool karşılaşmasını izlerken, Rumen futbolcuya tribünler sevgi gösterilerinde bulundu. 
     Taraftarlar, ''I love you Hagi'' şeklinde tezahürat yaparak ''nostalji'' yaşattı. 
     Hagi, tribünleri dolduran binlerce seyircinin yoğun isteği üzerine sahaya inerek, taraftarları selamladı. 
     Bu arada maç öncesi sahada ısınan eski takım arkadaşlarıyla da selamlaşan Hagi için taraftarlar, Rumen yıldızın adının yazılı olduğu ''10'' numaralı dev formayı açarak kapalı tribünde dolaştırdılar. 
     Teknik Direktör Lucescu'ya övgüde bulunan Hagi, ''Lucescu, büyük işler yaptı. Niculescu'yu da tanıyorum. Ama neler yapacağını bu akşam göreceğiz'' dedi. 
     Galatasaray Kulübü Başkanı Mehmet Cansun, gelecek hafta gerçekleştirilecek olan mali ve 23 Mart'ta yapılacak olan seçim genel kurul toplantısı için, yarından itibaren bir çalışma başlatmayı planlıyor. 
     Cansun, yarın akşam saat 19.30'da Hilton Oteli'nde kongre üyelerine ve medyaya yönelik bir toplantı düzenleyerek, Galatasaray'ın mali durumunu anlatacak ve Galatasaray'ın Kuruçeşme Adası'nın yeni konumunu kapsayacak geniş açıklamalar yapacak. 
     
     Sıkı güvenlik 

     İstanbul Emniyet Müdürlüğü ekipleri, karşılaşma öncesinde alarma geçti. 
     Ali Sami Yen Stadı ve çevresinde adeta kuş uçurtmayan güvenlik güçleri, şehri gezen İngiliz taraftarların olay çıkarmalarını da engellediler. 
     İngiliz taraftarları, çok sayıda güvenlik görevlisi eşliğinde ve polis kordonunda stada getirildi. 
     Karşılaşmada, yaklaşık 4 bin kadar güvenlik görevlisi görev yaptı. 
     Yaklaşık 500 kadar Liverpool taraftarı kendilerine ayrılan yeni açıktaki tel örgülü bölümde karşılaşmayı izledi. 
     İngiliz taraftarları, gün boyunca Sultanahmet'te publarda içki içtiler. FC Liverpool taraftarlarının sarhoş bir şekilde stada gelmesi dikkat çekti. 
     
     Bakan Ünlü maçı izledi 

     Karşılaşmayı Spordan Sorumlu Devlet Bakanı Fikret Ünlü de izledi. 
     Çok sayıda politikacı ve İstanbul'un üst düzey yöneticisi protokol tribününde yerini alarak maçı izledi. 
     Galatasaray-Liverpool maçını adeta bir medya ordusu takip etti. 
     Karşılaşmada, 140 yerli ve 64 yabancı toplam 204 medya mensubu görev aldı. 
     
     "Barcelona casusu" tribünde 

     Galatasaray ve Liverpool'un Şampiyonlar Ligi B Grubu'ndaki rakiplerinden FC Barcelona'nın istatistikçisi Vilaseca de, Protokol Tribünü'nden karşılaşmayı izleyerek notlar aldı. 
     Bu arada cezası nedeniyle maçta oynayamayacak olan Ümit karşılaşmaya kız arkadaşı Burcu Esmersoy ile birlikte el ele tutuşarak geldi. 
     






</TEXT>
</DOC>
