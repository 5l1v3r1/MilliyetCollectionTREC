<DOC>
<DOCNO> 99700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur27.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızına eroin bulabilmek için esrar satarken yakalandı 
</HEADLINE>
<TEXT>

     Yalova'da, alıcı kılığındaki polislere esrar satarken suçüstü yakalanan uyuşturucu satıcısının, bu işi 5 yıldır bağımlı olan kızına eroin temin edebilmek için yaptığı belirlendi. 
     Bir ihbarı değerlendiren polis, İstanbul, Bursa ve Yalova'da esrar sattığı belirlenen Mahmut Sabri K. ile alıcı olarak bağlantı kurdu. Söz konusu kişiyle 22.5 kilo esrar karşılığında 24 milyar liraya anlaşan polis, buluşma noktasında Mahmut Sabri K.'yi esrarla birlikte yakaladı. 
     Mahmut Sabri K, polise verdiği ifadede, eşinden boşandığını ve kızı Irmak K. ile birlikte Çınarcık'ta oturduğunu söyledi. Daha önce İstanbul'da oturduklarını ve kızının burada arkadaşları tarafından eroine alıştırıldığını anlatan Mahmut Sabri K, ''Kızım Irmak, 5 yıldır eroin bağımlısı. Yıllardır onu bağımlılıktan kurtarmak için çalıştım. Tedavileri sonuç vermedi. Ona eroin temin etmek amacıyla esrar satmaya başladım. Esrar satışından elde ettiğim parayla, kızıma eroin alıyordum'' dedi. 
     Polis, Samsun ve İstanbul polisince de uyuşturucu kaçakcılığı suçundan aranan babanın ifadesinin ardından kızı Irmak K'yı da gözaltına aldı. Baba-kızın adliyeye sevk edilecekleri belirtildi. 
     





</TEXT>
</DOC>
