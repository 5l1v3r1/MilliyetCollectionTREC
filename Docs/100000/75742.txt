<DOC>
<DOCNO> 75742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/spor/ydemirkol.html </URL>
<DATE> 2002/04/01/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Maçın havasını anlamak için 35. dakikadaki bir pozisyonun tribünlerde yarattığı etkiye bakmak lazım. Birden sanki gol olmuş gibi alkış kıyamet koptu. Tezahürat en üst noktaya çıktı. Aslında olan biten, Serhat’ın sağdan ters kanada ortasına Revivo’nun direği yalayan volesiydi. O ana kadar sahada hiçbir şey olmamıştı. Aslında bu hafta diğer büyüklerin maçlarında da neredeyse hiçbir şey olmamıştı. Bu zulmün sonunda bir organize atak, gol gibi karşılanıyordu. Öyle alt düzey bir oyun vardı ki, Lorant bugüne kadarki en erken değişikliğini yapmak zorunda kaldı, 31’de Andersson’un yerine Yusuf’u aldı. İsveçli, hareketsiz orta saha ve hücum hattının arasında her topun merkeziydi ve Fenerbahçe’yi tembelliğe itiyordu. Fenerbahçe bu değişiklikle 3 - 4 - 3’ten, 3 - 5 - 2’ye dönüp sonuca dönük olmasa da orta sahada daha fazla topa sahip oldu. O ana kadar 15’te Hakan’ın pasına Andersson’un dönerek vurduğu ve auta attığı şut 16’da Ümit Özat’ın 30 metrelik serbest vuruşu ve 26’da Andersson’un Revivo’ya, ceza sahası dışına indirdiği, onun üstten dışarı attığı pozisyon dışında şans bulamamıştı. Gençler ise İsmail’i Revivo’ya, Tolga’yı Serhat’a bağladığı 3 - 4 - 1 - 2 ile sahaya çıktı. 4’te Okan’ın sağdan girip Cafer’e kestiği topta, Mustafa Doğan son anda araya girdi. Orta sahada Ahmet Hassan’ı, geride Nihat’ı forvete yakın oynatan ev sahibi, 8’de en net pozisyonunu buldu. İsmail’in ortasında Nihat, yay üzerinden çok güzel vurdu ama Rüştü, ikincisi Cafer’in hemen önünde duble hamle ile topu kontrol etti. Kırmızı - Siyahlılar 45’te penaltı itirazlarına yol açan Fatih - Cafer mücadelesinden önceki son pozisyonlarını 18’de Nihat’ın, Johnson’dan kapıp yine yaydan şutladığı, autla sonuçlanan oyundu. 
     Gençler, Ahmet Hassan’ı geride tutup İsmail’in sol kanadı hiç, Okan’ın sağ kanadı az kullanması, Cafer’in yerden kalkmaması nedeniyle bilinen kontr etkinliklerine ulaşamadılar. Fener ise sonuçsuz paslarla çerçeveyi bulamadan devreyi bitirdi. 
     46’da Ümit’in uzak şutu da kaleyi bulamadı. Sonrasında oyun Gençlerbirliği yarı alanına, çevresinde ev sahibinin seyircisi olmayan bölüme yığıldı. Ev sahibi konu oldu. Ama Fenerbahçe yine topsuz alanda hiç koşmuyor, kanatlara inmiyordu. 59 ve 60’ta Johnson yine çerçeveyi bulmayan iki şut buldu, o kadar. 64’de Mustafa Doğan’ın kırmızı kart görüşü, bunun üzerine Johnson’ın geriye çekilişi, Türkiye’deki en iyi yabancılardan Ahmet Hassan’ın ileri çıkmasına izin verdi. Ama 66’da Cafer’in ortasında topu inanılmaz şekilde auta attı Mısırlı. Daha inanılmazını ise 67’de Flip’in ortasına altı pasta dokunamayan M’Bayo yaptı. Tam Gençler maçı koparacak derken, 72’de Fenerbahçe maçta ilk kez ve üst üste üç defa çerçeveyi bulan şutlar attı. Serhat’ınkini Patrick çevirdi, döneni Yusuf direğe vurdu, oradan geleni ise Revivo gol yaptı. 78’de M’Bayo’nun direği yalayan şutu dışında gole yaklaşamayan ama sürekli rakip sahada olan Gençler, Fenerbahçe taraftarı şampiyonluk şarkıları söylemeye başlamışken 3’te Tolga’nın kullandığı serbest vuruşta Ahmet Hassan’ın kafasıyla beraberliği yakaladı. Haktan bahsedeceksek, bu puanı daha az hak eden taraf neredeyse maçı kazanacak olan Fenerbahçe’ydi. 
     



 SPOR 

























</TEXT>
</DOC>
