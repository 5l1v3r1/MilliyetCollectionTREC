<DOC>
<DOCNO> 61235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sonspo17.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulübü ''Pascal Nouma'nın bizden alacağı yok'' 
</HEADLINE>
<TEXT>

     Beşiktaş Kulübü İletişim Komitesi, geçen sezon siyah-beyazlı formayı giyen Fransız futbolcu Pascal Nouma'nın, ''Beşiktaş'tan 600 bin dolar alacağı bulunduğu'' şeklindeki iddiasının gerçek olmadığını duyurdu. 
     Beşiktaş Kulübü İletişim Komitesi'nden yapılan yazılı açıklamada, Fransız futbolcunun yaptığı sözleşme gereği, 2000-2001 sezonu ile ilgili Beşiktaş'tan hiçbir alacağı bulunmadığı, tüm alacaklarının zamanında ödendiği bildirildi. 
     Nouma'nın sezon tamamlanmadan Türkiye'den ayrıldığı, 2001-2002 sezonunun açılışına katılmadığı ve 29 Haziran-7 Temmuz 2001 tarihleri arasında İstanbul'da yapılan antrenmanlarda da yer almadığı belirtilen açıklamada, şöyle denildi 
     ''Nouma, Almanya'da gerçekleştirilen Birinci Süper Lig hazırlık kampında da görev almamıştır. Bu futbolcu, aynı zamanda Olympique Marsilya Kulübü ile 2001-02 sezonu için de sözleşme imzalamıştır. 
     Beşiktaş Kulübü olarak, Pascal Nouma'ya yasal haklarımız doğrultusunda herhangi bir ödeme yapmamız söz konusu değildir.'' 
     






</TEXT>
</DOC>
