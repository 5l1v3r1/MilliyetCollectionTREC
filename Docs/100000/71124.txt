<DOC>
<DOCNO> 71124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/soneko09.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijerya IMF ile anlaşamadı "Halka olan sorumluluk önce gelir" 
</HEADLINE>
<TEXT>

     Nijerya, Uluslararası Para Fonu IMF 
     ile yürüttüğü gayri resmi izleme anlaşmasından çekileceğini ve ekonomisini kendi önceliklerine göre kendi hazırladığı bir programla yöneteceğini ilan etti. Nijerya Devlet Başkanlığı'nda yapılan açıklamada, ''hükümet siyasi istikrar, demokratik anayasa, güvenilirlik ve hesaplanabilirlik kriterlerini göz önüne alarak programdan çekilmeye karar vermiştir'' denildi. Maliye Bakanı Adamu Ciroma da, ülkesinin yalnızca dar makro ekonomik dengeleri gözeten bir ekonomik programı yürütmeye istekli olmadığını belirterek, ''hükümet olarak, uygun bir ekonomik program belirlerken birinci sorumluluğumuz kendi hakımıza karşıdır, dış ortaklarımıza karşı sorumluluğumuz bundan sonra gelir'' dedi. Nijerya'nın IMF ile imzaladığı stand by anlaşması geçen yıl sona ermişti. Bununla birlikte, gayri resmi izleme anlaşması çerçevesinde ülkeyle ilişkilerini sürdürmeye devam eden fon yetkilileri, kamu harcamalarının azaltılması ve bütçede büyük kısıntıları yapılması doğrultusunda hükümete baskılarını sürdüryordu. IMF'nin ekonomi politikalarını onaylaması Nijerya'nın 30 milyar doları bulan dış borçlarını daha avantajlı bir ödeme takvimine bağlatabilmesi için büyük önem taşıyor. Gözlemciler, IMF onayının hayati önemine rağmen hükümetin anlaşmadan çekilmeyi göze alabilmesini, ülkede gelecek yıl yapılacak seçimler nedeniyle siyasal nedenlerle alınmış bir karar olarak değerlendiriyorlar. 
     






</TEXT>
</DOC>
