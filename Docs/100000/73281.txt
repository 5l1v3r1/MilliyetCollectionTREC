<DOC>
<DOCNO> 73281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo13.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hami "Hakkımda yapılan jübile söylentilerini ciddiye almıyorum" 
</HEADLINE>
<TEXT>

     Trabzonspor'un Takım Kaptanı Hami Mandıralı, son günlerde kendisinden sezon sonu jubile yapması isteneceği biçiminde çıkan söylentileri ciddiye almadığını söyledi. 
     Hami, Trabzonspor'un başarısı için elinden geleni yapmaya çalıştığını belirterek, ''Ben futbolumu oynamaya devam edeceğim. Bu tür söylentilere de bir türlü anlam veremiyorum. Ben futboluma bakıyorum. Söylentileri de ciddiye almıyorum'' dedi. 
     Trabzonspor'un gelecek yıl için yapacağı transfer çalışmaları ile ilgili olarak da Hami, ''Kaliteli olması halinde takıma takviye yapılmalı. Takıma fayda sağlamalı. Bize birşeyler vermeli, kadroyu daha zenginleştirmeli'' diye konuştu. 
     Ligin ilk 3 haftasında iyi bir performans gösterdiğini ancak 3. 
     haftadaki Bursaspor maçının son dakikasında kolu kırıldıktan sonra toparlanmak konusunda çok güçlükler yaşadığını ifade eden Hami, konuşmasına şöyle devam etti ''Doktorlar bana 6 ay istirahat etmelisin, bu süre içerisinde oynayamazsın dediler. Ancak ben 3 ay sonra sahaya çıktım. Trabzonspor için herşeyimi ortaya koymaya çalıştım ve çalışıyorum da. Ama kolumun kırılması beni etkiledi. İstediğim formu yakalayamadım. Şu anda dört dörtlük bir performansım yok fakat çalışıp daha iyi olma gayreti içerisindeyim.'' UEFA Kupası'na katılabilme şanslarını ligin sonuna kadar sürdüreceklerini de belirten Hami, ''Kazandığımız sürece şansımız yüksek. Maçlarımızdan iyi sonuçla ayrıldığımız takdirde hedefimizde başarılı olacağımıza inanıyorum'' dedi. Hami, Galatasaray maçına çok iyi motive olduklarını ancak karşılaşmanın ertelendiğini ifade ederek, ''Bu durum bizi fazla etkilemedi. Yine aynı şekilde çalışıp, aynı şekilde motive olarak rakibimiz karşısına çıkmak ve rakibimizi yenmek istiyoruz'' diyerek sözlerini tamamladı. 
     






</TEXT>
</DOC>
