<DOC>
<DOCNO> 67195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/spor/spo06.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım oteli şaşırdı 
</HEADLINE>
<TEXT>

Ekvador ile oynayacağı hazırlık maçı için Hollanda’ya giden A Milli Takım kafilesi rakip takımın oteline yerleştirildi. Durum farkedilince yeniden yollara düşüldü 
     MEHMET DEMİRCAN 

     A Milli Takım’ın Hollanda seyahati tam bir kabusa dönüştü. Ekvador maçı için dün öğleden sonra Eindhoven’e giden Ay - Yıldız ekip önce fırtına ve yağmur ile karşılaştı ardından da büyük bir otel skandalı yaşadı. Kafileyi taşıyan otübüs Milli Takımı Ekvador’un kamp yaptığı otele götürdü. Tüm eşyalar inip, futbolcular yerleşmeye başlarken, durumu farkeden menajer Can Çobanoğlu takımı yeniden otobüse bindirdi. 
     FUTBOLCULARA büyük bir eziyet yaşatan olayın otobüs şoförü ile takımın güvenliğinden sorumlu firma yüzünden kaynaklandığı belirtildi. Milli Takım daha sonra 45 dakikalık bir yolculuktan sonra De Rosep Oteli’ni bulabildi. Bu arada Federasyon Başkanı Haluk Ulusoy, Sergen’in ciddi sakatlığına çok üzüldüğünü söyledi, "Umarım kendine iyi bakar ve Dünya Kupası finallerine yetişir" diye konuştu. 
     
Güneş düğmeye bastı      BİLAL MEŞE 

     DÜNYA Kupası’na hazırlık etabını Ekvador maçıyla başlatacak olan A Milli Futbol Takımı’nın Teknik Direktörü Şenol Güneş iddialı mesajlar verdi. Zirve hesapları yaptıklarını kaydeden Güneş, "İyi bir Türkiye’nin bunu başaracağına yürekten inanıyorum. Ülke olarak elele verip hedefe varacağız. Bu kupada alacağımız başarılar yeni neslin önünü açacaktır. Biz hazırız. Bize destek olun. Bizi itin, çalıştırın. Bundan gocunmayız. Ama yalnız bırakmayın" dedi. 
     FİNALLERE kadar Ekvador’un yanı sıra G.Kore, Şili, Hong Kong ve Meksika ile de karşılaşacaklarını hatırlatan Şenol Güneş, "Tümer, Tolga ve Ayhan’ı dikkatle izliyoruz. Sakın küsmesinler. Hiç kimseye karşı art niyetli değiliz, olamayız. Bizi Dünya Kupası’nda zirveye taşıyacak herkese kapımız açık" diye konuştu. Güneş, Sergen konusunda da "Eğer yürüyebilseydi götürecektik. Ne var ki zaman zaman hem kendisini, hem de bizi mutsuz ediyor" yorumunu yaptı. 
     
Rakip Ekvator      2002 Dünya Kupası Finalleri’nde mücadele edecek olan A Milli Takımımız ilk hazırlık maçını bugün Ekvador ile oynayacak. Hollanda’nın Breda kentindeki Fuji Film Stadı’nda oynanacak karşılaşma TSİ 21.00’de başlayacak. Maçı Hollandalı Jack Van Hulten, Adriaan İnia ve Wijnard Rutgers hakem üçlüsü yönetecek. 
     
Son çalışma      EKVADOR maçı için dün öğleden sonra Hollanda’ya giden A Milli Takım son çalışmasını maçın oynanacağı stadda yaptı. Yurt dışında forma giyen Hakan Şükür, Ümit Davala, Yıldıray ve Mustafa İzzet kafileye Amsterdam’da katıldılar. Şenol Güneş’in bu akşamki maçta Hasan Şaş, Alpay, Ümit Karan, Emre Belözoğlu ve Okan’ı oynatmayacağı öğrenildi. 
     



 SPOR 




























</TEXT>
</DOC>
