<DOC>
<DOCNO> 64580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun17.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 14 yaşında bir kız grip yüzünden öldü 
</HEADLINE>
<TEXT>

     İngiltere'de son haftalarda etkili olan grip virüsünün 14 yaşındaki bir kız çocuğunun ölümüne yol açtığı, aynı aileden üç kişiyi ise hastanelik ettiği açıklandı. 
     West Suffolk'da yaşayan Barnett ailesinin 14 yaşındaki en büyük kızları Emma Barnett'in önce ateş, vücut ağrıları gibi şikayetlerle evde tedavi edilmeye çalışıldığı, ancak şikayetlerinin artması üzerine doktora götürüldüğü belirtiliyor. Ancak Emma'nın durumunun verilen ilaçlara rağmen düzelmediği ve genç kızın kurtarılamayarak geçen hafta sonu öldüğü açıklandı. 
     Bundan 18 saat sonra, Emma'ya hastalığı sırasında suni teneffüs yapan annesi ve 8 yaşındaki kız kardeşi Dana'nın da aynı virüsün etkisiyle hastaneye kaldırıldığı, anne ve kızın tedavileri sürerken de ailenin üçüncü kızı 10 yaşındaki Hannah'ın yüksek ateş şikayetiyle hastaneye yatırıldığı belirtiliyor. 
     Doktorlar iki küçük kızın durumlarının giderek düzeldiğini, annenin ise halen yoğun bakımda tutulduğunu kaydediyor. 
     
     Ana Kraliçe iyi 
     Bu arada, grip şikayetiyle Sandrigham malikanesinde dinlenmeye çekilen, Kraliçe II. Elizabeth'in 101 yaşındaki annesi Ana Kraliçe'nin sağlık durumunun ise düzeldiği bildirildi. 
     Açıklamada, grip nedeniyle kendisini halsiz hisseden yaşlı kadının güçlendiği ve 21 Aralık'tan bu yana iptal ettiği bütün protokol görevlerini yeniden yerine getirmeye hazırlandığı belirtiliyor. 
     Ana Kraliçe ile ilgili kaygılar geçen Çarşamba günü Sandringham'daki kadın kuruluşlarının temsilcileriyle ilgili kabulü iptal etmesinden sonra artmış, bunun üzerine Kraliyet sözcüsü bir açıklama yaparak, yaşlı kadının bütün İngiltere'yi etkisi altına alan grip virüsünden etkilendiğini bildirmişti. 
     






</TEXT>
</DOC>
