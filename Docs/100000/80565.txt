<DOC>
<DOCNO> 80565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/soneko09.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TZOB 7 kişi işe alacaktı 7500 kişi başvuru yaptı 
</HEADLINE>
<TEXT>

     Türkiye'de işsizliğin ulaştığı boyut, eleman almak isteyen her kurum ve kuruluşun önünde binlerce insanın yığılmasına neden oluyor. 
     Türkiye Ziraat Odaları Birliği'nin TZOB 7 personel almak için açtığı kadroya, yaklaşık 7 bin 500 kişi başvurdu. TZOB, asgari ücretle işe alacağı 7 kişiyi belirlemek için, 20-30 milyar liraya mal olacak bir sınav yaptıracak. 
     Edinilen bilgiye göre İzmir Caddesi'nden Gazi Mustafa Kemal Bulvarı üzerinde kiralanan yeni binasına taşınan TZOB, 2 koruma görevlisi, 2 muhasebe elemanı, 2 şoför ve 1 hizmetli almak için duyuru yaptı. Başvurular için 5 günlük süre verilmesine karşın, ilk 4 günde yaklaşık 7 bin 500 başvuru yapılması üzerine, 24 Nisan'da başvurular durduruldu. 
     TZOB Başkanı Mehmet Rıfat Akyüz, başvuru için bin tane form bastırdıklarını, ancak formların ilk 2 günde bitmesi üzerine, bazı ''uyanıkların'' formların fotokopisini çekerek tanesi 1 milyon liradan TZOB'un kapısının önünde sattığını belirlediklerini söyledi. 
     Asgari ücretle çalıştırılacak kadrolar için bu kadar başvuru gelmesine üzüldüğünü belirten Akyüz, ''Türkiye'nin düştüğü hale üzüldüm. İnsanlar ekmek parası için her işe koşuyor. Şimdi asgari ücretle çalışacak 7 kişiyi belirlemek için, 20-30 milyar lira masraf yapıp sınav yaptıracağız. Bu da bir çelişki'' dedi. 
     Akyüz, kamu kurumu niteliğinde oldukları için sınavsız eleman alamadıklarını, ÖSYM ya da bir üniversite ile anlaşarak sınav yaptıracaklarını kaydetti. 
     





</TEXT>
</DOC>
