<DOC>
<DOCNO> 87193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun44.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı sağcıların baskılarına dayanamayan Türk aile taşınıyor 
</HEADLINE>
<TEXT>

     Alman Frankfurter Rundschau gazetesi, Dresden kenti yakınlarındaki Pirna kasabasında 4 yıl boyunca aşırı sağcıların eylemlerine karşı direnen Şendilmen ailesinin, sonuçta baskılara daha fazla tahammül edemeyerek kasabadan ayrılmaya karar verdiğini yazdı. 
     Gazetenin haberinde, Pirna'da ''Antalya Grill'' adlı bir restoran işleten Şendilmen ailesinin, kendi ifadelerine göre en az 14 kez aşırı sağcıların saldırılarına maruz kaldıkları, kendilerini sopalarla savunmaya kalkışınca da haklarında aşırı sağcılar tarafından sözde adam yaralamaktan dava açıldığı belirtildi. 
     Şendilmen ailesinin Berlinli avukatı Stephan Schrage, ailenin dayanacak gücü kalmadığını, bu nedenle Berlin'e dönme kararı aldığını belirterek, kasabadaki aşırı sağcıların ailenin restoranının önünde toplanarak aile fertlerini öfkelendirmekten büyük zevk aldıklarını söyledi. 
     Schrage, aşırı sağcıların şikayeti üzerine Şendilmen ailesi hakkında tek taraflı olarak dava açıldığını da hatırlatarak, şikayette bulunanların çoğunun, Almanya'da faaliyetleri yasaklanan ''Saksonya İsviçresi Dazlakları'' adlı Neonazi grubun üyeleri olduğunu ifade etti. 
     Şendilmen ailesinin sadece kendisini korumaya çalıştığını ve aşırı sağcıların bu aileyle ''kötü bir oyun oynadığını'' kaydeden Schrage, aşırı sağcıların hileyle hukuki imkanlardan faydalanmaya çalıştıklarını söyledi. 
     Pirna'daki ''Medeni Cesaret Eylemi'' adlı kuruluşun temsilcisi Sven Forkert de, ''Şendilmenler, sadece yabancı oldukları ve kasabada kalmak istedikleri için aşırı sağcılarla büyük sorunlar yaşadılar. Kim sürekli şekilde pencerede oturup nöbet tutmak ister ki '' dedi. 
     Daha önce başkent Berlin'de oturan Şendilmen ailesi, yaklaşık 4 yıl önce Pirna kasabasına taşınarak ''Antalya Grill'' adlı bir restoran açmış, ancak sürekli bir şekilde aşırı sağcılar tarafından taciz edilmişti. 
     





</TEXT>
</DOC>
