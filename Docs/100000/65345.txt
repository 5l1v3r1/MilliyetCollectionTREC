<DOC>
<DOCNO> 65345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/yasam/yas06.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktora şantaj suçlaması 
</HEADLINE>
<TEXT>

Göğüs cerrahının, Chat’ yaparken tanıştığı iki öğretmenden 15 milyar lira istediği iddia ediliyor 
     ELVAN EZBER İstanbul 

     Taksim Eğitim ve Araştırma Hastanesi Göğüs Cerrahi Bölümü’nde görevli operatör doktor Muhammet Erbaş, "chat" yaparken tanıştığı ve birlikte olduğu 2 öğretmene şantaj yaptığı iddiasıyla gözaltına alındı. Erbaş, kaydettiği görüntüler karşılığında 15 milyar lira istediği iddialarını reddetti. Polis, chat kayıtlarının incelenmesi için doktorun bilgisayarına el koydu. 
     Bir ihbarı değerlendiren Asayiş Şube Müdürlüğü ekipleri, Dr. Muhammet Erbaş’ı takibe aldı. 
     Erbaş’ın bir lisede öğretmenlik yapan sevgilisine ulaşan polis, doktorun aşk yaparlarken çekilmiş görüntüleri karşılığında 15 milyar lira istediğini belirledi. Bir başka öğretmen sevgilisine de aynı şekilde şantaj yaptığı öne sürülen Erbaş gözaltına alındı. 
     Bir çocuk babası Erbaş’ın, "Murat Can" "nick"iyle chat yaparken tanıştığı kadınlarla ilişkisini kabul ettiği, ancak bunları kameraya kaydetmediğini ve şantaj yapmadığını söylediği öğrenildi. 
     Erbaş’ın evinde ve işyerinde yapılan aramalarda da kasetler bulunamadı. 
     
     



 YAŞAM 




















</TEXT>
</DOC>
