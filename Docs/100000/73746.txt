<DOC>
<DOCNO> 73746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/spor/spo15.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Yerimizde saydık      FIFA’NIN, milli takımların son 5 yılda yaptıkları maçları baz alarak her ay belirlediği Dünya klasmanında Türkiye, geçen ay olduğu gibi 656 puanla 25. sırada yer aldı. Son Dünya Şampiyonu Fransa’nın birinciliğini koruduğu klasmanda, Milli Takım’ın 2002 Dünya Kupası finalleri 1. tur grubundaki rakiplerinden Brezilya 3., Çin 52., Kosta Rika 48. oldu. 2004 Avrupa Şampiyonası’ndaki rakiplerimizden İngiltere 12, Slovakya 46., Makedonya 93., Liechtenstein 152. sırada kaldı. 
     
Terör paneli      GÖZTEPELİST’İN düzenlediği "Tribün terörü için çözüm arayışları" konulu sempozyumda konuşan MHK Başkanı Bülent Yavuz, üç büyüklerin kollanmadığını savundu. Yavuz, "Büyük takımlar önceden en çok iki yenilgi alırdı. Şimdi ligin bitmesine yedi hafta kala, altı - yedi yenilgisi bulunan büyükler var" dedi. Yazarımız Ömer Üründül "Hakemler çıkar için değil, ama medya baskısından çekindiği için yorumlarını büyükler lehine yapıyor" diye konuştu. Erman Toroğlu, kulüplerin istedikleri takdirde terörü durdurabileceklerini öne sürdü. 
     
İlk altın Çin’e      JAPONYA’NIN Nagoya kentindeki Dünya Artistik Buz Pateni Şampiyonası’nda ilk altın madalyayı, çiftlerde Çinli Shen Xue ve Zhao Hongbo kazandı. Geçen ay Salt Lake’de düzenlenen 19. Kış Olimpiyat Oyunları’nda altını paylaşan Rus ve Kanadalı çiftlerin katılmadığı yarışmada, Rus Tatiana Totmianina-Maxim Marinin çifti gümüş, ABD’li Kyoko Ina ve John Zimmerman çifti de bronz madalya aldı. 
     
Dev randevu      DÜNYA Gençler ve Yıldızlar Eskrim Şampiyonası, 1-8 Nisan’da Antalya’da gerçekleştirilecek. Federasyon Başkanı Erol Bülbül, dün düzenlediği basın toplantısında, şampiyonaya şimdiye kadar 108 ülkenin katılacağını bildirdiğini söyledi, "2000 civarında sporcu bekliyoruz. Bu bir rekor olacak" dedi. 
     
Yüksekova yine çıkmadı      ÜÇÜNCÜ Lig 2. Grup’ta Yüksekova Belediyespor, deplasmandaki Batman Belediyespor erteleme maçına çıkmadı. Geçen hafta da erteleme maçına çıkmayan konuk ekiple ilgili kararı federasyon verecek. Gruptaki diğer maçta GASKİ, Adıyamanspor ile evinde 0 - 0 berabere kaldı. 
     
UEFA Kupası      Çeyrek final 
     Milan İtalya - Hapoel İsrail 0-1 
     Valencia İspanya - Inter İtalya 1-1 
     Feyenoord Hollanda - PSV Eindhoven Hollanda 1-1 
     Borussia Dortmund Almanya - Slovan Liberec Çek Cumhuriyeti 0-0 
     



 SPOR 

























</TEXT>
</DOC>
