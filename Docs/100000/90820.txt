<DOC>
<DOCNO> 90820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur19.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'e dolandırıcılık davası... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Yurtbank'ın eski sahibi Ali Avni Balkaner hakkında, ''Dolandırıcılık'' suçundan 7.5 yıla kadar ağır hapis cezası istemiyle yeni dava açıldı. 
     İstanbul Cumhuriyet Başsavcılığı'nca hazırlanan iddianamede, sanık Ali Avni Balkaner'in, suç tarihinde Yurtbank'ın sahibi ve yöneticisi olduğu belirtildi. 
     ''Balkaner Grubu olarak bilinen şirketlere, kredi limitleri dolduğu için Yurtbank'tan kredi verilemediği'' anlatılan iddianamede, bankanın 15 milyon dolarlık mevduatının Alman Landes Bank'a teminat olarak yatırıldığı ve bu bankadan grup firmaları olan Zafer Lastik ile Tekmar Gilbartare'ye aynı oranda kredi sağlandığı kaydedildi. 
     Balkaner'in eyleminin ''Bankayı vasıta kılarak dolandırıcılık'' suçunu oluşturduğu ifade edilen iddianamede, sanığın, eylemine uyan TCK'nın 504. maddesinin 3. fıkrası ve 522. maddesinin 1. fıkrası uyarınca 3 ile 7.5 yıl arasında ağır hapis cezasına çarptırılması istendi. 
     Ali Avni Balkaner'in yargılanmasına, önümüzdeki günlerde İstanbul 2. Ağır Ceza Mahkemesi'nde başlanacak. 
     





</TEXT>
</DOC>
