<DOC>
<DOCNO> 75071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sondun05.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada yaş ortalaması 26 
</HEADLINE>
<TEXT>

     Dünya nüfusunun giderek daha fazla yaşlandığı, insanların daha uzun yaşadığı ve daha az çocuk sahibi olduğu bildirildi. 
     BM tarafından konuyla ilgili olarak hazırlanan bir raporda, yaşlıların, üretken olsalar bile çoğu zaman ihmal edildiği ve kötü muameleye maruz kaldığı belirtildi. 
     Tüm bu konular, 8-12 Nisan tarihleri arasında İspanya'nın başkenti Madrid'de düzenlenecek ''2. Dünya Yaşlılık Konferansı''nda ele alınacak. 
     BM raporuna göre, gelecek 50 yıl içinde 60 yaşın üzerindekilerin sayısı yaklaşık 4 katına çıkacak ve 2 milyarı bulacak. Günümüzde 60 yaşın üzerindekilerin sayısı 600 milyon kişi. Bugün her 10 kişiden biri 60 yaşın üzerinde. 2050 yılında her 5 kişiden birinin 60 yaşın üzerinde olacağı hesaplandı. 
     
     Dünyanın yaş ortalaması 26 
     BM raporuna göre dünyanın yaş ortalaması 26. Dünyada en genç nüfusa sahip ülke ise Yemen. Yemen'de yaş ortalaması 15 iken, Japonya'da ortalama 41'i buluyor. 
     BM uzmanları, 2050 yılında dünyanın yaş ortalamasının 36'ya çıkacağını tahmin ediyorlar. O yıl en genç nüfusun Nijer'de, en yaşlı nüfusun ise İspanya'da yaşayacağı sanılıyor. 
     Uzmanlara göre, insanların uzun yaşaması sağlık koşullarında görülen iyileşme, hastalıklara karşı aşılanma ve iyi beslenmeden kaynaklanıyor. Raporda, tüm dünyada kadınların erkeklerden daha uzun yaşadığı, bunun 2 istisnasının Pakistan ve Bangladeş olduğu kaydedildi. Uzmanlar, erkek çocuklarının kızlardan daha fazla bulaşıcı hastalıklara yakalandığını da ifade etti. 
     
     Avrupa'ya genç lazım 
     Raporda, Avrupa ülkelerinde nüfusun büyük bir hızla yaşlandığı, bu nedenle bu ülkelerin, gençlerin Avrupa'ya göç etmesiyle ilgili kısıtlamaları hafifletmeyi planladığı da belirtildi. 
     Nüfus yaşlanmasının, zengin ülkelerden çok, gelişmekte olan ülkelerdeki yaşlıları etkilediği ve bu kişilerin yaşlılıklarında çoğu zaman yoksullukla karşı karşıya geldiği ifade ediliyor. 
     BM 77'ler Grubu Başkanı Venezüela Büyükelçisi Milos Alcalay, Madrid konferansında bu konunun da gündeme getirileceğini bildirdi. 
     Nüfusun yapısal değişikliği sonucu ortaya çıkan durumların başında, gençlerin kentlere göç etmesinin geldiği belirtilen raporda, bunun sonucu kentlerde konut sıkıntısı çekildiği ve geniş ailelerin parçalandığı ya da dağıldığı kaydedildi. 
     BM raporunda, gelişmekte olan ülkelerde yaşlılara ailelerinden başka bakacak kimse bulunmadığına da işaret edildi. 
     






</TEXT>
</DOC>
