<DOC>
<DOCNO> 94750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/ekonomi/eko02.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine zor sınavı atlattı 
</HEADLINE>
<TEXT>

Toplam 4.2 katrilyon lirayla yılın en yüklü iç borç geri ödemesini yapacak olan Hazine, faizi yükseltti ancak 3.4 katrilyona yaklaşan net borçlanma gerçekleştirdi 
     EKONOMİ SERVİSİ 

     Hazine, yılın en yüksek iç borç geri ödemesi öncesinde açtığı iki ihalede yüksek faize razı oldu, ancak borcu çevirmeyi başardı. DSP’deki istifalar nedeniyle ihale öncesi faiz tahminleri yüzde 80 düzeyinde yoğunlaşırken Hazine, 154 günlük bonoyu yüzde 76.53’ten, 238 günlük bonoyu da yüzde 79.67 ile sattı. 
     Özkan’ın istifasıyla önceki gün yüzde 78’e kadar tırmanan faiz ihale öncesi bu düzeyini korudu. Bugün yapılacak 2.6 katrilyonu piyasaya, toplam 4.2 katrilyonluk yılın en yüklü iç borç geri ödemesi öncesinde yaşanan bu gelişmeler faiz tahminlerini 154 günlükte yüzde 77 - 78, 238 günlükte de yüzde 80’e kadar yükseltti. 
     
     Uzun vadeye ilgi az 
     Faizin yüzde 76.53 olduğu 154 gün vadeli bonoya 3 katrilyon 245.4 trilyon teklif geldi. Bonodan piyasaya nominal 2.8 katrilyon, net 2.2 katrilyon satış yapan Hazine, kamuya da 400.8 trilyonluk bono sattı. 
     238 günlük bonoya ise vadesinin uzunluğu nedeniyle fazla talep gelmezken, yüzde 79.67’a tırmanan faiz yılın en yüksek borçlanma faizi oldu. 5 Mart 2003 vadeli bonoya ise 1.5 katrilyona yakın teklif gelirken Hazine piyasaya net 653.8 trilyon, kamuya 100 trilyonluk satış yaptı. 
     
Bononun getirisi yüzde 46.7      Hazine’nin dünkü borçlanması yatırımcı için iyi bir kazanç ortaya çıkardı. Özellikle 238 gün 8 ay vadeli bono ihalesine girip vade sonuna kadar elinde tutanların kazancı yüzde 46.7’yi buluyor. 154 günlük 5 ay vadeli bononun dönemsel getirisi ise yüzde 27.2 oldu. 
     Bu getiriler, mevduat faizlerinden elde edilecek kazancın çok üzerinde bulunuyor. Yüzde 50 düzeyinde bulunan mevduat faizinin beş aylık getirisi yüzde 19 - 20, sekiz aylık getirisi ise yüzde 32.5. 
     Yüzde 48 olan repo ise yatırımcıya, 238 gün vadede yüzde 24.5, 154 günde ise yüzde 15.2 kazanç sağlıyor. 
     



 EKONOMİ 
























</TEXT>
</DOC>
