<DOC>
<DOCNO> 74599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/siyaset/siy03.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM’NİN KÜRTÇE TERCÜMANI Temizlikçi 
</HEADLINE>
<TEXT>

Kürtçe eğitim talebiyle dilekçe veren sanıklar için tercüman bulunamadı, mahkeme temizlikçisi konuşmaları çevirdi... 
     SEMRA PELEK İstanbul 

     Kürtçe anadilde eğitim verilmesi talebiyle kaymakamlık ve ilçe milli eğitim müdürlüklerine dilekçe verdikleri için DGM’de yargılanan sanıkların çoğunun Türkçe bilmemesi üzerine DGM’de temizlik işlerine bakan Eşbender Demir, konuşmaları tercüme etti. 
     İstanbul 5 nolu DGM’de dün görülen duruşmaya 5’i tutuklu 19 sanık katıldı. İfadesi alınan sanıklar Kürtçe anadilde eğitim verilmesi için kaymakamlıklara dilekçe verdiklerini kabul ederken, "terör örgütü üyeliği" ve "yardım yataklık suçlamalarını" reddettiler. 
     Kadın sanıklardan çoğu, Türkçe, yaş, adres ve ana baba isimlerini dahi bilmediklerini söylerken, iddianamede babasının ismi "Azzo" olarak geçen Medine Şanlı, babasının ismini "Resul" olarak bildiğini belirtti. Mahkemede, nüfus cüzdanı bulunmayan Şanlı’nın kimlik tespiti yapılamazken, çoğu kadın sanık çocuklarının sayısını bile mahkemeye sağlıklı olarak bildiremedi. Duruşma sonunda Nur Muhammed Magat’ın tutukluluk halinin devamına karar veren mahkeme heyeti, Mehmet Ergezen, Cahit Agaya, Mustafa Alhan ve Mehmet Kutum’u ise tahliye etti. 
     



 SİYASET 












</TEXT>
</DOC>
