<DOC>
<DOCNO> 54692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun04.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortadan para alabilmek için karısını "öldü" diye göstermiş 
</HEADLINE>
<TEXT>

     ABD'nin Georgia eyaletinden bir açıkgöz, hayat sigortasından çeyrek milyon dolar alabilmek için karısının, 11 Eylül terör saldırılarında Dünya Ticaret Merkezi'nde öldüğü şeklinde yalan açıklamada bulundu. 
     Eşinin de onayını alarak bu yönteme başvuran 44 yaşındaki Charles Gavett'in yalanı, öldüğü sanılan 40 yaşındaki Cynthia, Şükran Günü'nde sokakta dolaşırken görülünce ortaya çıktı. 
     Sigorta müfettişleri, Atlanta yakınındaki Pike kasabasında yaşayan ve daha önce de yolsuzluk yapmakla suçlanan çiftin 250 bin dolar tutarındaki hayat sigortasını almak için bu yönteme başvurduğunun belirlendiğini, ancak şimdi çiftin 20 yıl hapis cezasına çarptırılabileceğini belirttiler. 
     Charles Gavett, 11 Eylül'den 6 gün sonra New York polisini arayarak, karısının yerle bir olan Dünya Ticaret Merkezi'nde olduğunu söylemişti. 
     Gavett, ayrıca sigorta şirketine de eşinin Dünya Ticaret Merkezi'nde, İkiz Kuleler yıkılmadan kısa bir süre önce randevusu olduğunu bildirmişti. 
     






</TEXT>
</DOC>
