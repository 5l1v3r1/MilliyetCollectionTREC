<DOC>
<DOCNO> 91817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo33.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarkalı Tofting, restoranda olay çıkarınca tutuklandı.. 
</HEADLINE>
<TEXT>

     Danimarka Milli Takımı ve İngiltere'nin Bolton Wanderers takımının orta alan oyuncusu Stig Tofting, Danimarka'nın başkenti Kopenhag'da bir restoranda olay çıkardığı için polis tarafından tutuklandı. 
     Polis, Dünya Kupası'ndan sonra bir daha milli takımda oynamayacağını açıklayan Stig Tofting'in, geçen cumartesi günü takım arkadaşlarıyla gittiği bir restoranda, personel ile tartışmaya girdiği ve 2 kişiye saldırdığını bildirdi. 
     41 kez milli formayı giyen Tofting, dün nöbetçi mahkeme tarafından tutuksuz yargılanmak üzere serbest bırakılırken, mahkemesinin ne zaman başlayacağı ise belli olmadı. 
     Deneyimli futbolcunun, para cezasına çarptırılabileceği, hatta 1.5 yıla dek hapis cezası alabileceği kaydedildi. 
     





</TEXT>
</DOC>
