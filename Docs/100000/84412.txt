<DOC>
<DOCNO> 84412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur14.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'e yanlış teşhis konuldu iddiası da yalanlandı 
</HEADLINE>
<TEXT>

     DSP'li eski Sağlık Bakanı Mustafa Güven Karahan ile doktor milletvekillerinden Gaffar Yakın, Başbakan Bülent Ecevit'in sağlık durumu ile ilgili bir rapor hazırlamadıklarını bildirdi. 
     Karahan ile Yakın yaptıkları yazılı açıklamada, bir rapor hazırlayarak Başbakan Bülent Ecevit'e yanlış teşhis konulduğunu ifade ettikleri yolundaki haberlere açıklık getirdiler. 
     Yakın açıklamasında, Başbakan Ecevit'i hastalandığı günden bugüne kadar görmediklerini, muayene etmediklerini, Hastane'de yapılan tetkiklerini incelemediklerini bildirdi. Hastanın şikayetlerini dinlemeden, muayene etmeden ve yapılan tetkikleri incelemeden bir doktorun herhangi bir hasta hakkında görüş açıklamasının mümkün olmadığını kaydeden Yakın, ''Bu tıbbın en temel ve en basit kuralıdır'' dedi. 
     Başbakan Ecevit'in hastalandığı gün 8 ayrı tetkik yapıldığının bekleyen milletvekili ve bakanlara açıklandığını anımsatan Yakın, ''Benim dikkati çektiğim konular, bele vuran bir karın ağrısı ile hastaneye başvuran bir hastaya bu kadar kısa zamanda bu kadar çok tetkikin yapılmasının tıbben ne kadar uygun olacağı ve çok sağlıklı genç bir insana da bu tetkikler beş altı saat içinde yapılsa hastanın durumunun ne olacağı idi'' görüşünü belirtti. 
     Karahan da Başbakan Ecevit'i muayene etmeden ve tetkikleri incelemeden fikir açıklamasının mümkün olmadığını bildirdiği açıklamasında, ''Tıbbi olarak bu konunun uzmanı değilim ve bilmediğim konularda fikir beyan etme huyum da yoktur. Geçmişim bu konuda somut örneklerle doludur'' ifadesine yer verdi. 
     

     
</TEXT>
</DOC>
