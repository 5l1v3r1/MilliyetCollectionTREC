<DOC>
<DOCNO> 68536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur20.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Salihli karıştı, bıçaklar, silahlar konuşuyor, polis çaresiz... 
</HEADLINE>
<TEXT>

     Manisa'nın Salihli İlçesi'nde kız kaçırma nedeniyle iki aile arasında başlayan kavgada öldürülen Urfi Bekçi'nin katil zanlılarından biri, adliyeye götürülürken, Bekçi'nin yakınları tarafından öldürüldü. Olayla ilgili 5 kişi gözaltına alındı. 
     Alınan bilgiye göre, Gaffar Okkan Mahallesi'nde Urfi Bekçi'yi bıçaklayarak öldürdükleri gerekçesiyle gözaltına alınan Mehmet Alagöz ve Hatip Alagöz, bugün sıkı güvenlik önlemleri altında, Salihli Adliyesi'ne getirildi. Mehmet ve Hatip Alagöz'e, önlem olarak polis elbiseleri giydirildi. 
     Özel bir otomobille adliye önüne kadar gelen Urfi Bekçi'nin yakınları Orhan, Veysi, Bedri ve Haşim Bekçi, gözaltındaki 2 sanığın bulunduğu polis otomobilinin camından içeri doğru tabancayla ateş ettiler. Bekçi ailesinin fertlerinin tabancayla açtığı ateş sonucu, Hatip Alagöz olay yerinde can verdi. 
     Ateş açan Orhan Bekçi, Veysi Bekçi, Bedri Bekçi ve Haşim Bekçi, yakalanarak gözaltına alındı. Mehmet Alagöz ile birlikte gözaltına alınanların sayısı 5'e yükseldi. 
     İki aile arasında, kız kaçırma nedeniyle meydana geldiği bildirilen ve 2 kişinin öldüğü kavganın büyümemesi için Manisa Emniyet Müdürlüğü'nden Salihli'ye takviye ekip gönderildiği bildirildi. Çevik Kuvvet takviyesindeki polis ekipleri, adliye çevresinde ve ailelerin oturduğu semtte geniş önlem aldı. 
     Manisa Valisi Rasih Özbek de bilgi almak için Salihli'ye geldi. 
     Vali Özbek, gazetecilere yaptığı açıklamada, ''Bir cahillik sonucu meydana gelen kavga yüzünden 2 kişi hayatını kaybetti'' dedi. Özbek, durumun ''sakin '' olduğunu bildirdi. 
     
     Dün geceki cinayet 

     Alınan bilgiye göre, Bekçi ailesinin oğlu Haşim Bekçi, akrabaları olan Alagöz ailesinin kızı Halime Alagöz'ü kaçırarak nikahlandı. İki aile, kız tarafına 1 milyar lira başlık parası verilmesi konusunda anlaştı. Ancak Alagöz ailesinden bazı gençlerin, Bekçi ailesinin evinin camlarını kırmasıyla dün gece başlayan olaylar büyürken, Urfi Bekçi, Hatip Alagöz ve Mehmet Alagöz tarafından öldürüldü. 
     






</TEXT>
</DOC>
