<DOC>
<DOCNO> 83343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/dunya/dun02.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bayrağı beğenen yok 
</HEADLINE>
<TEXT>

AB Komisyonu Başkanı Prodi’nin, "Birliğin ruhunu yansıtmıyor" dediği 12 yıldızlı bayrağın yerine önerdiği yeni bayrak alay konusu 
     DIŞ HABERLER SERVİSİ 

     Onca dertle uğraşan Avrupa Birliği AB , başına yeni bir dert daha aldı. Birliğin 12 altın yıldızlı bayrağının artık çağdışı kaldığına inanan AB Komisyonu Başkanı Romano Prodi, yeni bayrak diye çikolata paketlerinin arkasındaki barkodlara benzer bir tasarımı ortaya atınca herkesi ayaklandırdı. 
     Oysa Prodi’nin kaygısı son derece masumdu. Halen gönderlerde dalgalanan ve 1986’da tasarlanan bayrağın üstünde 12 yıldız vardı. Ama AB’nin üye sayısı 15 idi. Ve önümüzdeki yıllarda katılacak ülkeler de düşünüldüğünde bu sayı en az 27’ye çıkacaktı. 
     Hollandalı mimar Rem Koolhaas’ın tasarladığı yeni bayrak, işte bu ihtiyacı karşılayacaktı. O 40 renkli şerit 15 üye ülkenin bayraklarını simgeliyordu. Ama AB bürokratları dört bir yandan saldırıya geçti. Bir AB bürokratı tepkisini, "Ne saçma şey bu " diye gösterdi. Bir diğeri, "Sıradan sandalye örtülerine benziyor" dedi. Bir başkası da 3 yaşındaki bir çocuğun bundan daha iyisini tasarlayacağını söyledi. Yeni bayrağa en sert eleştiri tasarım gurusu Peter York’tan geldi TV şovlarındaki ucuz eğlencelik dekorları bile bundan daha iyi... 
     



 DÜNYA 











</TEXT>
</DOC>
