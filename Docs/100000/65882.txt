<DOC>
<DOCNO> 65882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo16.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Beşiktaş'ı gözüne kestirdi 
</HEADLINE>
<TEXT>

     Ligde istikrarlı bir çıkış yakalayan Gaziantepspor, Türkiye Kupası'nda Beşiktaş ile oynayacağı zorlu karşılaşmaya hazırlanıyor. 
     Kırmızı-siyahlı ekip, erken final olarak nitelendirilen Beşiktaş karşılaşmasında galip gelip, yoluna devam etmenin hesaplarını yapıyor. 
     Teknik Direktör Samet Aybaba, düzenlediği basın toplantısında, Beşiktaş engelini aşıp, Türkiye Kupası'nı almak istediklerini söyledi. 
     Zorlu bir karşılaymaya hazırlandıklarını ve avantajlı taraf olduklarını ifade eden Aybaba, ''Çok koşan, iyi mücadele eden ve sonuca gitmesini bilen kadromuz var. Bursaspor karşısında bu özelliğimizi sahaya yansıtıp sonuca gittik'' dedi. 
     Beşiktaş karşılaşmasında da bu başarıyı elde etmek istediklerini anlatan Aybaba, ''Saha ve seyirci avantajı bizde, sahadan gülen taraf olarak ayrılacağımıza inanıyorum'' diye konuştu. 
     
     "Telafisi yok" 
     Beşiktaş ile oynayacakları Türkiye Kupası karşılaşmasının telafisinin olmadığını kaydeden Aybaba, şöyle devam etti 
     ''Tek maçlı sistemde, bir takım elenecek. İyi olan kazanacak. Tüm hasaplarımızı buna göre yaptık. Türkiye Kupası'nı neden Gaziantepspor almasın Bunu gerçekleştirebiliriz, Beşiktaş'ı elememiz durumunda çok önemli bir avantaj yakalamış olacağız. Bunun bilincindeyiz. 
     Futbolcularım, hırslı ve istekli. Heyecanla ve sabırsızlıkla maç saatini bekliyoruz.'' Gazetecilerin sorusu üzerine Beşiktaş karşılaşmasında kaleyi başarılı bir kaleci olarak tanımladığı Hasan Gültang'ın koruyacağını bildiren Aybaba, Gaziantepspor'un liderlik vasfına sahip başarılı bir orta saha oyuncusuna ihtiyacı olduğunu sözlerine ekledi. 
     






</TEXT>
</DOC>
