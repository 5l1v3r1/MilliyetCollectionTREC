<DOC>
<DOCNO> 63638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur04.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuktan simit alırken dikkat 6 ay hapis yatabilirsiniz 
</HEADLINE>
<TEXT>

     Bursa Valiliği'nce alınan ve Resmi Gazete'de yayımlanarak yürürlüğe giren karara göre, sokakta çalışan 15 yaşından küçük çocuklardan mal veya hizmet alanlar, 6 aya kadar hapis cezası talebiyle yargılanabiliyor. 
     Son yıllarda toplumsal yara haline gelen küçük yaştaki çocukların sokakta çalıştırılmalarının önüne geçilebilmesi amacıyla Bursa'da etkin çalışmalar yürütülüyor. 
     Bursa Valiliği'nce sorunun çözümü için alınan ve Resmi Gazete'de yayımlanan güvenlik kararı, kent genelinde sokakta yaşayan veya çalıştırılan çocukların korunması ve suç işlemelerinin önlenmesi yolunda atılmış önemli bir adım oldu. 
     Sokak, cadde, meydan, gar, otogar, tarihi ve kültürel mekanlar, ibadethaneler, terkedilmiş yapılar, inşaatlar, bankaların ATM'leri ve köprü altları gibi yerleri çocukların kullanımına ve barınmasına kapatan karar, 18 yaşın altındaki çocukların, toplu taşıma araçlarında, mezarlıklarda, nikah salonlarında, bar ve diskotek gibi eğlence merkezlerinde, kaldırımlarda, akan trafik içinde çalıştırılmalarını da yasaklıyor. 
     İlköğretim çağındaki çocukların, çalıştırılmak yerine okula devamlarının sağlanması gerektiğini vurgulayan karar, sokakta çalışan ve reşit olmayan çoçuklardan herhangi bir eşya, mal veya hizmet alınmasını da engelliyor. 
     Toplam 5 maddeden oluşan valilik kararına muhalefet edenler hakkında ise TCK'nın 526. maddesi uyarınca suç duyurusunda bulunuluyor ve bu kişiler 6 aya kadar hapis cezası talebiyle yargılanabiliyor. 
     Buna göre, reşit olmayan, yani 15 yaşından küçük çocukların sattığı simit, mendil, kalem gibi eşyaları alan, para karşılığı otomobillerinin camlarını sildiren, ayakkabısını boyatan kişiler, tespiti halinde hakim karşısına çıkabilecekler. 
     
     Sokakta çalışan çocuktan almayın 
     Bursa Sosyal Hizmetler İl Müdürü Muharrem Yılıkyılmaz, reşit olmayan çocukların sokakta çalıştırılmalarının son dönemlere büyük bir sorun haline geldiğini söyledi. 
     Vatandaşların büyük bölümünün, bu çocuklardan birşey alarak veya para yardımında bulunarak onlara iyilik yaptığını düşündüğünü ifade eden Yılıkyılmaz, ''Aslında durum böyle değil. Sokaktaki çocuktan birşey almanın ona yardımı olmaz. Ancak, sokakta kalmasının süresini uzatabilir. Bu nedenle kimse sokakta çalışan çocuklardan birşey almasın'' dedi. 
     Yılıkyılmaz, çocukların sokaklardan kurtulabilmesi amacıyla büyük çaba harcadıklarını anlatarak, Bursa'da çocuklarını çalıştıran 260 aileyi tespit ettiklerini ve bir aile hakkında savcılığa suçduyurusunda bulunduklarını bildirdi. 
     Bu konudaki tespit çalışmalarının sürdüğüne işaret eden Yılıkyılmaz, şöyle konuştu 
     ''Reşit olmayan çocuklarını sokakta çalıştırdıklarını belirlediğimiz aileleri önce uyarıyoruz. Daha sonra, çocukların çalıştırılması için bir zaruriyet söz konusuysa, bu ailelere destek veriyoruz. Tüm bu önlem ve uyarılara rağmen, çocuklarını çalıştırmaya devam eden aileler hakkında yasal işlem yapıyoruz.'' 
     






</TEXT>
</DOC>
