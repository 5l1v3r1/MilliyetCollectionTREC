<DOC>
<DOCNO> 75504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/soneko05.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz OYAK'a dokunmadı... 
</HEADLINE>
<TEXT>

     Türkiye'nin önde gelen holdinglerinin bile küçüldüğü 2001 yılında, Ordu Yardımlaşma Kurumu OYAK , krizden büyüyerek çıktı. "Krizden çıkmak için alınan tedbirlerin, yapılan çalışmaların sonuçları hakkında iyimser olmamızı sağlayacak önemli verilerle henüz karşılaşamadık" diye konuşan OYAK Yönetim Kurulu Başkanı Selçuk Saka, "OYAK Grubu olarak bu krizden güçlü bir şekilde çıkmayı başardığımızı buruk bir sevinçle de olsa söylemeden geçemeyeceğim" dedi. 
     Saka, OYAK'ın 42'inci Genel Kurulu'nda 2001 yılı faaliyetleri ve 2002 hedefleri hakkında bilgi verdi. Saka, ekonomik krizin yarattığı problemlerin kurum ve iştirakleri üzerindeki etkilerini en aza indirmek için büyük uğraş verildiğini kaydetti. Saka, "Elde edilen kazancın büyüklüğü, kurum kaynaklarının, zor ve değişen ekonomik trendler içerisinde verimli bir şekilde değerlendirildiğini göstergesi olarak kabul edilmelidir" dedi. 
     2001 yılı nakit bütçe uygulamasının yüzde 17.6 oranında 
     fazla ile 681.2 trilyon lira olarak gerçekleştiğini belirten Saka, nakit bütçenin 66.6 trilyon lira ile yüzde 9.8'ini yasal yardımlar ve işletme giderleri, 154.9 trilyon lira ile yüzde 22.7'sini sosyal yardımlar ve gelir amaçlı yatırımlar, 2.8 trilyon lira ile yüzde 0.4'ünü çeşitli harcamalar, 456.9 trilyon lira ile yüzde 67.1'ini finansal yatırımların oluşturduğunu kaydetti. 2001 yılında toplam 26 iştirakin, sermaye artırımlarına katılım payı ve yeni yatırım harcamaları için nakit bütçesinden 101.2 trilyon lira harcama yapıldığını söyleyen Saka, kurum iştiraklerinin 2001 yılında toplam vergi öncesi karlarının 513.3 trilyon lira olarak gerçekleştiğini belirtti. Saka, "İştiraklerimiz elde ettikleri bu kardan kurumlar vergisi ve gelir vergisi olarak toplam 136.2 trilyon lira vergi ödeyerek, 1.3 katrilyon liralık ihracat gerçekleştirerek ülke ekonomisine önemli ölçüde katkıda bulunmuşlardır" dedi. 
     
     BANKACILIKTA İLK SIRALARDA YER ALACAĞIZ 
     Bankacılık faaliyetlerini bireysel bankacılık alanında yoğunlaştırmayı hedefleyen Oyakbank için 2001'in tam bir atılım yılı olduğunu belirten Saka, Tasarruf Mevduatı Sigorta Fonu'ndan alınan Sümerbank ile Oyakbank'ın birleşme çalışmalarının Ocak ayında tamamlandığını kaydetti. Etibank ve Kentbank'ın bazı şubelerini de aldıklarını belirten Saka şöyle konuştu 
     "Sümerbank'ın alınması öncesinde 11 şubeli küçük bir banka olan Oyakbank, küçük bir parasal yatırım ile ve kısa zamanda yurt sathında yaygın 189 şubeye sahip, orta ölçekli bir banka konumuna gelmiştir. Bankacılıktaki hedefimiz aktif büyüklük bazında Türkiye'deki özel bankalar arasında ilk sıralarda yer almaktır." Oyakbank'ın kısa süre içinde ATM ağını da genişleterek çağdaş bankacılığın bütün ürünlerini halkın hizmetine sunacağını kaydeden Saka, Axa Oyak Sigorta'nın da prim üretiminde sektör liderliğini sürdürdüğünü bildirdi. 
     Saka, 2001'de Oyak Renault'un da ürettiği 96 bin 860 otomobilin 86 bin 402 adetini ihraç ettiğini belirtirken, Renault Marka otomobillerin pazarlamasını gerçekleştiren MAİS'in ise 1998 yılında elde ettiği pazar liderliğini 2001'de de yüzde 28.9 payla koruduğunu söyledi. 
     
     KAR HEDEFİ YİNE YÜKSEK 
     2001 yılında kurum net varlığının 966.6 trilyon liraya 
     ulaştığını belirten Saka, kurum varlığının TL bazında bir önceki yıla göre yüzde 75.3 oranında artış gösterdiğini söyledi. Saka, "Aktuaryel bilançoda yer alan 2001 yılı iştirak temettüleri ile birlikte kurum varlığı 1.2 katrilyon liraya ulaşmış, bir önceki yıla göre yüzde 97.4 oranında artış göstermiştir. Kurum 2001 yılını 594.4 trilyon lira aktuaryel kar ile kapatmıştır" dedi. 2002 yılının da zor bir yıl olacağının görüldüğünü belirten Saka, bankacılık sektörünün yeniden yapılandırılması, enflasyon, ekonominin daralma sürecinden çıkarak sürdürülebilir büyüme sürecine girmesi, istihdam sorununun giderilmesi ve yapısal reformların zamanında yapılmasının 2002 yılının dikkatle izlenecek konuları olduğunu söyledi. Saka, OYAK'ın 2002 hedeflerini de şöyle açıkladı "2002 yılı çalışma programı ve bütçesinde nakit bütçesinin 1.3 katrilyon lira olması, 632.7 trilyon lira olarak öngörülen serbest fonların yüzde 24.1'lik kısmına isabet eden 152.6 trilyon lirasının sosyal hizmet harcamalarında, yüzde 75.9'luk kısmını oluşturan 480.1 trilyon lirasının geliri amaçlı yatırımlar için kullanılması, kurum net varlığının 1.6 trilyon liraya ulaşması, aktuaryel karın 555.3 trilyon lira olarak gerçekleşmesi öngörülmektedir." Saka, kurum iştiraklerinin 2002 yılı sonu itibariyle vergi öncesi kar hedefleri toplamının 512.6 trilyon lira olduğunu, bu karlardan kuruma düşecek temettü tutarının ize 189.3 trilyon lira olmasının beklendiğini bildirdi. 
     






</TEXT>
</DOC>
