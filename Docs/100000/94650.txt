<DOC>
<DOCNO> 94650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun34.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Angelina Jolie bebeğini 9 bin dolara satın aldı iddiası 
</HEADLINE>
<TEXT>

     ''Lara Croft'' filminin yıldızı Angelina Jolie'nin evlatlık edindiği açıklanan Maddox isimli Kamboçyalı bebeğin, yaklaşık 9 bin dolara satın alındığı iddia edildi. 
     Alman Rheinische Post gazetesinin internet sayfasında yayınlanan habere göre, Kamboçya'daki Licadho isimli insan hakları örgütü başkanı Kek Galabru, ''Maddox'un kimsesiz ya da terk edilmiş bir bebek olmadığından eminim. Kamboçya'da çocuklarını 50 dolara satan çok sayıda çaresiz aile var'' dedi. 
     Eskiden Havai adasında dansçı olan Lauryn Galindo isimli bir kadının, çocuğun evlatlık verilmesinde aracılık ettiği belirtilen haberde, Galindo'nun bebeği 100 dolara satın alıp, ünlü oyuncuya 9 bin dolara sattığı kaydedildi. 
     ABD'de insan ticaretini engellemek için hazırlanan yasalarla Kamboçyalı çocukların ülkeye sokulması zorlaştırıldı. Haberde, aracı Galindo'nun 11 aylık Maddox'a özel izinle vize aldığı kaydedildi. 
     Galindo, ''Cambodia Daily'' gazetesine iddialar üzerine yaptığı açıklamada, elde edilen gelirin yarısını memurlara verdiğini, bunun rüşvet değil bahşiş olduğunu söyledi. 
     Haberde, oyuncu Jolie'nin, Maddox'un nereden geldiğini ortaya çıkarması için özel dedektif görevlendirdiği belirtildi. 
     

     
</TEXT>
</DOC>
