<DOC>
<DOCNO> 76122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/spor/ygokce.html </URL>
<DATE> 2002/04/03/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
O herkesin başkanı 
</HEADLINE>
<TEXT>

     Rekabet sadece sahada olmaz... Kulüpler sosyal yaşamdaki her türlü etkinlikleriyle kalitelerini ve kültürlerini topluma yansıtmak zorundadırlar. 
     Kurallara uyarak... Birbirlerine saygı duyarak 
     Arkadaşça, dostça, uygarca 
     Şimdi eğri oturup, doğru konuşalım... 
     Beşiktaş kongresinin iyi bir örnek olduğunu söyleyebilir miyiz 
     Serdar Bilgili ile Hasan Arat, Amerikanvari etkinliklerle, medyadan, internet ortamından yararlanarak tezlerini ve programlarını açıkladılar. Geniş katılımlı üye toplantıları düzenlediler. Erkek egemen toplumda bayan üyelere de saygı ile yöneldiler. TV programlarında onları birlikte göremedik. Bilgili, kongre atmosferinde biraz mesafeli davranmak istiyordu, anlayış gösterdik. 
     Güzel başlayan, çekişmeli geçen kongre, sabaha karşı - alkolün de etkisiyle - ağır bir darbe aldı. Arat’ı destekleyen grup, bilinçsiz, kontrolsuz ve hoş görüsüz davranışlarla çirkin tepkiler gösterdi. Sandalyeler havalarda uçuştu. Beşiktaş başkanının, kendi kulübünün kongre salonunda "korunması" gerekti. 
     Açıkçası, Beşiktaş kültürüne yakışmayan, Beşiktaşlılıkla taban tabana çelişen iğrenç olaylar yaşandı. 
     Elbette kongre salonunda içki içilmesine göz yumulması, hoş görü ya da ihmal bu sonucu doğurdu. Daha da ötesinde babadan kalma yöntemlerle sayım yapılması, gerginliği ve yorgunluğu arttırdı. Olayların çıkmasına zemin hazırladı. 
     Burada yönetimi hiç yargılamadan bir gerçeğin altını çizmemiz gerekiyor 
     Beşiktaş sınıfta kaldı 
     Gelecek kongrelerde bu ayıpların tekrarlanmaması için gereken önlemler şimdiden alınmalı, teknolojiden de yararlanılarak sakin ve uygar bir kongre için mekan, zaman ve insan seçimleri titizlikle yapılmalıdır. 
     Serdar Bilgili bir anlamda "güvenoyu" sayılabilecek seçim başarısıyla şimdi daha cesur ve enerjik adımlar atabilir. Kadro zaafiyeti yaşayan futbol takımını güçlendirebilir. Finansal ve ekonomik hamlelerini sürdürebilir. İnönü Stadı’nı yenilemek üzere düğmeye basabilir. 
     Artık daha saygılı, daha anlayışlı ve daha şevkatli bir başkan portresi çizebilir. Kongreden hemen sonra dediği gibi... Çünkü o, kendini Beşiktaşlı hisseden herkesin başkanıdır artık 
     Yüzüncü yılın onurunu ve coşkusunu tüm Beşiktaşlılarla paylaşacak olan Bilgili ve arkadaşlarına başarılar diliyoruz. 
     
     



 SPOR 




























</TEXT>
</DOC>
