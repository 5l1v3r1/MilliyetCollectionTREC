<DOC>
<DOCNO> 71339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo14.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Orhan Erdemir iyi bir seçim" 
</HEADLINE>
<TEXT>

     Türkiye Kupası'nda deplasmanda Denizlispor'u 1-0 yenerek finale yükselen Beşiktaş, gözünü yeniden Birinci Süper Futbol Ligi'ne çevirdi. 
     Siyah-beyazlılar, Galatasaray ile yapacakları derbi maçın hazırlıklarına ara vermeden başladı. 
     Fulya Tesisleri'nde gerçekleştirilen idmanda siyah-beyazlı futbolcular antrenör Roland Koch yönetiminde koşu ve yarım sahada çift kale maç yaptılar. 
     Denizlispor maçında ilk 11'de oynayan futbolcular koşunun ardından çalışmayı bırakırken, Ronaldo ise yürüyüş yapmakla yetindi. Hafif sakatlıkları bulunan Ali Eren ve Ahmet Yıldırım çalışmaya katılmazken, her iki futbolcunun da durumlarının önemli olmadığı öğrenildi. 
     Bu arada, idmanın son bölümünde Ahmet Dursun hafif bir sakatlık geçirdi. Genç futbolcu, baldırına bandaj takıldıktan sonra idmana devam etti. 
     Siyah-beyazlılar, derbi maçın hazırlıklarını yarın basına kapalı yapacakları idmanla sürdürecek. 
     
     Engin'den Erdemir'e destek 
     Beşiktaş Futbol Takımı Menajeri Sinan Engin, derbi maçı yönetecek hakem Orhan Erdemir'e destek verdi. 
     Engin, Fulya Tesisleri'nde basın mensuplarının sorularını yanıtlarken, ''MHK iyi bir seçim yaptı. Hayırlısı olsun. Orhan Erdemir'e sonuna kadar güveniyoruz. MHK'yı da bu seçiminden dolayı tebrik ediyoruz. Saha içinde futbolcular da hakeme yardımcı olmalı'' diye konuştu. 
     Engin, bir soru üzerine, hafta içinde maç yapmalarının derbi maç öncesi kendileri için avantaj olduğunu ifade etti. 
     






</TEXT>
</DOC>
