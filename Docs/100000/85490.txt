<DOC>
<DOCNO> 85490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo03.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Afrika ''Türkiye ile Dünya Kupası'ndaymış gibi oynayacağız'' 
</HEADLINE>
<TEXT>

     Güney Afrika Milli Takımı Teknik Direktörü Jomo Sono, yarın Hong Kong Turnuvası'nda Türkiye ile yapacakları maçta, Dünya Kupası'nda mücadele ediyormuş gibi oynayacaklarını söyledi. 
     Jomo Sono, yarınki maçla ilgili olarak Türkiye'nin çok güçlü ve iyi futbol oynayan bir takım olduğunu, özellikle orta alanın kontraatakla çok çabuk rakip sahaya ulaştığını ve iyi kombinasyon yaptığını bildirdi. 
     Sono, özellikle Hakan Şükür'ün hem iyi bir fiziğe hem gol yeteneğine sahip bir futbolcu olduğunu ve bunu herkesin bildiğini kaydederek, yarın Türk Milli Takımı'na özellikle taktik uygulayacağını söyledi. 
     Sono, yarınki maçta, 2 gün önce İskoçya karşısında mücadele eden kadronun hemen hemen aynısını oynatacağını da kaydetti. 
     Bu arada Sono, düzenlediği basın toplantasında, Dünya Kupası'nda mücadele edecek Güney Afrika'nın 23 kişilik kadrosunu açıkladı. 
     Sono, Hong Kong'a gelince burada hazırlık yapmanın çok önemli olduğunu gördüklerini belirterek, ''Güney Afrika'da iklim az çok Hong Kong'a benziyor ancak biz de burada çok zorluk çekiyoruz. Ama oyuncularımız alışmak ve hazırlanmak zorunda. Güney Afrika, Dünya Kupası'nda tur atlamak için kesinlikle en iyi mücadeleyi verecek. İnancımız çok'' dedi. 
     Toplantıda, ABD'nin ünlü beyzbol takımı New York Yankees'in şapkasını giyen Jomo Sono, New York'un ikinci memleketi olduğunu belirterek, şöyle dedi 
     ''Çünkü New York Cosmos futbol takımı, bana çok büyük olanaklar tanıdı. O olanaklarla ben buralara gelebildim. Güney Afrika'da Nelson Mandela öncesi yönetimin siyahlara karşı uyguladığı politika nedeniyle ülkemde o zamanlar iyi bir pozisyona gelemezdim. New York, bu konuda çok olanak tanıdı ve o kente kalben çok yakınım.'' Güney Afrika'nın Dünya Kupası'nda mücadele edeceği 23 kişilik kadrosu ise şöyle 
     
     Kaleciler 

     Andre Arendse Santos , Calvin Marlin Ajax Cape Town , Hans Vonk Heerenveen-Hollanda . 
     
     Savunma 

     Jacob Lekgetho Lokomotiv Moskova-Rusya , Bradley Carnell VFB Stuttgart-Almanya , Pierre Issa Watford-İngiltere , Aaron Mokoena GB Anvers-Belçika , Thabang Molefe Jomo Cosmos , Cyril Nzama Kaizer Chiefs , Lucas Radebe AFC Leeds United-İngiltere . 
     
     Orta Alan 

     Delron Buckley VFL Bochum-Almanya , Quinton Fortune Manchester United-İngiltere , Thabo Mngomeni Orlando Pirates , Bennett Mnguni Lokomotiv Moskova-Rusya , Teboho Mokoena FC Saint Gallen-İsviçre , McDonald Mukansi Lokomotiv Sofya-Bulgaristan , Steven Pienaar AFC Ajax Amsterdam-Hollanda , Jabu Pule Chiefs , McBeth Sibaya Cosmos , Sibusiso Zuma FC Kopenhag-Danimarka . 
     
     Forvet 

     Benni McCarthy FC Porto-Portekiz , Siyabonga Nomvete Udinese-İtalya , George Koumantarakis FC Basel-İsviçre 
     





</TEXT>
</DOC>
