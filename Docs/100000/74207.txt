<DOC>
<DOCNO> 74207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sonspo06.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını UEFA'yı eleştirdi "Skandal" 
</HEADLINE>
<TEXT>

     AS Roma-Galatasaray maçı sonrasında çıkan olaylarla ilgili olarak UEFA Kontrol ve Disiplin Komitesi'nin açıkladığı karar, İtalyan basınında ''skandal'' olarak değerlendirildi. 
     AS Roma Kulübü Başkanı Franco Sensi, UEFA'nın kararına hemen itiraz edeceklerini açıklarken, ''Kararın verilmesini bekliyorduk ve şimdi geldi. Üst komisyona başvuracağız'' dedi. Sensi, AS Roma'nın 1 maç saha kapatma cezası almasını konusunda, ''Bu, Palermo'da oynayacağız demek'' derken, basında yer alan ifadelerde UEFA hakkında AS Roma Kulübü'nün fazla konuşmama kararı aldığı öne sürüldü. 
     1 maç ceza alan Batistuta, ''Benim için bir sorun yok, takım 
     arkadaşlarım ve özellikle saha kapatılmasından dolayı üzgünüm. 
     UEFA'nın kararıyla, sanki kendi aramızda kavga etmişiz gibi görünüyor. 
     Bizi provoke edenler sonunda aklandı'' yorumunda bulundu. AS Roma'da 3'er maç ceza alan futbolculardan Totti, ''Yalnızca kendimi korudum. 
     Hiçbir şey yapmadım. Hiçbir ceza beklemiyordum'' derken, Lima, konuyla ilgili hiçbir şey söylemek istemediğini bildirdi. 
     1 maç ceza alan AS Roma Teknik Direktörü Fabio Capello da 
     ''Adaletsizlik oldu'' biçiminde bir açıklama yaptı. İtalya'da UEFA'ya tepkiler siyasetçiler ve sendikacılardan da geldi. Hükümet ortaklarından Hıristiyan Demokratlar Partisi Spor Komitesi Sorumlusu Luciano Ciocchetti, ''UEFA'nın kararı kabul edilemez ve utanç verici. 
     Futbol Federasyonu başkanımızdan daha büyük bir kınama yapmasını beklerdim'' diye konuştu. 
     Öte yandan komitenin karar metninde Roma polisinin de eleştirilmesi üzerine açıklama yapan Roma Emniyet Müdürü Giovanni Finanzo, ''Roma polisi, durumun daha fazla yozlaşmasını engelledi. Tam zamanında ve ölçülü hareket etti'' dedi. Polis sendikalarının başkanı Claudio Ciardulo da, ''Şaşırtıcı bir karar. Gerekçelerin ne olduğunu bekliyoruz. Sorumlular tepe taklak gelebilir'' ifadesini kullandı. 
     Olaya geniş yer ayıran gazetelerde UEFA'nın ağır dillerle suçlandığı görüldü. 
     Corriere dello Sport ''Totti, ne darbe Avrupa Şampiyonlar Ligi'nde Türk kavgasının skandal kararı. Televizyondaki görüntülere karşın Galatasaray beraat etti. UEFA dışında herkes olanları gördü. 
     Komik bir karar, sanki Roma tüm bunları yalnız organize etmiş gibi. 
     Roma Kulübü Başkanı pes etmiyor. Daha kötü olabilirdi. UEFA'nın Galatasaray'a karşı kararı dünyanın sonu geldikten sonra.'' La Gazzetta dello Sport ''UEFA skandalı. Kavgayı yalnızca Roma ödüyor. Tuhaf bir karar. Bu gazete hiçbir zaman kötü şeyleri iyiymiş gibi göstermedi. Kötülüklerde İtalyan futbolunu kanatlandırmadı. Sırf bu yüzden bu kez kızgınlığımızın hakkını almak istiyoruz. 
     Roma-Galatasaray maçında olanları tüm dünya gördü. Tüm dünya her türlü kararı kabul etmeye hazırdı ama Türk futbolcuların hepsinin beraat ettiğini görmek sonuncusuydu. Şimdi bu cezanın yükünü azaltmak için 18 Nisan'da üst mahkeme olacak. O gün Nyon'da bekliyoruz. Provakasyon istenmiyor ama Roma Kulübü Başkanı Franco Sensi'nin yanında güçlü bir federasyon başkanı Franco Carraro yer almalı.'' Tutto Sport ''Sığ, sert, ağır, gelecek yıl Avrupa Şampiyonlar Ligi'nde zor durumda bırakacak bir karar.'' Corriere Della Sera ''Kavga yalnızca Roma ödüyor. İtalyan karşıtı grup Roma ve Romalılar çok kötü, Galatasaray ve Türkler melek kadar iyi. Kavgaya katılmadılar, polise saldırmadılar, Lima'yı provoke etmediler. UEFA'nın uzun ve tartışılır tarihinde bundan daha büyük skandal bir karar görülmedi. FIFA ve UEFA'nın Başkan Yardımcısı Şenes Erzik'in sonsuz gücü, sonunda bizim kimsesizlerin de gözünü açacak.'' La Repubblica ''UEFA, Roma'nın kafasına vuruyor, Türklere zar zor bir ceza.'' La Stampa ''Roma, tek yanlı kafasından vuruldu. Skandal yaratan bir adalet. Televizyonlardaki görüntülerde Türk futbolcuların ne yaptıkları açıktı. Ama formalarını çıkarmışlardı. Bu yüzden kimin olduğu anlaşılmadı.'' Libero ''Roma'da çöküntü'' Il Giornale 'UEFA Türkleri affediyor ama Totti ve Lima'yı cezalandırıyor.'' 
     






</TEXT>
</DOC>
