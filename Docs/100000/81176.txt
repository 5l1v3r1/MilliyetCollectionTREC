<DOC>
<DOCNO> 81176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/spor/spo05.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
O şimdi yüzbaşı 
</HEADLINE>
<TEXT>

Başkanı değişti, teknik direktörü ve kadrosunun neredeyse tamamına yakını Dediler ki O, artık bitti, misyonunu tamamladı. Ancak, değişen bir şey olmadı. Galatasaray tarih yazmaya devam ediyor 
     TAMER BAĞLAN 

     Galatasaray, son altı sezona 5 Türkiye Ligi, 2 Türkiye Kupası ve birer UEFA ile Süper Kupa şampiyonluğu sıkıştırdı. Bir Türk futbol takımı için Avrupa Finali’nden bile söz etmenin, "Saçmalama " şeklinde yanıt gördüğü ülkemizde çıtayı yükseltti, sınırları aştı. Yurt içinde ise, en büyük rakibi Fenerbahçe’nin 3 şampiyonluk gerisindeyken öne geçip, üçüncü yıldızı takan ilk takım unvanını aldı... 
     Bu başarılara ulaşırken, ülkenin içinde bulunduğu krizin de etkisiyle ekonomik yönden oldukça zorlandı. Efsaneleşen kadrosundan son iki yılda on ihracat yaptı. Yıprandı, zorlandı ancak, dağılmadı. "Galatasaray artık misyonunu tamamlamıştır" diyenleri, her seferinde haksız çıkardı. Sonunda, futbolumuzdaki oyunlara en iyi ayak uzatan ve başarıyı en çok hakeden olarak mutlu sona ulaştı... 
     Sarı - Kırmızı’ya gönül verenlerin pazar akşamki şampiyonluk kutlamaları ise, kimilerince "Bu da kutlama mı Ah biz şampiyon olacaktık da, göreceklerdi" şeklinde, hafife alındı. Ne var ki, bu savı ortaya koyanlar çok önemli iki ayrıntıyı atladı. Birincisi şuydu olacak ki, göstereceksin. İkincisi ise el insaf beyler, altı yıldır içeride dışarıda tur atmaktan, kutlama yapmaktan adamlarda hal mi kaldı... 
     Malatyaspor ve Gençlerbirliği beraberliklerinden sonra üçüncü yıldız şanslarının kalmadığını anlayan ve federasyonu protesto vesilesiyle formasını yıldızlarla dolduran Fenerbahçe, bir hüsran defterini daha kapatıp yeni sezon için hesaplara koyuldu. Sarı - Lacivertliler’in yüzlerini en çok güldüren yine herzamanki gibi, yeni tribün bittikten sonra 46 binlik bir ortalamayla maçlara gelen, Bursa’da takımlarını şampiyon gibi karşılayan ve öyle gönderen taraftarları oldu... 
     Futbol kalitesi düşük, dedikodusu, kavgası, gürültüsü büyük sezonun son haftasına girerken heyecan da tükendi artık ve tek bilinmeyen kaldı. O da, UEFA Kupası’nın son yolcusu... "Olur mu öyle şey Henüz, yani matematiksel olarak Süper Lig’e veda edecek son takım da belli değil " diyebilirsiniz. Ey, böyle düşünenler siz herhalde bu haftaki Diyarbakırspor - Malatyaspor karşılaşmasını daha doğrusu paslaşmasını seyretmediniz "Ne şiş yansın, ne kebap. İkimize de birer puan yeter"... Bu noktadan hareketle hüküm verecek olursak Samsunspor - Malatyaspor maçının da sıkıcı geçeceği muhtemel. Yozgatspor ve Antalyaspor’dan sonra, büyük bir olasılıkla Rizespor da seneye 2. Lig’de mücadele eder... 
     



 SPOR 





























</TEXT>
</DOC>
