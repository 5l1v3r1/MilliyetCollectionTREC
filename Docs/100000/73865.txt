<DOC>
<DOCNO> 73865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur15.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ben anlattım, Cheney dinledi..." 
</HEADLINE>
<TEXT>

     DSP Genel Başkanı ve Başbakan Bülent Ecevit, ABD Başkan Yardımcısı Dick Cheney ile yaptığı görüşmede Kıbrıs konusunu açtığını bildirerek, ''Dinledi, herhangi bir yorum ve yanıtta bulunmadı'' dedi. 
     Ecevit, partisinin TBMM grup toplantısının açılışında yaptığı konuşmada, Cheney'e Rum tarafı ve AB'nin Kıbrıs'ta iki tarafı da tatmin edecek hakça bir düzen kurulmasını engelleyici yönde tutum takındığını söylediğini aktardı. AB'nin olumsuz tavrının sürmesi nedeniyle KKTC Cumhurbaşkanı Rauf Denktaş'la Güney Kıbrıs Rum Yönetimi Lideri Glafkos Klerides arasında gerçekleşen görüşmelerde somut bir sonuç elde edilemediğini kaydeden Ecevit, ''Rum tarafı, AB'ye dayandığı sürece ciddi bir uzlaşma eğilimi içine girmeye yatkın görünmemektedir'' dedi. 
     
     Soykırım görüşmeleri 
     Kıbrıs konusunun çok kolaylıkla çözülebileceğini ifade eden Başbakan Ecevit, şunları söyledi 
     ''Bunun başta gelen gereği AB'nin desteğini çekmesi ve Kıbrıs'taki yadsınamaz, gözardı edilemez gerçeğin kabul edilmesidir. Bu da Kıbrıs'ta iki devlet iki millet bulunduğu gerçeğidir.'' Cheney'e Kıbrıslı Türklerin soykırım girişimlerinden çektiği sıkıntıları gözardı edemeyeceklerini belirttiğini de bildiren Ecevit, ''Kuzey Kıbrıs'taki Cumhuriyetin varlığını sürdürmesinin yalnız Kıbrıslı Türkler açısından değil, Türkiye'nin güvenliği açısından da büyük önem taşıdığını belirttim. Bunları Cheney dinledi, herhangi bir yorum ve yanıtta bulunmadı.'' Ecevit, Türk-Yunan dostluğu ile ilgili düşüncelerini de aktardığını ve umut verici bir diyalogun iki ülke arasında kurulduğunu ifade ettiğini kaydetti. 
     
     ABD ile ekonomik ilişkiler 
     ABD ile ekonomik ilişkiler açısından umut verici gelişme işaretlerinin görülmeye başlandığını da bildiren Başbakan Ecevit, nitelikli endüstri bölgelerinin de kurulmasıyla sanayi ürünlerinin ABD'ye ihracının kolaylaşacağını ifade etti. 
     Ecevit, ABD'nin dolaylı olarak Türkiye'ye önemli ekonomik katkılarda bulunduğunu da anımsatarak, ''Bugün ABD Kongresi'ne simgesel nitelikte de olsa Türkiye'ye ek yardım önerisi sunulacak'' diye konuştu. 
     
     Komutayı üstleniriz ancak... 
     ABD'nin Türkiye'nin Afganistan'a katkısından dolayı olumlu niyetler beslediğini de kaydeden Ecevit, ABD, İngiltere ve Afganistan'daki yönetimden Türkiye'nin uluslararası güce başkanlık etmesi yönünde yoğun istekler geldiğini söyledi. 
     Başbakan Ecevit, Afganistan'daki yönetimin Başbakanı durumunda olan Karzai'nin Türkiye'ye yapacağı gezide iki ülke ilişkilerinin değerlendirilmesi olanağının bulunacağını bildirdi. 
     Türkiye'nin uluslararası gücün komutanlığını üstlenmesinin onurlu, ancak çetin bir görev olduğunu da belirten Ecevit, bazı koşulların yerine getirilmesi gerektiğini söyledi. Ecevit, lojistik ve hava desteğinin önemli olduğunu kaydederek, ayrıca güvenlik biriminin alanının belirlenmesi ve ABD ile İngiltere'nin güvenliğe katkıda bulunması gerektiğini söyledi. 
     
     Ortadoğu sorunu 
     Başbakan Bülent Ecevit, Ortadoğu'da yaşanan çatışmalara da değindiği konuşmasında, bölgede yaşanan savaşı ancak ABD'nin engelleyebileceğini kaydetti. Ecevit, ABD Başkan Yardımcısı Cheney'in bölgeye yaptığı geziyle Filistin ile İsrail arasında hakça bir uzlaşma ve diyalog sürecinin başlamasının yolunun açıldığını söyledi. 
     






</TEXT>
</DOC>
