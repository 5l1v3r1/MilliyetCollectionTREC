<DOC>
<DOCNO> 90498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sondun01.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz saray "zayıflıyor"... Çalışanlar rejim ve spor yapacak 
</HEADLINE>
<TEXT>

     Spor tutkunu ABD Başkanı George Bush'un teşvikiyle harekete geçen Beyaz Saray çalışanları, ağırlık çalışmasından koşuya kadar her türlü faaliyette bulunarak, sağlıklı ve ''ince'' bir üst düzey yönetim oluşturmaya çalışıyor. 
     The Washington Post gazetesi, Başkan'ın danışmanları Karen Hughes ve Mary Matalin'in, her sabah terörizmden vergilere kadar pek çok konuda önemli kararlar vermeden önce ''Arnies'' yaptıklarını yazdı. 
     Gazete, Beyaz Saray'ın dilinde ''Arnies'' sözünün vücutçu Hollywood yıldızı Arnold Schwarzenegger'in kısaltılmışı olduğunu ve ağırlık çalışmasına işaret ettiğini kaydetti. 
     ABD Başkanı Bush da aşırı şişmanlığa bağlı rahatsızlıklardan yılda 300 bin kişinin hayatını kaybettiği ülkede, Amerikalıların daha fazla 
     spor yapması gerektiğini her fırsatta vurguluyor. ABD Başkanı, bu politikaya önce Beyaz Saray'dan başlayarak, yardımcılarının kafein ve alkolü keserek soya sütü ile günde 3 litre su içmelerini de içeren günlük spor faaliyetlerini destekliyor. Washington Post, geçen hafta Beyaz Saray'da 3 millik bir koşu düzenleneceği duyurusunun ardından, bir saat içinde 400 Beyaz Saray çalışanının koşuya katılacağını bildirdiğini de yazdı. Ailesine daha fazla vakit ayırmak için bu yaz görevi bırakarak Texas'a dönmeyi planlayan Karen Hughes, her gün iki kez meyve yemeye, yoga ve yüzmeye zaman ayırdığını kaydetti. Hughes ve Matalin'in de dahil olduğu grup içinde bütün Beyaz Saray çalışanlarının, gözle görülür ölçüde zayıfladığı belirtiliyor. ABD Başkanı Bush, en zorlu zamanlarda bile ağırlık çalışması ve koşu antrenmanını aksatmıyor. 
     





</TEXT>
</DOC>
