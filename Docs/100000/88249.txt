<DOC>
<DOCNO> 88249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/yasam/yas03.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kahraman daha kaybettik 
</HEADLINE>
<TEXT>

Üsteğmen Yenen, motoru arızalanan F-16’sını canı pahasına indirmeyi başardı ama uçak pistte de durmayınca şehit oldu 
     İzmir Çiğli 2. Ana Jet Üssü’nden dün sabah eğitim uçuşu için havalanan F - 16 Savaşan Şahin’ savaş uçağının motor arızası nedeniyle düşmesi sonucu Pilot Üsteğmen Oğuz Yenen şehit oldu. Diyarbakır 8. Ana Jet Üs Komutanlığı’nda görevli Yenen, dün sabah F - 16 savaş uçağı ile havalandı. Bir süre sonra uçaktaki cihazlar tehlike alarmı verdi. Bunun üzerine Üsteğmen Yenen, uçağını kurtarabilmek için Çiğli’ye yöneldi ve kuleden acil iniş izni istedi. Çiğli üssüne uçuşu süresince de, uçağını Kaklıç, Sasalı, Balatçık, Ulukent gibi köy ve beldelerin bulunduğu yerleşim alanlarına düşürmemek için canını tehlikeye atarak müthiş bir çaba harcayan Üsteğmen Yenen, büyük bir ustalıkla sonunda piste ulaşmayı başardı. 
     Ancak Üsteğmen Yenen, F - 16’sının kontrolünü iniş sırasında kaybetti. 
     
Facia inişte yaşandı      Pistten çıkan savaş uçağı, büyük bir hızla bariyerlere çarparak alev aldı ve peş peşe patlamalar meydana geldi. Yangına Hava Üssü ve Büyükşehir Belediyesi İtfaiye ve Arama Kurtarma Sağlık ekipleri müdahale etti. Çarpmanın şiddetiyle parçalanan uçağın bazı parçaları, hava üssünün 200 metre uzağındaki tarlaya kadar sürüklendi. Uçaktan geriye sadece motor kaldı. Yaşamı pahasına uçağın yerleşim alanına düşmesini önleyen kahraman pilot Yenen’in cansız bedeni ise enkaz arasından çıkarıldı. 
     
Radyasyon tehlikesi atlatıldı      Kazada, F - 16 savaş uçaklarında, arıza sırasında motora fazladan güç sağlamak için bulunan Hydrozine’ adlı gaz da tehlike yarattı. 
     Seyreltilmiş halde radyoaktif madde içeren gazın yayılması nedeniyle çevredeki evler boşaltıldı, kurtarma ve itfaiye ekipleri gaz maskesi kullandı. Hava Kuvvetleri Komutanı Orgeneral Cumhur Asparuk da, uçağın gaz kolu arızası nedeniyle motoru durdurulamadığı için pist sonundaki toprağa çıkıp infilak ettiğini açıkladı. Yenen’in uçağı kurtarmak için uğraştığını belirten Asparuk, "Yenen’in, tüyü bitmemiş yetim paralarıyla alınan uçağını kurtarma uğruna hayatını feda ettiği bir gerçektir" dedi. 
     



 YAŞAM 

















</TEXT>
</DOC>
