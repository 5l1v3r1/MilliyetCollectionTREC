<DOC>
<DOCNO> 98976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur35.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye Partisi'ne Başsavcıdan uyarı... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Yeni Türkiye Partisi'nin YTP Tüzüğü'ndeki kurucu üyeliğe yönelik düzenlemelerin değiştirilmesi istemiyle, bu partiye yazı gönderdi. 
     Yargıtay Cumhuriyet Başsavcısı Kanadoğlu, YTP'nin tüzüğüne yönelik incelemesini tamamladı. 
     Tüzükte kurucu üyelik sıfatının nasıl kazanılacağına ilişkin düzenlemelerin değiştirilmesi istemiyle YTP'ye yazı gönderen Kanadoğlu, yazısının sonuç bölümünde, TBMM'nin 21. dönem üyelerine tanınan ayrıcalıkların kaldırılmasını ve bunların kazandığı sıfatın ''kurucu üye'' yerine ''kurucular kurulu tabii üyesi'' olarak değiştirilmesini istedi. 
     Kanadoğlu, bu değişikliklerin yapılarak sonucunun 15 gün içinde başsavcılığa bildirilmesini talep etti. 
     Başsavcı Kanadoğlu, ayrıca Bağımsız Cumhuriyet Partisi'nin tüzüğünde bir maddenin yeniden düzenlenmesini, Cumhuriyetçi Demokrasi Partisi'nin kurucu üye sıfatını taşımayan 2 üyesinin kurucu üyelikten çıkarılmasını ve bir kurucu üyenin de adli sicil belgesinin dosyaya konulmasını istedi. 
     Cumhuriyetçi Demokrasi Partisi'nin tüzüğünde eksik olan bir düzenlemenin de yapılmasını isteyen Başsavcı Kanadoğlu, her iki partiden bu değişiklikler ve istemleri 15 gün içinde yerine getirmelerini talep etti. 
     





</TEXT>
</DOC>
