<DOC>
<DOCNO> 74645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/yazar/sazak.html </URL>
<DATE> 2002/03/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kadıköy’de e - belediyecilik 
</HEADLINE>
<TEXT>

     İstanbul'un en büyük ilçesi Kadıköy Belediyesi'nde hizmetler bundan böyle "e - belediyecilik" anlayışıyla, elektronik ortamda verilecek. 
     Bir tıkla... 
     Nerede, hangi saatte olursanız olun. 
     Belediye hizmetinizde olacak. 
     Evinizdeki ya da işyerinizdeki bilgisayardan, Kadıköy'deki yerel hizmetleri takip etmeniz, dilek ve şikayetlerinizi bildirmeniz, vergilerinizi yatırabilmeniz yolda, trafikte zaman kaybetmeden, bürokrasiye takılmadan mümkün hale geliyor. 
     Kadıköy'ün sevilen Belediye Başkanı Selami Öztürk dün geniş katılımlı bir tanıtımla "belediyecilikte bir ilk"e imza attı ve elektronik ortama taşınan hizmetler hakkında bilgi verdi. 
     CHP Genel Başkanı Deniz Baykal'ın da bulunduğu toplantının konukları Kadıköy'de yaşayan ve gönüllü olarak bu hizmetlere katılanlardı. Eski başbakanlardan Bülent Ulusu, TBMM eski Başkanı Necmettin Karaduman, işadamı Sakıp Sabancı, İstanbul Üniversitesi Rektörü Prof. Kemal Alemdaroğlu, Rektör Yardımcısı Prof. Nur Sertel, Fenerbahçe Kulübü Başkanı Aziz Yıldırım göze çarpan konuklar arasındaydı. 
     Selami Öztürk, Kadıköy'ü 21'inci yüzyılın çağdaş belediyecilik anlayışıyla yönetmeye çalışırken, gücünü İstanbul Büyükşehir Belediyesi ya da Ankara'dan çok sivil toplumdan, halktan alıyor. Zaten, partisi parlamentoda yok, dolayısıyla hükümette temsil edilmiyor. O nedenle de kısıtlı olanaklarla çalışıyor. Buna karşılık, mazeret üretmiyor, iş yapıyor. 
     Aile Danışma Merkezleri, Kadıköy Gençlik Merkezi, Sağlık Merkezi, Afet Yönetim Merkezi, Katı Atık Ayrıştırma Merkezi, Hayvan Barındırma ve Rehabilitasyon Merkezi, Kadıköy'de yaşayan kadınlar ve gençler tarafından yönetiliyor. 
     İstanbul'un dikkati, olası Marmara depremine çevrildiği için Kadıköy Belediyesi, yapı güvenliğini test amacıyla, kendi olanaklarıyla 'beton ve zemin laboratuvarı" kurmuş, isteyen yurttaşlar buradan yararlanıyor. Ayrıca Kadıköy'ün afet yerleşim planı hazırlanmış, Kandilli Rasathanesi ile işbirliği yapılarak 10 afet bölgesinde olası depreme karşı ilk müdahaleyi yapacak 28 mahalle örgütlenmesine gidilmiş. Bu kapsamda mahalle afet gönüllüleri yetiştiriliyor. 
     Kadıköy Belediye Başkanı Selami Öztürk, 1 saati aşkın sunuşunda "cek - cak" demeden, yapılanları anlattıktan sonra asıl yerel hizmetlerde katılımı ve şeffaflığı sağlayacak "e - belediyecilik"in sunacağı hizmet standardını sergiledi. 
     Fenerbahçe Başkanı Aziz Yıldırım'ın ekranda gözüken, 7 milyon tutarındaki çevre vergisini kredi kartıyla bilgisayar üzerinden ödemesi de "e -belediyecilik"in ilk interaktif kazanımı oldu. Bu gösteri konukların da hoşuna gitti. 
     Peki Ankara'ya giden yol Kadıköy'den mi geçiyor 
     CHP lideri bu çağrışımı uyandıran sözlerle başkanı övünce Selami Öztürk kendini bağladı "2 yıl daha Kadıköylülere hizmete devam edeceğim. Seçim dönemimi tamamlayacağım." 
     
     







Öğrenci taburları 


Adalet dersi... 


Köy - kent bakanlığı 


Yılan hikayesiyle Türkiye’nin tarihle randevusu... 


"Ud"lu meyhane 


Britney Spears "Sultanlar"a ne dedi 


Devletten yardım almayı reddetmişler .. 


Tarih yük olmamalı 


Kraldan çok kralcı olma’ huyumuzun resmidir 


Afganistan’a askeri Meclis yollasın 


Kadıköy’de e - belediyecilik 


Pakistan, Bayındır için uluslararası tahkime gidiyor 


Takasbank da banka ama başka türlü banka 


McDonald’s meydan muharebesi 


</TEXT>
</DOC>
