<DOC>
<DOCNO> 88046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/yazar/civaoglu.html </URL>
<DATE> 2002/06/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Siyasi defile... 
</HEADLINE>
<TEXT>

     Silahsız kuvvetler bir kez daha ağırlık koyuyor. Silahsız kuvvetler süreci gene başlamakta. Bugün Türkiye genelini temsil eden 175 saygın... 
     Sivil toplum örgütü toplanarak, Türkiye’nin AB’ye tam üyeliği bağlamında bildiri yayımlayacak. 
     Yayımlanacak bildirinin içeriği kadar zamanlaması da önemli... 
     Cumhurbaşkanı Sezer’in düzenlediği liderler toplantısı öncesinde toplumun nabız atışları yansıtılıyor. 
     MGK’da ortaya konan askerin duruşu ile aynı paraleldeki bu "sivil hareket" herhalde, liderleri etkileyecektir. 
     Toplum aradığı heyecanı, umudu Avrupa Birliği Projesi’nde bulmakta. 
     Tarihe, bu büyük adımı engellemiş olarak geçmenin sorumluluğu ağırdır. 
     
MHP’nin yalnızlığı      MHP’yi mercek altına alalım. 
     1- Bahçeli ortak hükümet süresince genelde güven vermiştir. Sağduyulu ve sorumluluk bilinci olan devlet adamı imajını çizmiştir. 
     Hükümet ortaklarıyla ve özellikle Ecevit ile ilişkilerinde özenli ve nazik tutumu hiç değişmemiştir. 
     AB ve IMF konularında birçok zorlu ve popülist olmayan kararı olası oy kayıplarına aldırmadan cesaretle paylaşmıştır. Az, öz ve doğru bildiğini söylemiştir. 
     2- Bugün grupta yaptığı konuşma da MHP’nin ve kendisinin şimdiye kadar açıklanan tavrı ve attığı imzalarla, Hükümet protokolü, liderler zirvesi kararları, ulusal programla uyumludur. 
     Bahçeli, söylemlerinin bazılarına katılmasak bile dün tutarlıydı. 
     3- MHP’nin tutumunda artık yaklaşan seçimler ve özellikle DYP’nin idam konusunu siyasette kullanabileceği kuşkuları elbette etkili. 
     Ancak o tavrı sadece oy kaybetmek kaygısı sanmak yanılgı olur. MHP topluluğunu, köklerinden yürüyen özsuyu ile büyümenin anlamını da hissetmek gerekir. 
     MHP’li olmanın ayrı bir doğası var. 
     Öcalan’ın da yararlanacağı kapsamda idamın kaldırılması MHP kültüründe zor bir düğüm. 
     Fakat liderlik, ön almaktır. 
     Yön vermektir. 
     Örneğin şehitler, gaziler ve de aileleri nedeniyle Öcalan’ın da yararlanacağı kapsamda idamın kaldırılması Türk Silahlı Kuvvetleri ve polis camiası için de zor sorun değil mi 
     Fakat komutanların öncülüğünde MGK, silahlı kuvvetleri ve emniyeti de tatmin edecek formül önerisiyle cesur adım attı. 
     Yani ön aldı. 
     Ağırlaştırılmış müebbet hapis cezasının laisizm ve devletin şekli cumhuriyet gibi değiştirilemez hükümlerden biri olarak Anayasa’ya konulması formülü üretildi. 
     Bu çözüm önerisi MHP camiası tarafından da benimsenebilir. 
     Hatta tercih edilebilir. 
     Öcalan’ın yaşamının son saniyesine kadar hapiste kalması ve bir kez değil ölümüne neden olduklarının sayısı kadar 10 binlerce gün her şafakta ölmesi çok daha ağır bir ceza. 
     Bahçeli ve arkadaşları bu formülü iyi düşünmeliler. 
     4- Yerel ve geleneksel dil ve ağız öğretimi, radyo - TV yayın konularının 3 kez daha düşünülmesi gibi zamana yayma söylemi, Türkiye’nin çağı yakalama yarışına engel olabilir. 
     5- Avrupa Birliği’ne tam üyelik tarihi bir kapıdır. O kapı, Türkiye’nin 200 yıllık Avrupalılık ve küreselleşme yürüyüşünün sonucuna açılır. Ve o proje çocuklarımızı, gelecek nesillerimizi kucaklayacak. 
     
Not Köşe dönme söyleminin model sanıldığı ülkemizde değerli bir adım atıldı. Çağa Hukuk Vakfı bir hukuk çalışmasını ödüllendirdi. 
İlk kez böyle bir örnek görülüyor. 
Keşke başarılı işadamları - istisnalar hariç - cemiyet sayfalarında boy gösterdikleri kadar topluma böyle güzelliklerle de katkıda bulunsalar. 
Ankara Hukuk’tan dostum Barbaros Çağa’yı ve arkadaşlarını kutluyorum. 
     
     







Bahçeli ve basın 


Türkiye'deki evrensel bir başarı açlığı 


Ya seversin... 


Bahçeli tutarlı 


Kelime haznemiz bizi yansıtıyor 


Bahçeli, seçim kampanyası için düğmeye bastı 


Siyasi defile... 


Parti kurmak kolay da... 


Enflasyona rabbena mı, ettehıyyatü mü 


Futbol gıcığı 


Takvimi yakalamak... 


Kahvehane sohbeti için rehber 


Yeniden yapılanma 


Devlet Bahçeli’nin açık sözlülüğü 


Daha 180 dakika var 


Dava çeşidi çok 


İş Bankası’ndaki CHP hisselerinin satış formülü 


</TEXT>
</DOC>
