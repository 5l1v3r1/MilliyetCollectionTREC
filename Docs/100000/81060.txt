<DOC>
<DOCNO> 81060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/soneko11.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş'tan kriz öncesi şartlarla kredi 
</HEADLINE>
<TEXT>

     Tofaş, uygulamaya koyduğu dönüşüm programı çerçevesinde modellerini yenilemesinin ardından, kredilerde kriz öncesine dönerek agresif bir pazarlama politikası uygulamaya başladı. 
     Tofaş Satıştan Sorumlu Direktör Yardımcısı Hasan Egeli, 15 milyar liraya kadar olan otomobil kredisi faizini vadelerine göre yüzde 0 ile yüzde 2.95 arasına indirerek, kriz önceki koşullara çektiklerini bildirdi. 
     Egeli, ''Tofaş'ın değişen yüzünü çeşitli etkinliklerle önce kendi örgütümüze anlattık. Sonra yeni Palio, Palio Weekend, Palio Sporting ve Albea'yı kamuoyuna tanıttık. Şimdi 2000 yılının koşullarına eşitlediğimiz kredi paketiyle bir kere daha Tofaş'ın yenilikçi, agresif yönünü ortaya koyuyoruz'' dedi. 
     Koçbank desteğiyle gerçekleştirilecek uygulamada 15 milyar liraya kadar olan kredilerde faizin 3 ay vadede yüzde 0, 12 ay vadede 2.0, 18 ay vadede yüzde 2.5, 24 ay vadede ise yüzde 2.95 olarak uygulanacağını dile getiren Egeli, böylece birçok modelde araç fiyatının büyük bölümünün kredilendirilebileceğini söyledi. 
     Hasan Egeli, ''Bu uygulamayla krizle birlikte artmış olan faiz oranları 2000 yılı seviyesine indiriliyor. Piyasayı harekete geçirme yolunda bir faiz düşüşü beklentisi vardı. Biz böylece bu oranlarla düşüş beklentisinin de ötesine geçiyoruz'' dedi. 
     
     SCHUMACHER SATIŞLARA GAZ VERDİ 
     Egeli, tanıtımı yapılan yeni modellerle müşterilerin 30 bini aşkın test sürüşü yaptıklarını ve rekor bir ilgiyle karşılaştıklarını dile getirerek, şu anda, Albea ve Palio'nun otomatik vitesli versiyonlarında talebi karşılayamaz durumda olduklarını ve Mayıs ayına sıra yazdıklarını söyledi. 
     Egeli, ''Bu kadar talep geleceğini beklemiyorduk. Özellikle Michael Schumacher'in gelişinden sonra Palio Sporting'lerin hemen hemen tamamı tükendi. Bu modelde de talebi karşılayamaz duruma geldik'' diye konuştu. 
     





</TEXT>
</DOC>
