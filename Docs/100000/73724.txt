<DOC>
<DOCNO> 73724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/siyaset/siy00.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dick Cheney’in ardından... 
</HEADLINE>
<TEXT>

     ANKARA Milliyet 

228 milyon dolara Afganistan’a Türk komutan      Afganistan’daki Uluslararası Güvenlik Destek Gücü’nün ISAF komutasının Türkiye’ye verilmesi tartışmaları, ABD Başkan Yardımcısı Dick Cheney’in Ankara ziyaretinde "mutlu sona" ulaştı. 5 bin kişilik ISAF’ın komutası mayıs ayında İngiltere’den Türkiye’ye geçecek. Başbakan Bülent Ecevit, Cheney ile görüşmesi sonrası, komutanlığın Türkiye’ye geçmesi için ABD’nin 228 milyon dolar yardımda bulunacağını açıkladı. 
     
     739 asker daha... 
     Dışişleri Bakanlığı da dün, 15 gündür Genelkurmay’da devam eden teknik görüşmelerin sona erdiğini açıkladı. Dışişleri Sözcüsü Hüseyin Diriöz, "Gelişmeler olumlu. Teknik görüşmelerin sonuçları siyasi makamlara sunulacak ve karar verilecek" dedi. Başbakan Ecevit ve hükümet ortağı partilerin liderlerinin Genelkurmay Başkanı ve Dışişleri Bakanı ile toplantıları sonrası, Türkiye’nin ISAF komutasını alacağı dünyaya açıklanacak. Türkiye’nin Afganistan’daki 261 kişilik askeri varlığı da 1000 kişilik tabur seviyesine çıkarılacak. 
     
Kıvrıkoğlu Cheney’ye sordu 
Saddam’ın yerini kim alacak      Genelkurmay Başkanı Orgeneral Hüseyin Kıvrıkoğlu, görüşme ısrarı sıkıntıya neden olan ABD Başkan Yardımcısı Dick Cheney’ye, "Irak’ta Saddam Hüseyin’den sonra kimi iktidara getirmeyi düşündüklerini" sordu. Kıvrıkoğlu özetle Cheney’e, "Irak’a müdahale Türkiye’ye ciddi ekonomik zararlar verecektir. Yeni durum bölgeye nasıl yansıyacak Bu sorular yanıtlanmalı" dedi. Cheney ise Irak yönetiminin Türkiye için de tehdit olduğunu vurgulamakla yetindi. Bu arada Dışişleri, Cheney’nin görüş sorması üzerine Kıvrıkoğlu’nun "Muhatabınız hükümet" dediği yolundaki haberleri yalanladı. 
     
Köşk’ten Cheney açıklaması 
Sezer Somut bir talep gelmedi      Cumhurbaşkanı Ahmet Necdet Sezer, ABD Başkan Yardımcısı Dick Cheney’in Irak’a olası bir askeri operasyon konusunda Türkiye’den somut bir talebinin olmadığını söyledi. Sezer, dün eşi Semra Sezer ile birlikte Yaşlılar Haftası nedeniyle Ümitköy Huzurevi’ni ziyareti sırasında, "Cheney’in Irak konusunda somut talebi oldu mu" sorusuna, "Bu konuda somut talep yok" yanıtını verdi. Sezer, Cumhurbaşkanlığı Başdanışmanı Tacan İldem’in bilgilendirme toplantısını kastederek, "Yarın bugün açıklama yapılacak" demekle yetindi. 
     
Basın toplantısı yapmadı... 
Cheney, Türk halkını es geçti...      ABD Başkan Yardımcısı Dick Cheney 18 saatlik Ankara ziyaretini hiçbir açıklama yapmadan tamamladı. Türk halkına seslenmesi için bir hafta önceden planlanan basın toplantısını iptal eden Cheney, beraberindeki 20 Amerikalı gazeteci ile konuşup Türkiye’den ayrıldı. Cheney’in İngiltere, dokuz Arap ülkesi, İsrail ve Türkiye’yi kapsayan 12 günlük turunun son gününde Ankara’da bir buçuk saatlik basın toplantısı yapması planlandı. 
     TV kanallarının Türk halkına canlı yayınla duyuracağı toplantıya 100 gazetecinin katılması öngörüldü. Ancak önceki gece görüşmelerinden sonra fikir değiştiren Cheney, basın toplantısının iptal edilmesini istedi. 
     



 SİYASET 














</TEXT>
</DOC>
