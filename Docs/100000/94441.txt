<DOC>
<DOCNO> 94441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko29.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası ''Krizin etkisi öngörülenden şiddetli oldu'' 
</HEADLINE>
<TEXT>

     Garanti Bankası Genel Müdürü Ergun Özen, Garanti Bankası'nın yıllık ortalama yüzde 20'lik bir büyüme hızı kaydederek, 2004 yılının sonunda 20 milyar dolar toplam varlıkları olan bir kurum olmayı hedeflediğini bildirdi. 
     Garanti Bankası 2001 yılı Olağan Genel Kurul Toplantısı, Hyatt Regency Otel'de basına kapalı yapıldı. 
     Genel Müdür Ergun Özen, Banka Faaliyet Raporu'ndaki açıklamasında Türkiye'yi derinden sarsan ekonomik krizin etkisinin öngörülenden çok daha şiddetli olduğunu, Garanti Bankası'nın böylesi bir iş ortamında karlılıktan feragat etme pahasına riskten kaçınmayı ve likidite yönetimine her zamankinden daha çok önem vermeyi tercih ettiğini belirtti. 
     2001'de genel giderleri 85 milyon dolar azalttıklarını bildiren 
     Özen, enflasyon muhasebesinin uygulanması sonucunda bankanın 2001 yılını 160 milyon dolar zararla kapattığını, özkaynaklarının 857 milyon dolara ulaştığını ve sermaye yeterlilik rasyosunun da konsolide bazda yüzde 13.82 olarak gerçekleştiğini kaydetti. 
     Özen, Garanti Bankası'nın geri dönmeyen kredilerinin toplam nakdi kredilerine oranının 2001 yılı sonunda yüzde 11.8'e ulaştığını, toplam kredilerinin toplam varlıklara oranının da yüzde 25'e gerilediğini bildirdi. 
     Geri dönmeyen kredilerin nakdi kredilere oranının 2000 yılı sonunda yüzde 2.7 olduğunu hatırlatan Özen, bu artışın olanağan dışı iş ortamının olduğu kadar, daralan kredi portföyünün de bir neticesi olarak karşılarına çıktığını vurguladı. 
     Garanti Bankası'nın yeni iş ortamında büyüme ivmesine güç katmaya hazır olduğunu, bankanın geçen yıl faaliyet gösterdiği tüm alanlarda iş hacimlerini artırdığını ve yeni müşteriler kazandığını kaydeden Ergun Özen, toplam 1.8 milyon kredi kartıyla en çok kredi kartı hamiline sahip ikinci banka konumuna yükseldiğini duyurdu. 
     Internet üzerinde ticaret yapan 700 üye işyeriyle, bankanın Türkiye'deki e-ticaret hacminin yüzde 70'ine aracılık ettiğine işaret eden Özen, ''Türk lirası mevduatında Garanti Bankası'nın pazar payı 2000 sonundaki yüzde 2.1'lik seviyeden yüzde 5.9'a, yabancı para mevduatında ise yüzde 7.6'dan 11.5'e yükselmiştir'' dedi. 
     Zor koşullara uyum kabiliyetinin Garanti'nin önemli bir özelliği olduğunu belirten Özen, birleşmeyle birlikte ulaşılan ölçek ekonomisinin bankanın maliyet tabanını düşürürerek yıllık 148 milyon dolarlık bir tasarruf sağlayacağını belirtti. 
     Türk bankacılık sektörünün yüksek potansiyele sahip olduğunu dile getiren Özen, Türk ekonomisinin de 2002'nin ikinci yarısından itibaren büyüme sürecine gireceğini öngördüklerini anlattı. 
     Özen, ''böyle bir ortamda bankacılık kesimindeki gelişme en büyük ve en güçlü olanlarla sağlanacaktır. Garanti Bankası'nın amacı sektörün büyüme potansiyelini katma değere çevirmek ve yıllık ortalama yüzde 20'lik bir büyüme hızı kaydederek, 2004 yılının sonunda 20 milyar dolar toplam varlıkları olan bir kurum olmaktır'' dedi. 
     Genel Kurul öncesi gazetecilerin sorularını da yanıtlayan Garanti Bankası Genel Müdürü Ergun Özen, toplantıda Bankacılık Düzenleme ve Denetleme Kurulu tarafından onaylanan bilançolarını hissedarların onayına sunacaklarını kaydetti. 
     Sermaye artırımının olmadığını belirten Özen, erken seçime ilişkin soruları da, siyasi konulara girmek istemediği için yanıtsız bıraktı. 
     Özen, dövizdeki yükselişe ilişkin bir soru üzerine de dövizdeki yükselişin normal olduğunu belirterek, ''Yarın 2.6 katrilyon liralık bir ihale var. Zaten bugün 300 milyon dolarını sattılar. Türkiye'de 15 günde bir ihale oluyor zaten'' dedi. 
     Özen, piyasaların bir istikrar aradığını kesin olduğunu söyledi. 
     Garanti Bankası Yönetim Kurulu Başkanı Ferit Faik Şahenk de, 2001 yılının hem Türkiye hem de Garanti Bankası için köklü değişimlerin yaşandığı bir dönemeç olduğunu bildirdi. 
     Ferit Şahenk, Banka Faaliyet Raporu'ndaki mesajında, son 3 yıldır yürüttükleri stratejik program kapsamında grup bünyesindeki üç ayrı bankanın pek çok işlevini birleştirip yönetim ve felsefe biçimlerini uyumlu hale getirirken, nihai hedefleri olan Garanti çatısı altında birleşmeye olanak sağlayacak büyük değişimi tamamladıklarını belirtti. 
     Birleşme sonrasında Garanti Bankası'nın toplam varlıklarının 16 katrilyon 144 trilyon liraya ulaştığını bildiren Şahenk, şunları kaydetti 
     ''Bu değer, bankamızı Türkiye'nin en büyük dördüncü bankası konumuna taşımıştır. Birleşme, sadece Garanti'nin mali yapısını güçlendirmekle kalmamış ölçek ekonomisi ve verimlilik anlamında da önemli açılımlar sağlamıştır. Bu durumun bankanın gelirine önemli ölçüde katkıda bulunmasını bekliyoruz.'' 
     





</TEXT>
</DOC>
