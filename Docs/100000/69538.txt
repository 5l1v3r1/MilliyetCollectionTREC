<DOC>
<DOCNO> 69538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/spor/spo03.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bizde yürek var" 
</HEADLINE>
<TEXT>

Galatasaray Teknik Direktörü Lucescu, Liverpool karşısında hiçbir avantajları bulunmadığını söyledi, "Tek silahımız çeyrek finale ulaşma arzumuz ve kazanma hırsımız" diye konuştu 
     GALATASARAY Teknik Direktörü Mircea Lucescu, Liverpool maçı öncesi düzenlediği basın toplantısında yine çarpıcı açıklamalar yaptı. Rumen hoca, "En zor maçımıza çıkıyoruz. Onların milyon dolarlarla ölçülen pahalı ve şöhretli oyuncuları, bizim ise Sarı - Kırmızılı renklere aşık, iyi niyetli, yüreğiyle oynayan oyuncularımız var. Owen’ın 10 günde kazandığı parayı Victoria bir yılda alıyor" dedi. 
     TÜRKİYE’DEKİ rakiplerine de göndermede bulunan Lucescu, "Sanıyorum ki düşmanlarımız da bu maçta bizi destekleyecekler. Çünkü sayemizde hiçbir şey yapmadıkları Şampiyonlar Ligi’ne gelecek yıl da girebilecekler" ifadesini kullandı. Rumen hoca, taraftarlardan da destek istedi, "Eğer gol atacak adamımız yoksa bu golü hep birlikte atmalıyız. Bizi yalnız bırakmasınlar" diye konuştu. 
     
Kurt kapanı      GALATASARAY Teknik Direktörü Lucescu, Liverpool’a kurt kapanı hazırlıyor. Rumen çalıştırıcısı rakibin etkili silahlarını yine ilk maçta olduğu gibi durdurmayı planlarken üç golcüsü ile toplantı yaptı. Arif, Serkan ve Niculescu’ya, "Ayağınıza gelen fırsatları tepmeyin" uyarısında bulundu. 
     LUCESCU, Hasan Şaş’a da özel görevler verdi. Bu oyuncuyu sürpriz golcü olarak belirleyen tecrübeli teknik adam, uzun toplarla Hasan’ı buluşturmayı planlıyor. Bu arada Emre’nin yokluğunu Vedat dolduracak ve Heskey’i marke edecek. Ayrıca Owen da yine kademeli blokla durdurulacak. 
     
169. randevu      GALATASARAY, Avrupa Kupaları’nda 169. sınavına çıkacak. Sarı - Kırmızılılar, 168 maçta, 64 galibiyet ve 62 yenilgi aldılar. Aslan rakip fileleri 219 kez havalandırırken, 248 gol yedi. Şampiyonlar Ligi’ndeki son galibiyetini ekim ayında PSV Eindhoven karşısında alan Cim - Bom, 859 gündür rakiplerine sahasında mağlup olmuyor. 
     
Deplasmanda yenilmiyor      GEÇEN yılın UEFA şampiyonu Liverpool 1998 - 99 sezonundan bu yana deplasmanda maç kaybetmiyor. En son Celta Vigo’ya 3-1 mağlup olan İngiliz ekibi dış sahalarda oynadığı son 12 maçta altı galibiyet, altı beraberlik elde etti. Liverpool rakip filelere 21 gol bırakırken, kalesinde 10 gol gördü. 
     
Şampiyonlar Ligi’nde bu gece      A GRUBU 
     21.45 Bayern Münih - Boavista 
     21.45 Manchester Utd. - Nantes 
     B GRUBU 
     21.45 Roma - Barcelona 
     
Sözkesen’e operasyon      GENÇLERBİRLİĞİ maçında sakatlanan Murat Sözkesen dün sabah ameliyat masasına yattı. Ön çapraz bağlarından ameliyat olan golcü futbolcunun bu sezon sahalardan uzak kalacağı belirtildi. Profesör Doktor Burhan Uslu operasyonun çok başarılı geçtiğini ve iyi bir tedaviyle bu oyuncunun en kısa zamanda sahalara döneceğini belirtti. Bülent Akın bu sabah Belçika’da ameliyat olacak. 
     
İngilizler için alarm      İSTANBUL polisi, Galatasaraylı yöneticiler ile işbirliği yaparak maçı izlemeye gelen İngiliz seyircilerin olay çıkarmaması için yoğun güvenlik önlemleri aldı. Liverpool Kulübü’nün garanti vermesine rağmen polis tedbiri elden bırakmayacak. Taraftarların otelleri sürekli kontrol altında tutulacak. Ayrıca stada gelişleri ve çıkışları yine toplu halde olacak. İngilizler’in Galatasaraylı taraftarlarla temasları kesilecek. 
     
Bülent’in hakem korkusu      KAPTAN Bülent, çok eksikleri bulunduğunu ancak Liverpool’u yenmek için savaşacaklarını söyledi. Tecrübeli futbolcu, bu maça iyi konsantre olduklarını belirtti, "Umarım hakem Urs Meier, geçmişte yaptığı hataları bu maçta tekrarlamaz. Biz hakeme değil oyunumuza bakacağız" diye konuştu. Bülent, zeminin sakatlıklarda büyük rol oynadığını da tekrarladı, "Ne yapalım alışmak zorundayız" dedi. 
     
Meier şans getirmiyor      UEFA tarafından Galatasaray - Liverpool maçına atanan İsviçreli hakem Urs Meier, takımlarımıza uğur getirmiyor. Bugüne kadar Türk ekipleri Meier ile sekiz maç oynadılar ancak galibiyet yüzü göremediler. Takımlarımız beş yenilgi, üç beraberlik alırken, İsviçreli hakem en son Fenerbahçe’nin deplasmanda Glasgow Rangers ile oynadığı Şampiyonlar Ligi ön eleme maçında düdük çaldı. 
     
Aslan’a Hagi morali      SARI - Kırmızılı takımın eski yıldızı Georghe Hagi, Liverpool maçını izlemek için İstanbul’a geldi. Kaptan Bülent tarafından bu zorlu sınava davet edilen Rumen yıldızı, bir grup taraftar alkış, slogan ve çiçeklerle karşıladı. Hagi, havalimanında yaptığı açıklamada, "Galatasaray için bu maç çok önemli. İnşallah kazanırlar. Yeniden Ali Sami Yen’e gideceğim için heyecanlıyım" ifadelerini kullandı. 
     



 SPOR 





























</TEXT>
</DOC>
