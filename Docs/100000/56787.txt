<DOC>
<DOCNO> 56787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun08.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı Taliban uyardı "Bugünlerde biyolojik saldırı bekleyin" 
</HEADLINE>
<TEXT>

     Taliban güçlerinin yanında ABD'ye karşı savaşırken ele geçirilen ''Amerikalı Taliban'' John Walker, terörist El Kaide örgütünün, ABD'ye birkaç gün içinde biyolojik silahlarla saldırıda bulunacağını ileri sürdü. 
     Afganistan'daki Mezar-ı Şerif yakınında esir alınan Taliban askerlerinin çıkardığı hapishane ayaklanmasında keşfedilen Walker, bölgedeki Amerikalılar tarafından, Taliban'ın ve El Kaide'nin faaliyetlerine ilişkin sorgulanıyordu. 
     20 yaşındaki Californialı Walker'ın, 4 yıl önce Müslüman olduğu ve 
     Pakistan'da Kuran eğitimi görürken, İslam'ı tam anlamıyla uyguladığına inandığı Taliban'a sempati duymaya başladığı belirtilmişti. 
     Amerikan The Washington Times gazetesinin, istihbarat konularında yazan muhabiri Bill Gertz imzasını taşıyan haberinde, Walker'ın, sorgusu sırasında, El Kaide'nin biyolojik saldırıda bulunmasının an meselesi olduğunu söylediği iddia edildi. 
     Gazete, Walker'ın, Kandahar yakınındaki Amerikan deniz piyadelerinin kurduğu üste sorgulandığını duyurdu. Habere göre Walker, Müslümanların kutsal ayı Ramazan'ın son günlerinde, ABD'ye biyolojik bir saldırı düzenleneceğini savundu. 
     The Washington Times, bu bilginin, diğer istihbarat kaynaklarından gelen bilgilerle birlikte, ABD Başkanı George W. Bush yönetiminin, geçen hafta, yeni bir terörist saldırı ihtimaline karşı vatandaşlarını uyarmasına neden olduğunu da öne sürdü. 
     ABD İç Güvenlik Bakanı Tom Ridge, geçen hafta, gelen istihbaratlarda, ABD'ye yeni bir saldırı hazırlıklarına ilişkin bilgiler olduğunu belirterek, Amerikalılara, dikkatli olmaları uyarısında bulunmuştu. 
     






</TEXT>
</DOC>
