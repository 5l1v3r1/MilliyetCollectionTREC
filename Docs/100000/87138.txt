<DOC>
<DOCNO> 87138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/yazar/guclu.html </URL>
<DATE> 2002/05/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
20 milyara kolej 
</HEADLINE>
<TEXT>

     Türkiye’deki enflasyonun boyutlarını özel okul fiyatlarından takip edebilirsiniz. 10 yıl önce Robert yatılı bir milyon liraya çıktı diye manşet yapmıştık. Şimdi KDV hariç 17 milyar 703 milyon 703 bin lira. Yani KDV’si ile birlikte 20 milyar lira. Bu ücreti kim öder Nasıl öder Bilemiyorum. Bildiğim bir şey varsa diğer okulların da bu kadar olmasa bile çok uçuk ücretler açıkladıkları. Her ne kadar 6 - 7 milyar lira açıklayanlar varsa da biraz isim yapmış okulların ücreti 10 milyardan başlıyor... 
     Ankara ve İzmir’deki okullar çok daha makul. İstanbul niye böyle uçuyor belli değil. Üstelik onlarda başarı düzeyi çok daha yüksek. Oysa MEB Müsteşarı İsmail Bircan özel okul sahipleriyle önceki gün yaptığı toplantıda sosyal sorumluluklarını unutmamaları gerektiğini üstüne basa basa vurgulamıştı. Anlaşılan o ki bir kulaklarından girmiş ötekinden çıkmış .. 
     Şimdi bu durumda bazılarınız parası olmayan çocuğunu koleje göndermesin diyebilir. Ama kazın ayağı öyle değil. Türkiye’de ailelerin çoğunluğu çocuğunu keyiften değil zorunluluktan koleje gönderiyor. Tam gün eğitim yapan okul sayısı o kadar az ki çalışan anne babalar için başka seçenek kalmıyor. 
     Ayrıca bazıları da bir kere göndermiş bulundular. Şimdi alsalar bir türlü almasalar bir türlü. Sıkıntının boyutları çok büyük .. 
     Velilerin en çok ağırına giden de devletin olaya bakış tarzı. Hemen her sektörü destekleyen devlet, öğrenciler sanki baş yıldızlı restoranda keyif için yemek yiyorlarmış gibi yüzde 18 KDV alıyor. Aynı şekilde okul servislerinden de... Öğretim ücretinden bile yüzde 8 KDV alıyor ki bunun izah tarzı yok. Birçok ülke, üzerindeki yükü hafiflettiği için özel okullara çocuklarını gönderene katkıda bulunurken bizimkilerin vergilendirmesi anlaşılır gibi değil. 
     Türkiye’de eğitimin sorunları neden azalacağına çoğalıyor İşte bu kafa yüzünden. 
     


</TEXT>
</DOC>
