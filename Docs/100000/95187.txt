<DOC>
<DOCNO> 95187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/dunya/dun01.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Analiz 
</HEADLINE>
<TEXT>
Saddam’ın kaderi Ankara’ya bağlı 
Türkiye’deki kriz, ABD’nin Irak planlarını yakından ilgilendirirken, harekat olasılığı Ankara’nın eline de iktisadi koz’ veriyor 
     YASEMİN ÇONGAR Washington 

     Ankara’daki siyasi kargaşayı yakından izleyen Washington, gelişmeleri öncelikle "Irak’a karşı harekat" planı süzgecinden değerlendiriyor. Saddam Hüseyin’i devirmeye niyetli olan, ancak henüz bu operasyonun zamanı konusunda kararını vermeyen Bush yönetimi, düğmeye basmadan önce Türkiye’deki siyasi durumu da hesaba katmak zorunda. 
     Washington’daki bazı gözlemciler, Başkan Bush’un kasımdaki ABD ara seçimlerinin hemen öncesinde Irak’a karşı harekat başlatarak, Cumhuriyetçi Parti’nin seçimlere "savaş avantajıyla girmesini" sağlamaya çalışabileceğini söylüyorlar. Ancak Ankara’daki son gelişmeler ardından, Türkiye’nin kasımda erken seçime gitmesi olasılığının da, Beyaz Saray’ın planlarını etkileyebileceği belirtiliyor. Irak harekatının başarısı için Türkiye’nin etkin desteğine ihtiyacı olan ABD, bu harekat sırasında, Ankara’nın seçim ortamında olması halinde, aradığı etkin desteği bulamamaktan çekiniyor. Erken seçimler sonrasında ABD ile işbirliğine uzak bir hükümetin kurulması olasılığı da Washington açısından kaygı verici. Bu çerçevede, özellikle AKP’nin seçim galibiyeti, "ikili ve bölgesel işbirliğini zora sokabilecek bir olasılık" sayılıyor. 
     
     Yeni kredi kapısı 
     Siyasi belirsizliğin aşılmasına Türkiye’nin Kopenhag kriterlerini karşılayabilmesi ve IMF ile işbirliğini sürdürebilmesi açısından da önem veren Washington’ın umudu, "belirsizliği giderecek formülün bir an önce bulunarak piyasaların rahatlatılması". 
     Türkiye’nin bu dönemde yeni bir iktisadi krize sürüklenmesi olasılığı Washington’ı kaygılandırıyor. Ancak Irak planları nedeniyle, "ABD’nin, Ankara’nın desteğine ihtiyacının her zamankinden fazla" olduğuna dikkat çekenler, "Washington, sırf bu harekat için, Türkiye’ye yeniden kredi sağlanmasına öncülük edebilir" diyorlar. 
     



 DÜNYA 










</TEXT>
</DOC>
