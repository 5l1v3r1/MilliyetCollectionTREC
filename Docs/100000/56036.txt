<DOC>
<DOCNO> 56036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/soneko21.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral ''Yeni vergi yok..'' 
</HEADLINE>
<TEXT>

     Maliye Bakanı Sümer Oral, IMF'nin yeni vergiler istediği yönündeki başka bir soru üzerine "Yeni vergi diye bir düşünce yok. İki gün önce IMF Türkiye Masası Şefi ile oturdum, konuştum. Devlet, harcamalarda rasyonel hareket ederek, gereksiz harcamaları kısarak, yapıyı daha rasyonel ve etkin bir hale getirerek, yapmaması gereken harcamaları yapmayarak dengeyi götürecektir'' diye konuştu. 
     Oral, Türkiye'nin çok güçlü potansiyeline rağmen yeterli seviyede yabancı sermaye çekemediğine işaret ederek, ''Türkiye 90 ülke arasında yabancı sermaye yatırımları açısından ancak 81. sırada yer alabildi'' dedi. 
     ''Uluslararası Yatırımların Değişen Yüzü-Türkiye İçin Yeni Fırsatlar'' konulu uluslararası konferansın öğle yemeğine konuşmacı olarak katılan Oral, ekonomik kalkınma ve ilerlemenin yabancı sermayeyi Türkiye'ye çekmekten çok daha önemli amaç olduğunu vurguladı. Özellikle son yıllarda uluslararası tecrübelerin bu iki amacın birbiri ile çelişmediğini gösterdiğini vurgulayan Oral, yabancı sermaye yatırımlarının kalkınma sürecinde hayati rol oynadığına dikkat çekti. 
     Sümer Oral, ''Dolayısıyla güncel bir konu haline gelen yatırım ortamının iyileştirilmesi olgusu da bu çerçeve içinde değerlendirilebilir. Ayrıca olaya uzun vadede Türk ekonomisinin rekabet gücünü artıracak ve bu yolla daha çok insanımıza daha çok iş imkanı ve gelir sağlayacak bir amaç olarak bakmamız gerekmektedir'' dedi. 
     Hükümet olarak konuya yaklaşımlarının bu doğrultuda olduğunu belirten Oral, ''Türkiye çok güçlü potansiyeline rağmen yeterli seviyede yabancı sermaye çekememektedir'' dedi. 
     Türkiye'ye 1995'den 2000 yılına kadar 5 yıllık süreçte yıllık ortalama 767 milyon dolarlık net yabancı akımının olduğunu, bu tutarın da ortalama milli gelirin sadece binde 4'ünü oluşturduğunu dile getiren Sümer Oral, ''Oysa aynı sürede gelişmekte olan 90'nun üzerindeki ülke için bu oran yüzde 2'ler seviyesinde olmuştur. Bu nedenle Türkiye 90 ülke arasında yabancı sermaye yatırımları açısından ancak 81. sırada yer alabilmiştir. Bizim ülke için yabancı sermaye akımı 1980'lerin seviyesinde duraklamışken, dünya çapında yabancı sermaye akımı 90'lı yıllarda 12 kat artış göstermiştir'' diye konuştu. 
     -''DURUM TÜRKİYE AÇISINDAN PEK PARLAK DEĞİL''- Sümer Oral, Birleşmiş Milletler Ticaret ve Kalkınma Teşkilatı'nın UNCTAD verilerine göre, 1995'de 331 milyar dolar olan toplam yabancı sermaye akımının 2000 yılı sonunda 1 trilyon 271 milyar dolar seviyesine çıktığına işaret ederek, konuşmasını şöyle sürdürdü 
     ''Bu sayılar küreselleşmenin bu alanda da yaratmış olduğu olağanüstü etkiyi ortaya koyduğu gibi maalesef durumun Türkiye açısından pek de parlak olmadığını vurgulamaktadır. Türkiye gibi yerli sermaye kaynakları kıt, ancak yabancı sermaye çekmek açısından coğrafi konumu, iç pazarı, yetenekli ve nisbeten ucuz iş gücü gibi olanakları olan bir ülkenin kalkınma sürecinde AB yolunda, aynı kaderi paylaşan Macaristan, Çek Cumhuriyeti, Polonya ülkeleri kadar doğrudan yabancı sermaye akımlarının cezbedilmesi gerekirdi. Bu da her yıl milli gelirin yüzde 2'si ile yüzde 4'ü arasında doğrudan dış yatırımın yurdumuza gelmesi anlamını taşır ki, bunun önemi hiç kuşkusuz tartışılamaz.'' 
     






</TEXT>
</DOC>
