<DOC>
<DOCNO> 72024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur19.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Perinçek'e, "Fogg'un e-mailleri" için dava açıldı 
</HEADLINE>
<TEXT>

     İstanbul Cumhuriyet Başsavcılığı, AB Komisyonu'nun Türkiye Temsilcisi Büyükelçi Karen Fogg'un elektronik posta mesajlarını yayınladıkları gerekçesiyle, İşçi Partisi İP Genel Başkanı ve Aydınlık Dergisi'nin Başyazarı Doğu Perinçek ile derginin sahibi ve sorumlu müdürü Emcet Olcaytu hakkında 1 ile 3'er yıl arasında hapis cezası istemiyle dava açtı. 
     İstanbul Cumhuriyet Başsavcılığı, Karen Fogg'un elektronik posta mesajlarının Aydınlık Dergisi'nde yayınlanmasıyla ilgili yürüttüğü soruşturmayı tamamladı. 
     Başsavcılık, Perinçek ile Olcaytu hakkında, ''Bilgileri otomatik işleme tabi tutulmuş bir sistemde yer alan programı, verileri veya diğer herhangi bir unsuru başkasına zarar vermek üzere kullanmak, nakletmek ve çoğaltmak'' suçunu düzenleyen TCK'nın 525. maddesinin a bendinin 2. fıkrası uyarınca, iddianame hazırlayarak dava açtı. 
     Perinçek ve Olcaytu'nun bu suçtan dolayı 1 ile 3'er yıl arasında hapis cezasına çarptırılması istenen iddianamede, sanıklara ayrıca 15'er milyon liraya kadar ağır para cezası uygulanması talep edildi. 
     






</TEXT>
</DOC>
