<DOC>
<DOCNO> 96128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur30.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu IMF ile "siyasi belirsizliği" konuştu... 
</HEADLINE>
<TEXT>

     Devlet Bakanı Yılmaz Karakoyunlu, IMF heyetiyle ekonomiyi etkileyecek unsurlardan siyasi belirsizliğin payı üzerinde de durduklarını belirtirken, "Ancak henüz kesinleşmiş bir siyasi durum olmadan mevcut verilere dayalı olarak olumlu ya da olumsuz bir yorumda bulunmanın bu aşamada çok sıhatlı olmayacağını bu aşamada biraz beklemek gerektiğini ifade ettim" dedi. 
     Bakan Karakoyunlu, üçüncü gözden geçirme kapsamında çalışmalarını sürdüren Juha Kahkonen başkanlığındaki heyetle makamında 1 saat 15 dakika süren bir görüşme yaptı. 
     Görüşmenin ardından gazetecilere açıklamalarda bulunan Karakoyunlu, IMF heyetine özelleştirmedeki gelişmeler hakkında bilgi verdiğini belirtti. Karakoyunlu, genel olarak ekonomide son 5 aylık göstergelerin olumlu olduğuna işaret ederek, "Bu tempo içinde gidilirse Türkiye'nin ekonomik programda öngörülen hedeflere ulaşabileceğini, enflasyonun istenilen seviyede tutulabileceğini, faizlerin düşürülmesine ilişkin öngörülerin gerçekleşebileceğini ve döviz değerlerinde de kontrolü bir sistemin başarılabileceğini ifade ettim" diye konuştu. 
     Karakoyunlu, özelleştirme kapsamındaki kuruluşlarla ilgili olarak da heyete ayrıntılı bilgi verdiğini kaydetti. 
     Bu kapsamda Telekom, şeker fabrikaları ve enerji santrallerinin özelleştirme takvimi üzerinde çalıştıklarını anlatan Bakan Karakoyunlu, TEKEL'in özelleştirilmesiyle ilgili bilgi sunduğunu söyledi. Karakoyunlu, görüşmede siyasi belirsizliğin gündeme gelip gelmediğinin sorulması üzerine de "Ekonomiyi etkileyecek unsurlardan siyasi belirsizliğin payı üzerinde de durduk ancak henüz kesinleşmiş bir siyasi durum olmadan mevcut verilere dayalı olarak olumlu ya da olumsuz bir yorumda bulunmanın bu aşamada çok sıhatli olmayacağını bu aşamada biraz beklemek gerektiğini ifade ettim" dedi. Bakan Karakoyunlu, IMF heyetinin de benzer gözlemleri yaptığını belirtti. 
     Karakoyunlu, kamunun sahibi olduğunu ancak faaliyette bulunmayan kuruluşlarla ilgili olarak da görüş a verişinde bulunulduğunu, bu çerçevede yapılacak stratejik çalışmaların neler olabileceğinin tartışıldığını söyledi. 
     Karakoyunlu, IMF heyetinin programın geleceği konusunda tedirgin olup olmadığı yolundaki soruya da "Heyeti çok fazla tedirginlik içinde görmedim" karşılığını verdi. 
     





</TEXT>
</DOC>
