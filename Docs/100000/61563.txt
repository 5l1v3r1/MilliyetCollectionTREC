<DOC>
<DOCNO> 61563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun07.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild "Hitler spordan nefret ederdi..." 
</HEADLINE>
<TEXT>

     Amerikan Merkezi Haberalma Teşkilatı CIA'in Adolf Hitler hakkında serbest bıraktığı dosyayı yayımlamaya devam eden Alman Bild gazetesi, Hitler'in, ''alt tabakaya'' mahsus olduğu gerekçesiyle spordan nefret ettiğini yazdı. 
     Sporu ''genel disiplin için kötü bir şey olarak gördüğünü'' söyleyen Hitler'in, ''Bir lider kendisini bu kadar aşağı seviyeye indiremez. Yandaşlarımla belirli bir mesafeyi korumak durumundayım'' diye konuştuğu belirtildi. 
     Yürümeyi seven Hitler'in hiçbir zaman sportif faaliyetlerde bulunmadığı, vejeteryan olduğu için genelde fazla bir şey yemediği, temizliğe önem verdiği ve her gün tıraş olduğu kaydedildi. 
     Hitler'in psikopat olduğu, büyüklük kompleksine kapıldığı ve erken ölmekten çok korktuğu belirtilen haberde, Hitler'in tek testisi olduğunun tahmin edildiği, bastırılmış eşcinsel istekleri bulunduğu ve kadınlardan nefret ettiği kaydedildi. 
     Hitler'in 1918 yılında bir gaz zehirlenmesinden dolayı görme yeteneğinin de azaldığına işaret edilen haberde, onun bu nedenle hiçbir zaman güneş gözlüğü taşımadığını, profesör gibi görünmekten de nefret ettiği için mümkün olduğu sürece düz gözlük taşımadığı ifade edildi. 
     Haberde ayrıca, Hitler'in herkesin yanında soyunmayı sevmediğine, bu nedenle törenlerde hava çok sıcak olsa bile pardesüsünü hiçbir zaman çıkartmadığına dikkat çekildi. 
     Bild gazetesindeki yazı dizisi, yarın da Hitler'in korkularıyla devam edecek. 
     






</TEXT>
</DOC>
