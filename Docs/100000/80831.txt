<DOC>
<DOCNO> 80831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/spor/ymese.html </URL>
<DATE> 2002/04/28/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 dakika 
</HEADLINE>
<TEXT>

     Beşiktaş’ın bu sezon İnönü Stadı’na "vedası" buruk olurken, taraftarlarını yine "hüsrana" uğrattı. 
     Sezon başından bu yana sahasında şeytanın bacağını kıramayan Beşiktaş, Göztepe mağlubiyeti ile birlikte toplam 23 puanı rakiplerine dağıttı. 
     Karşılaşmanın ilk yarısında rakibine oranla daha diri gözüken Beşiktaş, bu yarıda üst üste yakaladığı fırsatlardan sadece birini gole çevirdi. 30.dakikada Ahmet Dursun’un frikik golüyle öne geçen Beşiktaş’ın iki dakika sonra gol yemesi, savunmanın evlere şenlik olduğunun en büyük göstergesiydi. Ümit ile Erman savunmanın sırıtan isimleri olarak ön plana çıktılar. Asper’in iki golde yapacağı hiçbir şey yoktu, savunmasının "kurbanı" oldu. 
     Gençlerbirliği maçında taraftara kafa atan Erman oyunda kaldığı ilk 45 dakikayı yoğun protestolar içinde tamamlarken, vasatın üstün çıkamadı. İkinci yarıda değişen sadece oyuncular vardı... Oyun disiplininden uzaklaşmayan Göztepe, Beşiktaş kalesine iki kez geldi, ikisini de gole çevirdi. 
     Beşiktaş’ta elle tutulur, orta alanda Tayfur, Tümer ve Ahmet Dursun’du... Stavrum boş gezenleri oynarken,, Ahmet Dursun tek başına mücadele etti, yardıma koştu, nefis frikik golü attı. Tekniğini ön plana çıkaran Tümer’in fizik gücü eksikliği maç süresince hissedildi. Attığı nefis paslarla ofansı hareketlendiren ve pozisyona sokan Tümer, ilk yarıda yakaladığı pozisyonda son vuruşta aynı yeteneğini ön plana çıkaramadı. 
     Şimdi düşünüyoruz, bu ekip yeni sezonda UEFA Kupası’nda nasıl mücadele edecek En az 6 - 7 kaliteli futbolcu alınması şart. Yönetim bu ekibi sil baştan yapmak zorunda. 
     
     Dakika 8 Cem kaleci Asper ile karşı karşıya kaldı. Plaseledi. Asper yatarak topu kornere tokatladı. 
     Dakika 13 Tümer soldan çalımlarla cezaalanına girdi, altı pasa kesti. Zafer’e çarpan top yan direkten geri döndü. 
     Dakika 30 Stavrum’un düşürülmesinden kazanılan frikik atışını Ahmet Dursun kullandı. Golcü futbolcu baraja rağmen sert vurdu, fileler havalandı 1-0 
     Ancak 32.dakikada konuk takım Mkhalele’nin ayağından eşitliği sağladı. Bu dakika savunmanın ofsayt duraklamasından yararlanan Mkalele, Asper’e rağmen topu filelere gönderdi ve ilk yarı 1-1 kapandı. 
     İkinci yarıda oyun disiplininden uzaklaşan Beşiktaş, galibiyeti kovalarken, kalesinde ikinci golü gördü. 71.dakikada Mehmet, önce Necat’tan topu söktü, ardından da elini - kolunu sallaya sallaya cezaalanına girdi, sert vurdu 2-1 
     



 SPOR 



































</TEXT>
</DOC>
