<DOC>
<DOCNO> 81091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sonspo10.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği önümüzdeki yıl şampiyon olmak istiyor 
</HEADLINE>
<TEXT>

     Ligde bu sezon aradığını bulamayan Gençlerbirliği, gelecek sezon için hedefini şampiyonluk olarak belirledi. 
     Kulüp Basın Sözcüsü Muammer Akyüz, ligde şampiyon takım ile ligden düşen takımların belirlendiğini belirterek, ''33 haftadır süren çok bilinmeyenli süper lig mücadelesi nihayet bu hafta şampiyonu ve düşenlerin belli olmasıyla büyük ölçüde sona erdi'' dedi. 
     Akyüz, UEFA Kupası'na katılma şanslarını Trabzonspor maçında kaçırdıklarını vurgulayarak, şöyle konuştu 
     ''Trabzonspor maçı, bizim için UEFA Kupası'na katılabilme şansımızı sürdürebilmek için önemliydi. Eğer bu maçtan galip ayrılabilseydik, şu anda UEFA Kupası'na katılabilmek için en şanslı takım biz olacaktık. Ancak olmadı. İyi futbol oynamamıza rağmen gol atma becerisini gösteremedik.'' Muammer Akyüz, sezonun son maçında Bursaspor'u yenerek, sezonu galibiyetle kapatmak istediklerini ifade ederek, ''Şimdi önümüzde son maç olarak kendi sahamızda yapacağımız Bursaspor maçı kaldı. Biz ilk yarıyı Bursaspor galibiyetiyle kapamıştık. Şimdi de sezonu yine Bursaspor galibiyetiyle bitirmek istiyoruz. Bunu hem son maçta taraftarlarımıza bir galibiyet armağan etmek, hem de yeni sezona daha umutla başlayabilmek için istiyoruz'' dedi. 
     Basın sözcüsü Akyüz, gelecek yıl hedeflerinin şampiyonluğa oynayacak bir takım kurmak olduğunu, bunu için de çalışmalara başladıklarını bildirdi. Akyüz, şöyle devam etti 
     ''Gençlerbirliği olarak önümüzdeki yılın hedeflerini net belirleyip, bu hedefler için hiç vakit kaybetmeden transfer ve diğer çalışmalara başlayacağız. Bu hedeflerimizin başında tabii ki şampiyonluğa oynayan iyi ve kaliteli bir takım oluşturup, Türkiye Süper Ligi'ne yeni bir heyecan ve kalite getirmek geliyor. 
     Yönetimimiz, taraftarımız, futbolcumuz ve değerli Ankara spor basınımızın da katkılarıyla önümüzdeki sezon mutlaka hedefimize varacağımıza inanıyoruz.'' 
     





</TEXT>
</DOC>
