<DOC>
<DOCNO> 50263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur22.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Afganistan'a asker gönderme kararını böyle değerlendirdi 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, hükümetin, Afganistan'a asker gönderilmesi kararının ''siyasi değil, hukuki bir karar olduğunu'' söyledi. 
     Resmi makamların konuyla ilgili beyanlarının halkı şaşırttığını kaydeden Demirel,''Birkaç ay önce bu hadise çıktığı zaman 'asker göndeririz, göndermeyiz' gibi tartışmalar yapıldı. Çok erkendi o tartışmalar. O, biraz uzağı görmemiş olmak demektir'' dedi. 
     Demokrat Türkiye Partisi DTP Gençlik ve Kadın Kolları heyeti, Genel Başkan Yardımcısı Adnan Türkoğlu başkanlığında, Demirel'i çalışma ofisinde ziyaret etti. 
     
     Cesaretle devam 
     Kabulde ''Popülizm yapıyor'' eleştirilerine yanıt veren Demirel, popülizmin, ''halka hizmet meselesinde ölçüyü kaçırmak ve ülkenin imkanlarını peşkeş çekmek'' olduğunu söyledi. Açık rejimde bunun mümkün olmadığını, her türlü harcamanın TBMM'den geçtiğini kaydeden Demirel, hizmet ehlinin millete ''Sizi geçim sıkıntısından kurtaracağım'' demesinin popülizm olmadığını ve tam aksine siyasetin görevi olduğunu belirtti. 
     Demirel, bu tür tartışmaların siyaset yolunda olanları yıldırmaması gerektiğini, çünkü izan sahibi insanların bunu rahatlıkla ayırt edebileceğini ifade ederek, ''Onun için siz, hiç şevkinizi bozmadan, halka hizmet yolunda, eskiden yaptığınız gibi ve parti kurulduğundan bu yana yaptığınız gibi, cesaretle yolunuza devam edin'' diye konuştu. 
     Önemli olanın kişinin vicdanıyla muhasebesi olduğuna dikkati çeken 9. Cumhurbaşkanı, şöyle devam etti 
     ''Umalım ki ülke, her zamankinden daha iyi olsun önümüzdeki zaman içerisinde ve dışarıdan birtakım sıkıntılara girmeyelim. 
     İşte bunun adına, 'Allah milletimizin ağız tadını bozmasın' denir.'' DTP Genel Başkan Yardımcısı Türkoğlu'nun ''Sayın Cumhurbaşkanım, sizden aldığımız feyz ile devam ediyoruz, inşallah ömür boyu devam edeceğiz sizinle beraber'' sözleri üzerine Demirel, ''Hala o yolda olmaktan şikayetin yok... Sizi taşlayanlar da olsa, o önemli değil'' karşılığını verdi. 
     
     Hukuk dışı bir işlem yok 
     Gazetecilerin sorularını da yanıtlayan Demirel, hükümetin Afganistan'a asker gönderme kararını nasıl değerlendirdiğinin sorulması üzerine, bu kararı değerlendirmenin kişinin arzusuna bağlı olmadığını belirtti. Demirel, şöyle devam etti 
     ''Çünkü hükümet, TBMM'ye gitmiş, oradan karar kalmış, angajmana da girmiş. Başka ne yapabilirdi. Yani gayri meşru olan, hukuk dışı olan bir tarafı yok. 
     Ama bir kısım vatandaşlar, dışarıya gidilmesinden her zaman memnun değillerdir. Çünkü geçmişte bunların çok acısı çekilmiştir imparatorluk döneminde. 
     Ama bugünkü dünya, bir başka dünyadır. Hükümet böyle bir karar vermişse, ben bunu 'destekliyorum' veya 'desteklemiyorum' demenin bir anlamı yok. Çünkü hükümetin kararı Meclis'ten geçmiş, siyasi olmaktan çıkmış, hukuki bir karar olmuş.'' Bu kararın uluslararası platformda Türkiye açısından ilerde ne gibi sonuçlar doğurabileceğine ilişkin soruyu yanıtlarken de Demirel, ''Ne getirir bilinmez, ama hükümet angajmana girdiyse ve angajmanının gereğini yerine getiriyor ise bu olumlu mu olumsuz mu sonuç getirir meselesi, bahsi diğerdir.'' Demirel, bu tür meselelerin hesaplara sığmayacağını, konuya uzun vadeli bakmak gerektiğini ifade ederek, ''Uzun vadede Türkiye'nin menfaati, ahde vefa, yani taahhüdünü yerine getirmesidir'' dedi. 
     
     Gereği neyse onu yaparsınız 
     Demirel, bir gazetecinin, ''Başbakan Bülent Ecevit'in, bu kararın mali yardım konusunda bir koz olarak kullanılmayacağını'' söylediğini anımsatması üzerine de şunları söyledi 
     ''Bunlar bedel karşılığında yapılıyorsa, küçültür bizi. Biz akitlerimizi yerine getirirken, 'Şu kadar verirseniz, biz, bunu öyle yerine getiririz' dediğimiz zaman, büyük devlet olmaktan çıkarız. 
     Bunlar karşılığında ilerde 'neler yapılır, ne olur' o başka bir şey. Devletseniz, vaat ettiyseniz, hukuki süreci tamamladıysanız, gereği neyse onu yaparsınız. Büyük devletler, verdikleri sözü tutan devletlerdir, bu sözün yazılı olması da şart değildir. Efendim 'niye böyle söz verildi' diyen varsa, o ayrı mesele. 
     Burada halkı şaşırtan, resmi makamların beyanlarıdır. Bundan birkaç ay önce bu hadise çıktığı zaman, işte 'asker göndeririz, göndermeyiz' gibi tartışmalar yapıldı. Çok erkendi o tartışmalar. O biraz, uzağı görmemiş olmak demektir. 
     Bakın, dün dediniz ki 'asker vermeyiz', bugün 'asker veriyoruz' diyorsunuz, 'asker verirsek ikmal işine bakacak sadece' diyorsunuz, bugün diyorsunuz ki 'savaşa da karışabilir...' Odur halkı şaşırtan.'' Çalışma ofisinin elektriklerinin kısa bir süre önce kesildiğini de anımsatan Demirel, bunu daha önceden söylediğini, o nedenle sürpriz olmadığını belirtti. Ekonomide her şeyin yolunda gitmesi halinde Türkiye'nin bugün, 13-14 milyar kilowatt saat daha elektriğe ihtiyaç duyacağını, bunun da yarım gün kesinti anlamına geldiğini ifade eden Demirel, Türkiye'nin enerji meselesindeki kargaşayı aşamadığını belirtti. 
     






</TEXT>
</DOC>
