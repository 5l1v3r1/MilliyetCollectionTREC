<DOC>
<DOCNO> 81598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/yasam/yas04.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Savul Lara Croft Alperen geliyor 
</HEADLINE>
<TEXT>

Mevlüt Dinç ve İTÜ’lü dahilerin yarattığı ilk Türk sanal savaşçı olan Alperen, Lara Croft’ gibi efsanelerin rakibi olacak.. 
     ŞÜKRAN PAKKAN İstanbul 

     Bilgisayar oyun pazarının Türk efsanesi’ Mevlüt Dinç, İstanbul Teknik Üniversitesi’nde kurduğu dahi ekibiyle dünyaya ilk Türk patentli oyunu satmaya hazırlanıyor. 
     Game Boy Advance’ için bir Amerikan şirketinin dünyanın dört bir yanına pazarlayacağı oyun, Türk efsaneleri Tarkan ve onun düşmanı Camoka’dan izler taşıyor. Hun imparatorluğu döneminde bir dövüş turnuvasını konu alan oyunun, iki ana sanal kahramanı ise, Efe ve Alperen. 
     
     Bir yılda hazırlandı 
     Yaklaşık bir yıllık emeğin sonucu olan oyun, turnuvada dokuz ayrı karakterin bir alanda buluşarak mücadele etmesini anlatıyor. İTÜ öğrencisi Galip Karoğlu’nun tasarladığı, son rütuşlarının mayıs içerisinde tamamlanması planlanan oyun, Mevlüt Dinç’in Türk karakterlerini ilk kez kullandığı oyun değil. Mevlüt Dinç, 20 yıl yaşadığı İngiltere’de dünya çapında ses getiren Enduro Racer, Last Ninja 2, Hammerfirst, Time Machine’ ve First Samurai’ gibi oyunlara da tasarımcı olarak imza attı. 
     
     Oyunlar ondan sorulur 
     Hayatı boyunca hiç oyun oynamamasına rağmen, tasarımlarıyla bilgisayar devlerini bile kendisine hayran bırakan Dinç, bir oyununda kullandığı Nasrettin Hoca tiplemesiyle Doğu dünyasına da bilgisayar oyunlarını sevdirmişti. İki yıl kadar önce Türkiye’ye kesin dönüş yapan ve şimdi de İstanbul Teknik Üniversitesi’nin sağladığı kısıtlı imkanla da olsa gençlere mesleğin sırlarını öğreten Dinç’in amacı, ekibinin ürettiği oyunları yurtdışına pazarlayabilmek. Alperen ve Efe de, bu konuda güçlü ve iddialılar... 
     



 YAŞAM 

















</TEXT>
</DOC>
