<DOC>
<DOCNO> 90610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/ekonomi/eko01.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK’da atama sinyali 
</HEADLINE>
<TEXT>

Başbakan Bülent Ecevit’in sözleri, Bankacılık Düzenleme ve Denetleme Kurulun’da 11 aydır gerçekleştirilemeyen ikinci başkanlık atamasının yapılacağı beklentisini yarattı 
     REUTERS 

     Devlet Bakanı Kemal Derviş ve ekonomi üst yönetimiyle önceki gün görüşen Başbakan Bülent Ecevit’in dün bankacılıkla ilgili yaptığı açıklamalar soru işaretlerini artırdı. Bazı bankacılar, BDDK’da yaklaşık 11 aydır boş bulunan ikinci başkanlık görevine yakın bir zamanda atama yapılabileceğini söylüyor. 
     Yedi üyeden oluşan BDDK, Ali Vefa Çelik’in 10 Ağustos 2001’de istifa etmesinden bu yana altı üye ile faaliyet gösteriyor. Yeniden sermayelendirme operasyonu gibi bankacılıkla ilgili çok önemli düzenlemeler ve yeniden yapılandırma faaliyetleri yürütülmesine rağmen boş bulunan kurul üyeliği için o günden bu yana bir atama yapılamadı. 
     
     Kurul karar alamıyor 
     BDDK Başkanı Engin Akçakoca, bir açıklamasında söz konusu üyelik seçimi ile ilgili olarak, "Bir an önce çözülmesini diliyorum. Önerdiğim arkadaş bu iş için ehil. Bu işin yapılmaması şahsıma haksızlık" demişti. 
     Daha önce medyada yer alan bazı haberlere göre de Akçakoca, boş bulunan üyelik ve ikinci başkanlık için BDDK Başkan Yardımcısı olarak görev yapan Hazine eski Müşteşar Yardımcılarından Teoman Kerman’ı önerdi. Bankalar Kanunu’nun 14. maddesinin 4. fıkrasına göre BDDK bir bankayı Tasarruf Mevduatı Sigorta Fonu’na devretme kararını en az beş üyenin aynı yöndeki oyuyla alabiliyor. 
     
     Mektup da bankacılığı bekliyor 
     Halen bir üye eksik çalışan BDDK’nın iki üyesinin herhangi bir fona alınma kararına itiraz etmesi halinde kuruldan bu yönde bir karar çıkamıyor. "BDDK’nın rahat karar alabilmesi lazım" diyen bir bankacı, Ecevit’in açıklamaları ışığında BDDK’da boş bulunan üyeliğe atama yapılacağı yolundaki beklentinin arttığını söyledi. Ecevit, dünkü açıklamasında, "Bazı kuruluşlarda zorunlu atamalar bir türlü yapılamıyor. İnşallah onları da aşacağız" demişti. 
     BDDK üyeleri ilgili bakanın önerisi üzerine bakanlar kurulunca atanıyor ve altı yıllık bir süre için görev yapıyorlar. 
     Konunun dün Derviş, BDDK Başkanı Engin Akçakoca, Merkez Bankası Başkanı Süreyya Serdengeçti ve Hazine Müsteşarı Faik Öztrak ile Ecevit arasında yapılan görüşmede de ele alınmış olabileceği tahmin ediliyor. IMF’ye verilmesi gereken niyet mektubu da bankacılıkla ilgili bölümlerin tamamlanamaması nedeniyle gönderilemedi. Mektubun gecikmesi bu ay sonunda gerçekleşmesi beklenen ve Türkiye’ye verilecek 1.1 milyar dolarlık kredi diliminin serbest bırakılmasının ele alınacağı IMF İcra Direktörleri Kurulu toplantısının da gecikmesine yol açabilir. 
     



 EKONOMİ 






















</TEXT>
</DOC>
