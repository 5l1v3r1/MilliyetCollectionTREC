<DOC>
<DOCNO> 70770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur08.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenler şimdilik sakin, evler silah deposu gibi... 
</HEADLINE>
<TEXT>

     Sokak çatışmaları yüzünden dün gece sokağa çıkma yasağı ilan edilen Esenler'de bu sabah durum sakin. Evlerde yapılan aramalarda şaşırtacak kadar çok silah çıkıyor, gözaltına alınanların sayısı da 100'ü geçti. 
     Polis yetkilileri olaylarda çok sayıda silah kullanıldığının saptandığını, evlerde ve bahçelerde gizlenin silahları ortaya çıkartmak için çalıştıklarını söylüyorlar. 
     İstanbul Emniyet Müdürü Hasan Özdemir, aynı mahalle sakinlerinin silah, taş, sopa ve molotofkokteylili kavgalarına sahne olan Esenler'de incelemelerde bulundu. 
     Gece sokağa çıkma yasağı uygulanan Karabayır Mahallesi Sakarya Caddesi'ne gelen Özdemir, cadde boyunca yürüyerek, güvenlik önlemlerini gözden geçirdi. Polis yetkililerine bazı talimatlar da veren Özdemir, herhangi bir açıklama yapmadan bölgeden ayrıldı. 
     Bu arada, olayların yaşandığı Sakarya Caddesi ve çevresinde yeni bir olay meydana gelmemesi için yoğun güvenlik önlemleri alan polis, bölgede görev yapan basın mensuplarını, çember dışında tutuyor. 
     Öte yandan, ''Romanlar'' ile Siirtli oldukları belirtilen diğer grup arasında ilk çıkan kavgada, 17 kişinin yaralandığı, 21 kişinin ise gözlem altına alındığı belirtildi. 
     Gerginliğin sürdüğü mahallede dün çıkan kavgada da Nusret Özcan'ın 38 öldüğü, 4 kişinin yaralandığı, bu olaya ilişkin olarak 56 kişinin gözlem altına alındığı bildirildi. 
     Polis yetkilileri, bölgede yapılan uygulamalar sonucu 3 tabanca, 10 av tüfeği ve 10 adet mermi ele geçirildiğini kaydettiler. 
     






</TEXT>
</DOC>
