<DOC>
<DOCNO> 71503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/soneko19.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu ''POAŞ'a yoğun talep ekonomide düzelmenin işareti'' 
</HEADLINE>
<TEXT>

     Devlet Bakanı Yılmaz Karakoyunlu, ilk çeyrek içinde 400-450 milyon dolarlık POAŞ özelleştirmesi gerçekleştireceklerine inandığını bildirdi. 
     Karakoyunlu, ''Denizcilik sektöründe özelleştirme stratejileri'' konulu panelin açılışında yaptığı konuşmada, hızla özelleştirmeyi gerçekleştirecek liberal bir kanun tasarısı hazırladıklarını söyledi. 
     Özelleştirmeye yeni bir anlayış getirdiklerini anlatan Karakoyunlu, 1994 yılında DYP'nin çok liberal bir özelleştirme yasa taslağı hazırladığını hatırlatarak, ''Keşke o çıkarılsaydı, bu sorunlarla karşı karşıya kalmazdık'' dedi. 
     Özelleştirme İdaresi'nin Zirai Donatım, Gemi Sanayi, Et Balık, Tümosan ve Taksan'ı kapatma kararı aldığını da belirten Karakoyunlu, böylelikle sadece 2002 yılında 97 milyon dolar civarında bir tasarrufları olacağını kaydetti. 
     Özelleştirmenin kısa vadedeki hedef listesi hakkında bilgi veren Karakoyunlu, 2002 yılını 4 çeyrek olarak planladıklarını, bunların sırasıyla Petrol Ofisi'nin özelleştirilmesi, SEKA'nın varlık satışı ve TÜPRAŞ hisselerinin yüzde 17'sinin pazarlanması, doğalgaz dağıtım işletmelerinin özelleştirilmesi ve TEKEL'in özelleştirilmesine ilişkin stratejik yapının hazırlanması olduğunu söyledi. 
     Konuşmasında POAŞ'ın ikincil halka arzına da değinen Karakoyunlu, yazılım döneminin bittiğini, 27 Şubat-6 Mart tarihleri arasında yapılan yazılımda yüzde 90'a yakın kısmı küçük tasarrufçulardan olmak üzere yaklaşık 100 bin kişinin POAŞ hisse senedi almak üzere kurumlara müracaat ettiğini kaydetti. Karakoyunlu, ''Bu 500-600 trilyon liraya yakın rakam ifade etmektedir'' dedi. 
     Dolayısıyla 400 milyon dolarlık bir yazılımın söz konusu olduğuna işaret eden Karakoyunlu, bunun tamamen iç tasarruflar olduğuna dikkat çekti. 
     Devlet Bakanı Yılmaz Karakoyunlu, ''Bu iç tasarrufların bu kadar kısa sürede bir özelleştirmede yoğunlaşması ülke ekonomisinde düzelme olduğunun işaretidir'' şeklinde konuştu. 
     Karakoyunlu bu rakamın aynı zamanda özelleştirme işlemlerine olan güvenin devam ettiğini, tasarrufçuların artık ciddi kurumlar üzerinde yoğunlaşma eğilimlerinin yaygınlaştığını, ülkede özelleştirmeye doğrudan küçük tasarrufçuların yön verebilecek olgunluğa erişmekte olduğunu da gösterdiğini anlattı. 
     Yazılımların genelde yüzde 80-85'inin mutlaka alımla sonuçlandığına da işaret eden Karakoyunlu, buna göre 400 milyon dolarlık yazılımın, 350-360 milyon dolarlık kısmının alımla gerçekleşmesinin beklendiğini söyledi. 
     Bunun da aşağı yukarı son 3 yılda yapılmış olan özelleştirmeler arasında en önemli örneklerden birini oluşturduğunu kaydeden Karakoyunlu, bunun ikinci ayağının ise dün başlatılmış olan Milano, Roma, Fransa, Paris, Londra ve New York'daki roadshow olduğunu kaydederek, ''Oradan da geri kalan kısımda önemli başarı elde edeceğimize inanıyorum ve ilk çeyrek içinde 400-450 milyon dolarlık POAŞ özelleştirmesi gerçekleştireceğimize inanıyorum'' dedi. 
     Karakoyunlu, TÜPRAŞ'da da POAŞ'daki başarıyı elde edeceklerine inandıklarını sözlerine ekledi. 
     






</TEXT>
</DOC>
