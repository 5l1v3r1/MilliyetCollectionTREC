<DOC>
<DOCNO> 67305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur11.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihara özendiren şarkı ATV'yi kapattırdı 
</HEADLINE>
<TEXT>

     Radyo ve Televizyon Üst Kurulu RTÜK , medyanın gündemini uzun süreden beri işgal eden intihar olaylarına ilişkin haberler ile diğer yayınları mercek altına aldı. 
     İntihar haber ve görüntüleri nedeniyle Flash TV ve BRT'ye birer günlük yayın durdurma cezası uygulanmasına karar veren Üst Kurul, Çılgın Sedat'ın ''Bir kurşun sıkarım kafama çeker giderim delikanlı gibi'' sözlerinin yer aldığı şarkısı nedeniyle ATV'ye de bir gün yayın durdurma cezası verdi. 
     Üst Kurul ayrıca, intihar olaylarına ilişkin haberlerde yayın kuruluşlarının daha dikkatli olmalarına ilişkin bildiri yayınlama kararı aldı. 
     RTÜK, Çılgın Sedat adlı şarkıcının, ''Bir kurşun sıkarım kafama çeker giderim delikanlı gibi'' sözlerinin yer aldığı şarkısı nedeniyle ATV'ye de bir günlük yayın durdurma cezası verdi. 
     Üst Kurul, ATV'nin 4 Ocak tarihinde canlı olarak yayınlanan ''A'dan Z'ye'' adlı programına konuk olan Çılgın Sedat adlı sanatçının seslendirdiği şarkının, ''Bir kurşun sıkarım kafama çeker giderim delikanlı gibi'' ve ''Bir bidon benzin döker, bir de kibrit çakar çatır çatır yakarım'' gibi sözlerine dikkati çekti. 
     Şarkıda, ''kişinin kendine ve kadına yönelik şiddet eğiliminin'' dile getirildiğini belirleyen Üst Kurul, bu yayının da 3984 Sayılı RTÜK Yasası'ndaki ''Çocukların ve gençlerin fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmaması'' esasına aykırı olduğuna karar verdi. 
     Söz konusu yayına ilişkin İzleme ve Değerlendirme Dairesi'nin raporunda şu görüşlere yer verildi 
     ''Kendini Eğitim-Kültür-Müzik yapımı olarak tanımlayan bu programda, ayrıca şarkı sonrası sohbetlerde konuyu tartışmak ve şarkı sözlerinde yer alan şiddete değinerek dikkat çekmek mümkün iken bu da yapılmamıştır. 
     Sık sık üzücü sonuçlarını toplumca yaşadığımız şiddetten, özellikle yeni nesilleri korumak için şiddeti onaylayan ve meşrulaştıran her türlü yayından özellikle çocukların izlediği saatlerde kaçınılması gerektiği düşünülmektedir.'' Üst Kurul, geçen hafta yaptığı toplantılarda İzleme ve Değerlendirme Dairesi'nin raporlarını ele aldı. 
     Uzun süreden beri medyanın önemli gündem maddelerinden olan intihar haberlerini de incelemeye alan Üst Kurul, ''Savaş Ay'la Flash Haber'' programında ekrana getirilen, Meclis Parkı'nda kendisini ağaca asan 19 yaşındaki simitçinin görüntüsünün ''kamufle edilmeden'' altı kez yayınlandığını belirledi. Üst Kurul, söz konusu yayının çocuk ve genç izleyiciler üzerinde olumsuz etki yaratabileceği gerekçesiyle Flash TV'ye bir günlük yayın durdurma cezası verilmesini kararlaştırdı. 
     
     Köprüden atlayan gencin görüntüleri 
     RTÜK, Boğaziçi Köprüsü'nden atlayarak intihar eden gencin görüntüleri nedeniyle BRT'ye de bir gün yayın durdurma cezası verdi. 
     BRT'nin 4 Ekim tarihindeki ana haber bülteninde yer alan haberde, gencin intiharından önceki görüntü ve konuşmalarına yer verildiğini, ayrıca köprüden atlama sahnesinin üç kez tekrarlandığını belirleyen Üst Kurul, söz konusu haberin ''çocuk ve gençleri olumsuz yönde etkileyebilecek yayın yapılmaması'' ilkesine aykırı olduğuna karar verdi. 
     






</TEXT>
</DOC>
