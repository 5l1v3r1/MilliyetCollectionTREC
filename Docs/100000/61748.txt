<DOC>
<DOCNO> 61748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun08.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitler hakkında hiç bilinmeyenler... 
</HEADLINE>
<TEXT>

     Amerikan Merkezi Haberalma Teşkilatı CIA tarafından gizliliği kaldırılan Adolf Hitler hakkındaki dosyaları yayınlamaya devam eden Alman Bild Gazetesi, Hitler'in sudan korktuğunu, bu nedenle hiçbir zaman yüzmediğini yazdı. 
     Gazetedeki yazı dizisinde, Hitler'in konuşmalarından önce ve sonra ''bilinmeyen bir şey'' içtiği ve boynundan da iğne vurdurduğunun sanıldığı belirtildi. 
     Konuşmalarında bazen sakin, bazen coşkulu görünen Hitler'in, konuşmalarını her zaman coşkulu bir şekilde sona erdirdiği ifade edilen yazı dizisinde, Hitler'in her zaman ''çok kötü uyuduğunun'' bilindiği kaydedildi. 
     Hitler'in, 1920-1933 yılları arasında sokaklarda yaptığı propaganda konuşmaları sırasında bir dönem tutuklanarak Landsberg kentindeki bir hapishaneye konulduğu, yalnız kalmaktan ve bir suikasta kurban gitmekten korkan Hitler'in sık sık sabaha kadar uyuyamadığı belirtildi. 
     Adolf Hitler'in, yediği yemeklere de dikkat ettiği, vejetaryen olduğu için nadiren bir parça tavuk eti ya da balık yediği, kahvaltılardan sonra da yaklaşık 90 farklı ilaç aldığı öne sürüldü. 
     Gazete, konuşmalarının provasını da yapan Hitler'in, bu provalar sırasında çekilen bazı fotoğraflarını da yayınladı. 
     






</TEXT>
</DOC>
