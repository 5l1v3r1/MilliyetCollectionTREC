<DOC>
<DOCNO> 73843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo17.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA, Galatasaray - Roma maçı ile ilgili kararı yarın açıklayacak 
</HEADLINE>
<TEXT>

     UEFA Disiplin Kurulu, Galatasaray ile As Roma arasında Roma'da oynanan Şampiyonlar Ligi karşılaşmasının ardından yaşanan olaylarla ilgili kararını, yarın verecek. 
     İsviçre'de toplanacak disiplin kurulunun merakla beklenen kararı ile ilgili çeşitli spekülasyonlar yapılırken, binlerce Galatasaray taraftarının da UEFA'ya e-mail, faks ve telefonla ulaşarak, kararın adil olmasını talep ettikleri bildirildi. 
     UEFA, kendisine gönderilen e-maillere teker teker yanıt göndererek, kararın, maçın hakem, gözlemci ve UEFA yetkililerinin raporlarına göre verileceğinden emin olunmasını istedi. 
     Galatasaray Kulübü ise futbolcuların yaşanan olaylarla ilgili ifadelerini ve savunmalarını, ayrıca futbolcuların aldıkları darbelerle ilgili doktor raporlarını UEFA'ya gönderdi. Galatasaray'ın Belçikalı avukatı Dupont, sarı-kırmızılıların savunmasını, disiplin kurulu toplantısında yapacak. 
     Galatasaray Futbol Şubesi Üyesi Abdurrahim Albayrak, Roma'da yaşananlardan dolayı içlerinin rahat olduğunu belirterek, ''Olaylarda bizim suçumuz yok. Yaşananlarda en büyük suç Roma polisinin. Herhangi bir ceza alacağımızı zannetmiyorum'' dedi. 
     

     
</TEXT>
</DOC>
