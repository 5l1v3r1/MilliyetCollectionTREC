<DOC>
<DOCNO> 97566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur18.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın dolu poşeti "çöp" diye attı 
</HEADLINE>
<TEXT>

     Eskişehir'de bir kadının "hırsızlardan korumak" amacıyla poşet içinde balkona sakladığı ziynet eşyalarını, temizlik yapan kızı çöpe attı. Ziynet eşyaları çöpleri ayıran 2 kişi tarafından bulunarak paylaşıldı. Ancak polis, 2 kişiyi tespit ederek altınları sahibine teslim etti. 
     Hoşnudiye Atatürk Caddesi'nde oturan Şefika Eren, hırsızlığa karşı 40 adet yarım, 30 adet çeyrek, 8 adet Cumhuriyet altınıyla 1 bilezik, 1 tuğra, 1 pırlanta yüzük, pullu zincir ve yeşil taşlı kolyeden oluşan ziynet eşyalarını, naylon poşete koyarak balkona sakladı. Balkonda temizlik yapan ve ziynet eşyalarından haberi olmayan kızı Deniz ise, ziynet eşyalarının bulunduğu poşeti çöpe attı. Kızının balkonda temizlik yaptığını söylemesi üzerine poşeti soran Şefika Eren, kızının haberi olmadığını öğrenince telaşlandı. Çöpleri araştıran, ancak poşeti bulamayan anne - kız, apartman kapıcısından, her akşam Mehmet isimli birinin çöpleri ayırdığını öğrenerek polise başvurdu. 
     
     2 kardeş paylaşmış 
     Yapılan araştırma sonucu Mehmet ve Halil Özdemir kardeşler yakalanırken, 4 milyar 871 milyon liralık ziynet eşyaları da Eren'e teslim edildi. 
     Özdemir kardeşler, her akşam çöplerden kağıt topladıklarını, poşet içinde altınları fark ederek evlerine getirdiklerini ve aralarında paylaştıklarını, daha sonra gelen polislere teslim ettiklerini bildirdi. 2 kardeş, "Başkasına ait eşyayı mal edinmek ve teslim etmemek" suçundan çıkarıldıkları mahkemece tutuksuz yargılanmak üzere serbest bırakıldı. 
     





</TEXT>
</DOC>
