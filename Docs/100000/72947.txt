<DOC>
<DOCNO> 72947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sondun15.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Liberalleşme sosyal adaleti engellemez" 
</HEADLINE>
<TEXT>

     İngiltere Başbakanı Tony Blair, ''liberalleşmenin sosyal adaleti engellemeyeceğini'' belirtti. 
     Blair, İspanya'da Katalanca yayımlanan La Vanguardia gazetesine verdiği demeçte, ''Liberalleşmenin sosyal adaleti engellemeyeceği görüşü üzerinde giderek daha geniş bir uzlaşma sağlanmaktadır. Bu konu, ortak para birimi ve piyasaların serbestleşmesi ile rekabet ve girişimcilik ruhunun geliştirilmesiyle daha da önem kazanmaktadır'' dedi. 
     Blair, istihdam yaratmanın en iyi yolunun güçlü bir sosyal refah sistemine bağlı olduğunu, bu sistemin kişileri bağımlılıktan çıkardığını ve yeni teknoloji alanlarında yatırımlar yapma olanakları tanıdığını belirtti. 
     ''Aşırı mevzuat ve devlet kontrolünden bağımsız olarak bilim, teknoloji ve eğitim alanlarında yatırım yapmak gerektiğini'' savunan Blair, istihdam, büyüme, daha iyi bir yaşam sürme ve sosyal adalet duygusu gibi alanlarda insanların konumlarını iyileştirmenin ''piyasaların serbestleştirilmesi ve çalışma yaşamının dinamikleştirilmesiyle'' mümkün olabileceğini kaydetti. 
     






</TEXT>
</DOC>
