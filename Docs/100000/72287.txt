<DOC>
<DOCNO> 72287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/spor/spo02.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa süreli moral 
</HEADLINE>
<TEXT>

Fenerbahçe Teknik Direktörü Lorant, kayıp puanları telafi ettiklerini, kötü olduklarını kabullenmediğini söyledi ve"İkincilikte çok kalmayız" dedi 
     YUSUF KOBAL 

     Güven oyu 
     ANTALYASPOR galibiyeti ile lig ikinciliğine yükselen Fenerbahçe’de, Teknik Direktör Lorant, futbolcularına güven oyu verdi. Kötü oynadıkları yönündeki eleştirilere katılmadığını belirten Alman hoca, "Bu kadar kötü takım olsaydık, şimdi bu puanla bu sırada olmazdık. Uzun süredir üçüncüydük. Kayıp puanları telafi etmemiz gerekiyordu. Lig ikinciliğinde de kısa süre kalacağız" dedi. 
     
     Farklı olacağız’ 
     ALMAN Hoca, Ümit ve Revivo’nun dönüşüyle anlayışlarının da farklılaşacağını belirtti. Simao’da düşüş olmadığını, iyi oynadığı zamanların geleceğini sözlerine ekleyen Lorant, "8 tane zor ve önemli maçımız var. Kazanana kadar devam edeceğiz. Antalya’da bariz penaltımız verilmedi. Bir golümüz engellendi. Pozisyonlar kaçtı. Bu elbette ki, beceriksizliğimizden oldu" diye konuştu. 
     
Libero savaşıÜmit Özat’ın cezası nedeniyle libero oynayan Ogün’ün performansı Alman hocayı seçim aşamasına getirdi 
     MALATYASPOR maçının hazırlıklarına başlayan Fenerbahçe’de, Teknik Direktör Lorant, yine kadro sancıları çekmeye başladı. Ümit Özat’ın yerine Antalya’da libero oynayan ve başarılı bir performans gösteren Ogün, Alman hocanın aklını karıştırdı. Kafasındaki takım kurgusunu yeniden gözden geçirmeyi düşünen Lorant, bütün futbolcularının istekli görünmesiyle de memnun oldu. 
     SABAH antrenmanında futbolcularının hırslı olması nedeniyle, Antalyaspor maçında oynayanlara öğleden sonra izin veren Alman hocanın, yabancılar konusundaki seçimi de belli değil. Formsuz olan Simao’yu oynatmaya devam edeceği yolunda sinyaller veren Lorant, Revivo’nun da takıma dönmesiyle birlikte hangi yabancıyı tribüne çıkartacağı konusunda kararsız kaldı. 
     
Lorant’tan yakın takip      FENERBAHÇE Teknik Direktörü Werner Lorant, bugün Antalya’ya giderek, Türkiye - Polonya Ümit Milli takımlarının özel maçını izleyecek. Genç futbolcular hakkında not tutacak olan Alman hoca, raporunu yönetime bildirecek. Bu arada okul tarafındaki açık tribüne de skorboard konulması için hazırlıkların son aşamaya geldiği kaydedildi. Şükrü Saracoğlu Stadı’ndaki Migros’tan 30 milyonluk alışveriş yapan Migros kart sahiplerine açık tribün bileti veriliyor. 
     
Son durak FenerbahçeOktay sakatlıklardan sonraki formsuzluğundan sıyrıldığını söyledi, "Fener’den büyüğü yok" dedi 
     HÜSEYİN YAVUZ 

     ANTALYASPOR maçındaki golüyle takımına hayat getiren Oktay, dün yaptığı basın toplantısında, "Üç puanda benim de payım olduğu için çok mutluyum. Uzun süren bir sakatlık devresinden sonra form tutmak zordu. Önemli olan takımın başarısıdır. Kötü değiliz. Öyle olsak, yeniliriz. Fenerbahçe’de daha güzel şeyler yaşamak ve yaşatmak istiyorum" dedi. 
     AİLEVİ sorunları bulunmadığını, golünü karısına armağan ettiğini belirten Oktay sözlerini şöyle sürdürdü "Futbolu kesinlikle Fenerbahçe’de noktalamak istiyorum çünkü, Fenerbahçe’den daha büyüğü yok. Seyircimizi iyi kullanırsak, içerideki maçlar bir avantaja dönüşebilir. Avrupa’ya gitmek değil, Las Palmas’ı seçmek bir hataydı" yorumunu yaptı. 
     
Yusuf’tan beyaz sayfaWerner Lorant’ın kızağından kurtulup, çıkışa geçen genç futbolcu, taraftarlardan anlayış bekliyor 
     ANKARAGÜCÜ karşılaşmasından sonra bir türlü forma yüzü göremeyen Yusuf, Antalyaspor maçındaki çıkışıyla yeniden eski moraline kavuştu. Gazetecilerin sorularını cevaplayan genç futbolcu, "Kötü günler yaşadım. Üstümde bir korku vardı. Benim için de bunu yenmek çok zordu. Bundan sonra Fenerbahçe’nin şampiyonluğuna büyük katkı sağlayacağıma inanıyorum" diye konuştu. 
     SAHADA oynarken tribünlerden gelen seslerin çok etkisinde kaldığını da ifade eden Yusuf, "Bir hatada tepki alınca, bu bir sonraki hatayı hazırlıyor. Tepkileri duymamaya çalışıp daha iyi oynamak istiyorum. Benim üzerimde de bir kısmetsizlik - şanssızlık var. Bunu kırıp, gol atmaya çalışacağım. Sonuç ve üç puanı kazanmak önemli. Şampiyonluğun en büyük adayı ve favorisi biziz" dedi. 
     



 SPOR 






















</TEXT>
</DOC>
