<DOC>
<DOCNO> 96859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur23.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Hiçbir zaman DSP'den ayrılmayı düşünmedim" 
</HEADLINE>
<TEXT>

     Adalet Bakanı Hikmet Sami Türk, DSP'den ayrılan yeni oluşumcu milletvekilleri için, ''Tek başlarına iktidar olacaklarını ilan etmek gibi bir hayalcilik içinde gördüm'' dedi. 
     Bakan Türk, Kuşadası, Menderes, İzmir ve Foça adliyelerini ziyaret etmek amacıyla geldiği İzmir'de gazetecilerin sorularını cevaplandırdı. Bir gazetecinin ''Yeni oluşuma sandıkta şans veriyor musunuz'' şeklindeki sorusuna Türk, şu cevabı verdi 
     ''Yeni siyasi partinin kurulması kök salması ve oy kazanması örgütlenmeyi gerektirmektedir. Yeni oluşumun bir erken seçim durumunda bu fırsatı bulabileceğini pek sanmıyorum. Gerçi grup kurabildikleri için seçime girebileceklerdir. Ama seçim kazanmak ayrı bir şeydir...Birtakım internet anketlerinden çıkan sonuçlarla daha ikinci gün tek başlarına iktidar olacaklarını ilan etmek gibi bir hayalcilik içinde gördüm ayrılan arkadaşlarımızı...'' Türkiye'de, İsmet İnönü döneminde bile solun tek başına iktidar olamadığını belirten Hikmet Sami Türk, ''Şimdi bu arkadaşlarımızın bunu nasıl başarabilecekleri gerçekten merak konusudur'' dedi. 
     Türk, yeni oluşum için ayrılan milletvekillerinin hepsinin daha önce DSP'de çok değerli hizmetler verdiklerini, ayrılmalarını üzüntüyle karşıladığını söyledi. DSP içinde normal yollardan çözüme kavuşmayacak hiçbir sorun olmadığını dile getiren Türk, şöyle devam etti 
     ''Arkadaşlarımızın hareketinde bir ideolojik boyut da görünmüyor. 
     Sosyal demokrat eksende bir hareket olacağı şeklinde açıklamalar var. 
     Ama sadece sosyal demokrat eksenle kalmayacağı, diğer çevreleri de tabana genişletmek için çekmeye çalışacakları anlaşılıyor. Hatta bu yolda örneğin türbana saygılı olmak, başörtüsüyle sorunu olmamak gibi daha önce DSP'nin hiçbir zaman kullanmadığı, istismar etmediği bir takım sloganlar da kullanılmaktadır. Bunu da son derece yadırgıyorum. 
     Yani bu bir siyasi oportünizmdir ve çok tehlikeli bir yoldur.'' Türk halkının dini duygularının siyasette malzeme olarak kullanılmaması gerektiğini kaydeden Türk şunları söyledi 
     ''Ayrıca saygılı olunacağı söylenen türban herkes biliyor ki bir siyasi hareketin, devletin temelini dini esaslara dayandırmak isteyen bir siyasi hareketin simgesidir. Atatürkçü düşünceye sahip olan insanların hiçbir zaman böyle bir yola gitmemeleri, siyasi mücadele aracı olarak kullanmamaları beklenir. O nedenle o konudaki ifadelerin partinin bir özelliği değil, belki bir dil sürçmesi olarak amacı aşan bir söz olarak söylendiğini düşünmek istiyorum. O konuda istismarda bulunan siyasi partilerin hangi akıbete uğradıkları bilinmektedir.'' Bir başka gazetecinin, DSP'deki istifaları hatırlatarak, ''Siz partide kalacak mısınız'' şeklindeki sorusuna karşılık Bakan Türk, ''Elbette. Başka hiçbir şeyi, hiçbir zaman düşünmedim. Ben DSP adayı olarak seçildim. Hiçbir zaman beni seçenlerin oyunu, vekaleti, başka oluşuma devretmem'' dedi. 
     





</TEXT>
</DOC>
