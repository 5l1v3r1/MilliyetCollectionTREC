<DOC>
<DOCNO> 89690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur04.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk tarlasında uyuşturucu yetiştirmişler... 
</HEADLINE>
<TEXT>

     Şanlıurfa'nın Viranşehir İlçesi'nde gerçekleştirilen operasyonda, pamuk ekili bir tarlada uyuşturucu hammaddesi olan 500 bin kök dişi hintkeneviri ele geçirildi. Olayla ilgili 2 kişi yakalandı. 
     Yapılan istihbarat çalışmalarını değerlendiren Viranşehir Jandarma Bölük Komutanlığı ekipleri, Ayaklı Köyü'ne baskın düzenleyerek pamuk ve hububat ekili tarlalarda arama ve kontrol başlattı. 
     Jandarma ekipleri, Atiye S. ve Mehmet S'ye ait 130 dönüm pamuk ekili tarlada, uyuşturucu hammadesi olan 500 bin kök dişi hintkeneviri buldu. 
     Uyuşturucu hammaddesi olan hintkenevirleri, Jandarma ekipleri, tarafından yakılarak imha edilirken, kaçak ekim yapan Atiye S. ve Mehmet S. gözaltına alındı. 
     Jandarma yetkilileri, pamuk ekim döneminin başlamasıyla birlikte bazı kişilerin, kolay para kazanma uğruna esrar hammadesi olan hintkeneviri ekimi yaptığını belirterek, şunları söylediler 
     ''Ele geçirdiğimiz hintkeneviri esrara dönüştürüldüğü zaman piyasa değeri 1 trilyon 300 milyar lira dolayında oluyor. Ancak buna müsaade etmeyeceğiz. Uyuşturucu satıcılarına göz açtırmayacağız. 
     Operasyonlarımız devam edecektir.'' 
     





</TEXT>
</DOC>
