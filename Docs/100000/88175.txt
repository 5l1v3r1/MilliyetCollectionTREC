<DOC>
<DOCNO> 88175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/ekonomi/eko03.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Varan’a gençlik kanı 
</HEADLINE>
<TEXT>

Varan’ın kurucusu Nevzat Pekuysal ile birlikte bütün eski kuşak ortaklar vefat etti. Genç kuşak işi devraldı ve önce otobüsleri yeniledi 
     EVRİM ERGİN 

     Varan Turizm’in kurucusu ve sahibi Nevzat Pekuysal’ın vefatı sonrasında şirkette başlayan gençleştirme operasyonu ile hem otobüsler gençleştirildi hem de yönetim tamamen genç kuşağa geçti. 
     Grubun ortağı olan üç kardeşin de son üç - dört yıl içinde vefatı sonrasında, grupta önce gençler işi ele aldı. Nevzat Pekuysal’ın 37 yaşındaki oğlu Enis Pekuysal Yönetim Kurulu Başkanı, kızı Rengin Özcan da yönetim kurulu üyesi oldu. 
     Ayrıca Nevzat Pekuysal’ın yeğeni de yönetim kurulu üyeliğine getirildi. 
     Yaş ortalaması 2.9 yıl olan 300 otobüslük dev bir filo devralan Enis Pekuysal, direksiyona geçer geçmez ikinci gençleştirme operasyonunu başlatarak, her biri 450 bin euro’ya 30 yeni Setra aldı. 13,5 milyon euro’luk yatırım yaptı ve filonun yaş ortalaması 2.17’ye indi. 
     Enis Pekuysal, "Babamın vefatının iki yıl öncesinde de amcam vefat etmişti. Dört yıl içinde üç büyüğümüz vefat etti. Talihsiz bir durum yaşadık. Fakat genç kuşak olarak, işin başındayız. Varan aynı çizgide devam edecek. Yolcu hedefimiz bu yıl için 2 milyon kişi. Varan şimdiye kadar hiçbir krizde sıkıntıya düşmedi. Her türlü krizi atlatacak güçteyiz ve birikimimiz var" dedi. 
     



 EKONOMİ 






















</TEXT>
</DOC>
