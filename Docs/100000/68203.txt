<DOC>
<DOCNO> 68203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/siyaset/siy01.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak şu sahte savcının işine 
</HEADLINE>
<TEXT>

Cemal Kırbaç adlı dolandırıcı, Gümrük Müsteşarı Saygılıoğlu’nun karşısına DGM savcısı Hakkı Yalçınkaya diye çıkıp pek çok tayin yaptırdı. Bu da yetmedi, savcının adına kredi kartıyla 5 milyar yedi 
     Ankara'da bunlar konuşuluyor 
Ayhan Aydemir 

     Diyarbakır DGM Savcısı Hakkı Yalçınkaya’nın ismini kullanan Cemal Kırbaç adlı sabıkalı dolandırıcının Gümrük Müsteşarı Nevzat Saygılıoğlu’na yaptırdığı tayinler bakanlıkta günün konusu oldu. 
     Olay şöyle gelişti Cemal Kırbaç, Diyarbakır DGM Savcısı Hakkı Yalçınkaya adına sahte bir kimlik çıkarttı. Hatta bu kimlikle bir bankadan kredi kartı aldı. Kredi kartına yaklaşık 5 milyar borç yaptı. Kırbaç, bununla da yetinmeyip para karşılığı tayin yaptırmak için Başkentin yolunu tuttu. Gümrükler ve DGM savcılarının işbirliğini bilen Kırbaç, Gümrük Müsteşarı Nevzat Saygılıoğlu’nun özel kalem müdiresini aradı ve Saygılıoğlu’dan randevu talep etti. 
     
     Küçük bir ricam var’ 
     Saygılıoğlu, isim olarak çok iyi bildiği ama yüzünü hiç görmediği savcıyı ertesi gün makamında kabul etti. Çaylar kahveler içildi, öğlen yemeği yendi. DGM’lerin ağır yükü ve gümrükler hakkında karşılıklı sohbetler yapıldı. Kırbaç, Saygılıoğlu’nun yanından tam ayrılacakken "Sayın müsteşarım küçük bir ricam var. Bizim bir akrabanın tayin işi var. Acaba yardımcı olabilir misiniz" diye sordu. Saygılıoğlu, "hay, hay" deyip Mersin Gümrük Muhafaza’da memur olan yeğenin tayinini Samsun’a çıkardı. Kırbaç, birkaç gün aradan sonra telefonla aradığı Saygılıoğlu’ndan yeni isteklerde bulundu. Saygılıoğlu, yine sahte savcıyı kırmadı. 
     
     Ektsre gelince anladı 
     Aradan günler geçti. Gerçek DGM savcısına gelen 5 milyarlık banka ekstresi ve ardından açılan bir telefon sahtekarlığı ortaya çıkardı. Gerçek DGM Savcısı Hakkı Yalçınkaya’yı arayan biri "Siz Gümrük Müsteşarı’nı tanıyormuşsunuz. Bizim de bir yakınımız için ricada bulunur musunuz" diye sordu. 
     
     Yakalanıp bırakıldı 
     Yalçınkaya, "Öyle birini hiç tanımıyorum" deyince olay ortaya çıktı. Durumu öğrenen Gümrük Müsteşarı Saygılıoğlu, tayinini yaptığı memurlar hakkında soruşturma başlatırken dolandırıcı yakalandı. Ancak "hüviyeti suistimal" suçunun kapsamı yasalarımızda olmadığı için ertesi gün bırakıldı. Savcı Yalçınkaya ise kredi kartıyla 5 milyar harcamadığını kanıtlamak için çalmadık kapı bırakmadı. 
     
Uyuklayınca klimayı açtılar...      Geçtiğimiz hafta Milli Savunma Bakanı Sabahattin Çakmakoğlu bakanlığı ile ilgili çalışmaları anlatmak için basın toplantısı düzenledi. Bakan bey, tam 2 saat konuşunca gazetecilerin çoğu uyumaya başladı. Bunu farkeden Çakmakoğlu’nun danışmanları da "gazeteciler, bakanı iyi dinlesin, uyuklamasınlar" diye klimayı sonuna kadar açtırdılar. 
     
Canlı yayında off the record’      Devlet Bakanı Tunca Toskay geçtiğimiz haftalarda CNN Türk’te "Kafe Siyaset" programına katıldı. Canlı yayınlanan programda bir ayrıntı dikkatlerden kaçmadı. Tunca Bey, kendisine yöneltilen bir soruya "buna off the record gizli kalması şartıyla yanıt veriyorum" deyip anlatmaya başladı. Canlı yayında olduğunu farketti ama iş işten geçmişti. 
     
Salkım Hanım yine sahnede      Türkiye karşıtı Kürt ve Ermeni örgütleri Almanya’da düzenledikleri "Anma - Ermeni Halkının 1915 soykırımı" adlı panelde Salkım Hanım’ın Taneleri adlı film propaganda malzemesi oldu. Paneli destekleyenler arasında Frankfurt Protestan Ruhani Dairesi, Berlin Ermenistan Enformasyon Merkezi, Berlin Tehdit Altında Halklar Derneği, Türkiye - Almanya İnsan Hakları Derneği gibi Türkiye karşıtı örgütler vardı. 
     



 SİYASET 









</TEXT>
</DOC>
