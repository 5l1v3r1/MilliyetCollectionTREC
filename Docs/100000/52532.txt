<DOC>
<DOCNO> 52532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/ekonomi/eko09.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Off-shore’un yükü Toprakbank’a 
</HEADLINE>
<TEXT>

Toprakbank Off - Shore’da depo edilip grup şirketlerine aktarılan 621 trilyon lira, Toprakbank’ın kredi hesabına eklendi 
     TARIK YILMAZ 

     Yılın ilk dokuz ayında 122.9 trilyon lira zarar açıklayan Toprakbank’ın, KKTC’de kurulu Toprakbank Off - Shore’da depo ettiği 621.7 trilyon lira bankanın kredi hesaplarına aktarıldı. Bu aktarımla birlikte bankanın ilk yarıyıl sonunda 323 trilyon lira olan krediler hesabı bir anda 935.4 trilyon liraya fırladı. 
     Toprakbank’taki operasyonu kamuoyuna açıklanan dokuz aylık bilançosundaki rakamların önceki dönem verileriyle karşılaştırılması ortaya çıkardı. Buna göre, Haziran 2001 itibarıyla off - shore’da 201 trilyon lira 47.2 milyon dolar ve 258.3 milyon mark depo eden Toprakbank, Eylül 2001 itibarıyla bu rakamı 621.7 trilyon liraya 289.7 milyon dolar ve 256.1 milyon mark yükseltti. Ancak bankanın yönetim kurulu 28 Eylül’de yaptığı toplantıda depo hesabındaki bu tutarı Toprakbank’ın krediler içine aktarılması kararını aldı. 
     
Risk 698 trilyona çıktı      Bu aktarımla birlikte bankanın KKTC’de depo ettiği bir kuruşu kalmazken bankanın krediler hesabı bir anda üçe katlandı. Off - shore’daki depoların tamamının grup şirket ve iştiraklerine kredi olarak kullandırıldığı belirtilen bilanço dipnotlarında, grup şirket ve iştiraklerinin Toprakbank’taki riski de 58.1 trilyon liradan 698.1 trilyona tırmandı. 
     
Kredilere karşılık ayrılmamış      Dipnotlarda, Toprak Grubu’na kullandırılan kredilerin anapara ve faiz ödemelerinin tahsil tarihlerinin belirsiz olduğu ve mali tablolarda bu kredilere bir karşılık ayrılmadığı da kaydediliyor. Grup şirketlerine kullandırılan krediler için 157 trilyon liralık ipotek alındığı belirtilen dipnotlarda Toprakbank’ın yüzde 99.99’una sahip olduğu off - shore’un dokuz aylık süreçte 44.2 milyon dolar 67 trilyon lira zarar açıkladığı bilgisine yer veriliyor. 
     



 EKONOMİ 




















</TEXT>
</DOC>
