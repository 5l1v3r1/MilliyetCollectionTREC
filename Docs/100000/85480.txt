<DOC>
<DOCNO> 85480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko22.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı Yatırım Kanunu tasarısı yarın Hükümet'e sunulacak 
</HEADLINE>
<TEXT>

     Doğrudan Yabancı Yatırım Kanunu Tasarısı Taslağı'nın, yarın Bakanlar Kurulu'na sunulması bekleniyor. 
     Yatırım Ortamını İyileştirme Koordinasyon Kurulu 3. Toplantısı Başkanlık'ta yapıldı. 
     Başbakanlık Basın Merkezi'nden yapılan açıklamada, Yabancı Sermayeyi Teşvik Kanunu ile ilgili mevzuatı yürürlükten kaldıran ''Doğrudan Yabancı Yatırım Kanunu Tasarısı Taslağı'' ile şirket kuruluş işlemlerinin kolaylaştırılması ve Gümrük Müsteşarlığı'nın kurumsal yapısının güçlendirilmesine yönelik konuların ele alındığı bildirildi. 
     Taslak hazırlanırken, kamu kurumlarının yanı sıra, özel sektör meslek kuruluşları ve özel hukuk firmaları ile koordineli bir çalışma yapıldığı ifade edilen açıklamada, şu bilgiler verildi 
     ''Yeni tasarı ile yabancı sermaye yatırımları için aranan asgari 50 bin doları getirme şartı ile herhangi bir ön izin alınması gereği kaldırılmıştır. 
     Yeni tasarı taslağının, getirdiği diğer önemli bir yenilik, yabancı yatırımcı ve doğrudan yabancı yatırım kavramlarının uluslararası standartlarda tanımlanması ve yabancı yatırımcıların haklarının yine uluslararası standartlarda korunduğunun vurgulanmasıdır. 
     Tasarı taslağına ilişkin çalışmaların 23 Mayıs tarihi itibariyle tamamlanarak Bakanlar Kurulu'na sunulması kararlaştırıldı.'' 
     
     ŞİRKET KURULUŞ İŞLEMLERİNİN KOLAYLAŞTIRILMASI 

     Diğer yandan, şirket kuruluş işlemlerindeki 19 aşama ve bu aşamalarda talep edilen bilgi ve belgelerin, ilgili teknik komite tarafından incelendiği ve bu konuda kurula bilgi sunulduğu kaydedilen açıklamada, daha sonra şöyle denildi 
     ''Çeşitli kamu kurum ve kuruluşlarınca istenen bilgilerin tek tip bir formla talep edilmesi kararlaştırılmıştır. Ayrıca, şirket kuruluş işlemlerinin, sadece ticaret sicil memurluklarında belirtilen tek tip bildirim formu tasdik edilerek, aynı gün sonuçlandırılması hedeflenmektedir. 
     Söz konusu form, kamu kurum ve kuruluşları arasında ortak olarak kullanılacak ve şirket kurma işlemlerinde talep edilen bilgi ve belgeler bu sayede büyük ölçüde azaltılmış olacak. 
     Şirket kurma işlemlerinin kolaylaştırılması için, değiştirilmesi gereken kanunlar üzerindeki çalışmaların 24 Mayıs tarihi itibariyle tamamlanarak Bakanlar Kurulu'na sunulmasına karar verilmiştir.'' 
     
     SEKTÖREL LİSANSLAR 

     Yatırım ortamının iyileştirilmesi çalışmalarında sektörel lisanslar konusunda madencilik, gıda, turizm, kimya ve ilaç sektörlerinin, ilgili teknik komitede detaylı bir şekilde ele alındığı belirtilen açıklamada, sektörel izin sürecinde çok sayıda kurumun mükerrer yetkilerle işleyişe dahil olmasından kaynaklanan engeller ile merkeziyetçi onay sistemi ve bürokratik sürecin yarattığı yasal ve idari engellerin en aza indirilmesinin hedeflendiği bildirildi. 
     Bu çerçevede idari ve yasal düzenlemelerin belirlenmekte ve hızla uygulamaya aktarılması için somut öneriler geliştirilmekte olduğu da vurgulandı. 
     
     GÜMRÜKLER VE STANDARTLAR 

     Gümrük Müsteşarlığı'nın, kurumsal yapısının güçlendirilmesine yönelik Gümrük Müsteşarlığı'nın Teşkilat ve Görevleri Hakkında Kanun Hükmündeki Kararname'nin değiştirilerek kabulü hakkında kanun Tasarısı'nın, TBMM Genel Kurulu gündeminde bulunduğu hatırlatılan açıklamada, daha sonra şu ifadelere yer verildi 
     ''Gümrük uygulamalarında sonradan kontrol, risk yönetimi ve kıymet değerleme denetimi açısından kurumsal kapasitenin güçlendirilmesi amacı ile gümrük yönetmeliği değişikliği hazırlanmıştır. 
     Gümrük işlemlerinde otomasyonu sağlamak amacıyla Maliye Bakanlığı ve Devlet İstatistik Enstitüsü ile elektronik ortamda bağlantı sağlanmıştır. Bu bağlantının Dış Ticaret Müsteşarlığı ve Bankalarla da sağlanması için çalışmalar sürdürülmektedir. Hali hazırda gümrük işlemlerinin yüzde 99'u gümrük idaresince elektronik ortamda gerçekleştirilmektedir.'' Açıklamada, kurul bünyesinde oluşturulan her bir teknik komitenin kısa ve orta vadeli çalışma programları yapmasına ve program hedeflerine ulaşılmasını teminen, gerekli mevzuat değişikliklerine ilişkin çalışmaların, bir sonraki kurul toplantısı öncesinde tamamlanmasına karar verildiği de bildirildi. Kısa vadeli programlar kapsamında yer alan çalışmaların ise 18 Temmuz tarihine kadar tamamlanmasının öngörüldüğü kaydedildi. 
     Öte yandan, Başbakanlık Müsteşarı Ahmet Şağar Başkanlığı'nda yapılan toplantıya, Hazine Müsteşarı Faik Öztrak, Müsteşar Yardımcısı Aydın Karaöz, Türkiye Odalar ve Borsalar Birliği TOBB Başkanı Rifat Hisarcıklıoğlu ile Maliye, Sanayi ve Ticaret ile Bayındırlık ve İskan Bakanlığı, Türk Sanayici ve İşadamları Derneği TÜSİAD , Türkiye İhracatçılar Meclisi TİM ve Yabancı Sermaye Derneği YASED 
     temsilcileri katıldı. 
     





</TEXT>
</DOC>
