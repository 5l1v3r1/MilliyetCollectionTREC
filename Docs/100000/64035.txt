<DOC>
<DOCNO> 64035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/dunya/adun.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron mu yok etti 
</HEADLINE>
<TEXT>

Sabra ve Şatila katliamının sorumlularından eski Lübnanlı Hıristiyan milis şefi ve eski bakan Hubeyka, İsrail Başbakanının kıyımdaki rolü hakkında ifade vermeye hazırlanırken öldürüldü... 
     DIŞ HABERLER SERVİSİ 

     1982’de Filistinli mültecilerin Batı Beyrut’taki Sabra ve Şatila kamplarını emrindeki İsrail yanlısı aşırı sağcı Hıristiyan milislerle basarak katliam yapmakla suçlanan Lübnanlı eski Elektrifikasyon Bakanı Elias Hubeyka 46 , dün arabasına yerleştirilen 10 kilogramlık bombanın patlaması sonucu öldü. Saldırıda Hubeyka’nın üç de koruması ölürken, eski bakanın, Belçika’da hakkında dava açılan bir diğer katliam zanlısı olan dönemin savunma bakanı, İsrail Başbakanı Ariel Şaron aleyhine ifade vermeye hazırlanırken öldürülmesi, kafalarda soru işaretleri yarattı. 
     
Tehdit altındaydı      Hubeyka’nın İsrail Gizli Servisi MOSSAD tarafından öldürülmüş olabileceği iddia edilirken, Belçika Senatosu Adalet Komisyonu Başkanı Josy Dubie, Hubeyka için, "Sabra ve Şatila katliamı konusunda söyleyecekleri vardı ve kendisini tehdit altında hissediyordu" dedi. Dubie’ye göre, Hubeyka, "Brüksel’de Ariel Şaron ile ilgili dava kabul edilirse gelir, ifade veririm" demişti. 
     
Lübnan MOSSAD’ın işi’      Lübnan Devlet Başkanı Emil Lahud, suikastla ilgili İsrail’i üstü kapalı olarak suçladı. Mültecilerden Sorumlu Bakan Marvan Hamadi, İsrail’i doğrudan suçlarken, İçişleri Bakanı Elias Murr da, İsrail ve ajanlarının eylemin arkasında olduğuna dair ellerinde deliller bulunduğunu söyledi. 
     Filistin lideri Arafat’ın Lübnan’daki temsilcisi Sultan Ebulayneyn de, Hubeyka’ya düzenlenen suikastın MOSSAD’ın işi olduğunu ileri sürdü. 
     Bu arada, İsrail suçlu gösterilirken, suikastı, Suriye karşıtı olduğunu bildiren "Bağımsız ve Özgür Lübnan’dan Yana Lübnanlılar" adlı örgüt üstlendi. 
     
İsrail, iddiaları yalanladı      İsrail ise, Hubeyka’nın öldürülmesine karıştığı yolundaki iddiaları reddetti. İsrail Başbakanı Ariel Şaron’un yardımcısı Arnon Perlman, iddialarla ilgili olarak şu ifadeyi kullandı "Bu saçma, bütünüyle yalan." 
     



 DÜNYA 













</TEXT>
</DOC>
