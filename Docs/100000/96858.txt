<DOC>
<DOCNO> 96858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur22.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "DSP bir kişi dahi olsa yaşayacaktır" 
</HEADLINE>
<TEXT>

     Milli Eğitim Bakanı Necdet Tekin, ''DSP, bir kişi dahi olsa parti olarak yaşayacaktır, ülkenin buna ihtiyacı vardır'' dedi. 
     Bakan Tekin, incelemelerde bulunmak üzere geldiği Kırklareli'de Vali Ali Serindağ'ı ziyaret ederek brifing aldı. Kırklareli'de Milli Eğitim Müdürlüğü'nün diğer illere göre daha iyi düzeyde olduğunu belirten Tekin, var olan bazı eksikliklerin de tamamlanacağını söyledi. 
     Milli Eğitim Bakanlığı görevini, son aşamaya kadar layıkıyla yapmaya çalışacağını vurgulayan Tekin, Kırklareli'nin okul ve öğretmen eksikliği bulunduğunu belirtti. 
     Lüleburgaz Kepirtepe Anadolu Öğretmen Lisesi'ni ''üniversiter bir yapıya'' kavuşturmak istediğini de bildiren Tekin, ''Geçtiğimiz yıllarda buranın 115 dönümünü Trakya Üniversitesi'ne vererek, yüksekokul kurulmasını sağladık. Kültür Bakanlığı'nın kıstası olan korunacak yerleri korumak kaydıyla, Kepirtepe'de 300 dönümlük yer aldık'' dedi. 
     Bakan Tekin, Orman Bakanlığı'ndan da yer istediklerini, yazışmaların yapıldığını belirterek, Demirköy İlçesi'ne 2 yıllık yüksekokul kazandıracaklarını ve Pınarhisar İlçesi'nde yüksekokulun belli bir aşamaya geldiğini söyledi. 
     Vali Serindağ da, ikili eğitime son verilerek bu yıldan itibaren tekli eğitime geçilme çalışmalarının sürdüğünü söyledi. İlle ilgili sorunları konusunda Bakan Tekin'in bilgi sahibi olduğunu ifade eden Serindağ, ''Bu nedenle bakanımızın çözüme yönelik çok katkıları olacağına inanıyorum'' dedi. 
     Bakan Tekin, daha sonra Milli Eğitim Müdürü Bayram Sezer'i ziyaret etti. Tekin ziyarette, ilde öğretmen açığının kapatılmaya çalışıldığını ifade ederek, okul sorununun bir noktada azaldığını söyledi. Tekin, ilin Fen Lisesi'ne kavuşturulacağını da kaydetti. 
     
     PARTİDEN İSTİFALAR 
     DSP İl Teşkilatı'nı da ziyaret eden Tekin, burada istifalarla ilgili olarak şunları söyledi 
     ''Şu an bir hareket söz konusudur. Bu hareket hala devam ediyor. 
     Çok sevdiğimiz arkadaşlarımız bir şekilde istifa ediyorlar. Daha sonra ülkenin hükümetsiz kalması gibi bir noktaya gidiliyor. Ümit ediyorum ki, aklı selim galip gelir. Bunların ayrılma nedenleri hepsinin bellidir. Önümüzdeki günlerde dönmeler başlayacaktır. Seçim kararı almak yetmiyor, parlamentoda milletvekillerinin Seçim istiyoruz 
     demesi gerekir. Yeni oluşumcuların hemen hepsi DSP'den gitmeler. 
     Yıllarca birlikte mücadele verdiğimiz insanlardır. Bizden ayrılırken suçlamalarda bulundular. Fakat ben aşırı tenkitte bulunmak istemiyorum.'' ''Yeni Oluşumcular''dan bir kısmının, ülkenin önünü açacakları iddiasında bulunduklarını hatırlatan Tekin, ''Onlar zaten ülkenin önünü açacak noktada idiler. Anlayamadığım şey, ülkenin önünü açacaklarını söylüyorlar. Dileyelim açsınlar ama elinde mekanizma varken bunu yapamamışlar. Demokrat Sol Parti, bir kişi dahi olsa parti olarak yaşayacaktır, ülkenin buna ihtiyacı vardır'' dedi. 
     Bakan Tekin, daha sonra Kırklareli Belediye Başkanı Cengiz Bağdan'ı ziyaret etti. 
     





</TEXT>
</DOC>
