<DOC>
<DOCNO> 73318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/ekonomi/aeko.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF İşçi çıkartmak şart 
</HEADLINE>
<TEXT>

IMF Türkiye Masası Şefi Kahkonen, 1.1 milyar dolarlık kredi diliminin onaylanması için KİT’lerdeki fazla istihdam ve borçlanma kanunu konusunda adım atılması gerektiğini söyledi 
     ANKARA Milliyet 

     Yeni stand - by anlaşması çerçevesinde ilk gözden geçirme çalışmalarını tamamlayan Uluslararası Para Fonu IMF Türkiye Masası Şefi Juha Kahkonen iki konu dışında tüm yapısal kriterlerin yerine getirildiğini söyledi. 
     Gözden geçirme çalışmalarıyla ilgili basın toplantısı düzenleyen Kahkonen, yapısal reformlar konusunda son derece iyi ilerlemeler görüldüğünü, hükümetin cesaretli adımlar attığını söyledi. Kahkonen, programın iyi şekilde uygulanmasının sonuçlarının görülmeye başlandığını, faizlerin aşağı inmeye başladığını, Türk Lirası’nın kuvvetli bir pozisyonda olduğunu ve enflasyonun düşeceği konusunda güçlü sinyaller bulunduğunu vurguladı. Kahkonen, "Ancak önümüzde yapılması gereken birçok iş bulunmakta" dedi. Hükümetin, birinci gözden geçirmenin tamamlanması için iki konuda adım atması gerektiğini kaydeden Kahkonen, şöyle konuştu "Bu adımlardan biri KİT’lerdeki fazla istihdamın tespit edilerek düzene sokulması, diğeri de kamu borç yönetimi kanununun kabul edilerek, bunlarla ilgili genelgelerin yayınlanması." 
     
     1.1 milyar dolar gelecek 
     Kahkonen, bu tedbirlerin alınması durumunda, IMF İcra Direktörleri Kurulu’nun nisan ayı başında toplanarak Türkiye’ye 1.1 milyar dolarlık kredi dilimini serbest bırakmasının beklendiğini belirtti. Kahkonen, programın sosyal yönü olmadığı yönündeki’ eleştirilerin hatırlatılması üzerine IMF’nin içinde bulunulan günlerin Türk halkı için son derece zor olduğunun bilincinde olduğunu söyledi. Sosyal harcamaların gayri safi milli hasıla içindeki oranının arttığına dikkat çeken Kahkonen, "Tabi hızlı büyümeyi kısa vadede getirecek tedbirler yok. Bunun için gerekli hazırlığın yapılması gerekiyor. Program uzun vadede olumlu sonuçlar getirecek" dedi. 
     Kahkonen, KİT’lerdeki istihdamla ilgili bir soru üzerine de "Şu anda atıl istihdamın tespit edilmesi ekim ayına kadar da üçte ikisinin azaltılması gerekiyor" dedi. Fazla istihdama ilişkin rakamın 61 bin kişiyi bulduğu tahmin ediliyor. Bugüne kadar 22 bin işçi gönüllü emekli oldu. Geriye 40 bine yakın işçinin kaldığı belirtiliyor. 
     
Türkiye 11 Eylül’ü çok iyi göğüsledi’      Irak’a olası bir müdahaleyle ilgili soruyu yanıtlayan Kahkonen, bu konuda bir tahminde bulunmanın güç olduğunu, ancak programın bu tür durumlara göre marjı bulunduğunu söyledi. Kahkonen, "11 Eylül olayının etkilerine bakınca, bunun program tarafından çok iyi kapsandığını görüyorsunuz. Hükümetin uygun gereken strateji, belirlenen politikalar konusunda piyasaya mesaj vermek ve güvenin devamıdır" diye konuştu. 
     
Büyümek için programı bozmayın      Kahkonen’in basın toplantısının ardından IMF’den yapılan yazılı açıklamada, "Program stratejisinin dikkate alınmadığı kısa vadeli büyüme kaygıları programa güveni riske sokar" denildi. 
     Kahkonen de basın toplantısında bu konuda vurguda bulunarak, şöyle dedi "Programın ana hedefi, her şeyi orta vadeli perspektifle götürebilmektir. Programın değiştirilmesi, programı tehlikeye atabilir. Programın asıl amacı olan sürdürülebilir büyüme için, enflasyonun düşürülmesi gerekir. Ayrıca kamu sektörünün daha etkin hale getirilmesi, bankacılığın güçlendirilmesi ve iş ortamının geliştirilmesi de gerekir" dedi. 
     "Kısa vadeli endişeler nedeniyle programdan sapılması programı tamamen rayından çıkartacak unsur olacaktır" diyen Kahkonen, bu konuda dikkatli olunmasını istedi. Programın ana amaçlarından birinin enflasyonun düşürülmesi olduğunu hatırlatan Kahkonen, "Bunun için sıkı maliye politikalarının, serbest döviz kurunun uygulanması, şartlar oluşunca enflasyon hedeflemesine geçilmesi, yapısal reformların sürmesi gerekiyor" dedi. 
     
     İstikrar önemli’ 
     Sıkı maliye ve para politikalarının uygulanması ve yatırımların önündeki engellerin kaldırılması sonucu oluşacak istikrarın iş ortamının iyileşmesini sağlayacağını kaydeden Kahkonen, özelleştirmenin de hızlandırılması gerektiğini söyledi. Kahkonen, piyasa koşullarının çok daha iyi hale geldiğini belirterek, "Özelleştirme için önümüzde çok daha iyi fırsatlar duruyor" dedi. 
     
Büyümeyle ilgili sinyaller karışık      Kahkonen, ekonomik büyüme konusundaki göstergelerinin karışık olduğunu, sanayi üretiminde artış görülmediğini ancak kapasite kullanımında ve iş dünyasının güveninde iyileşme olduğunu söyledi. Faizlerdeki düşüşün güvenin oluşumunu gösterdiğini ve yatırım, üretim konusunda olumlu etkisi olacağını kaydeden Kahkonen, "Geçen yıl tüketilen stokların yerine konması nedeniyle üretimde artış beklenmekte" dedi. Kahkonen, yüzde 3’lük büyüme hedefinin gerçekleşeceğine inandıklarını söyledi. 
     
Serdengeçti B planı yok      Türkiye’nin enflasyonla mücadeleden başka şansı olmadığını söyleyen Merkez Bankası Başkanı Süreyya Serdengeçti, "B planı yok" dedi. Serdengeçti, sapmalara karşı ise politikaların belirlendiğini dile getirdi. İzmit Ticaret Odası tarafından düzenlenen toplantıda konuşan Serdengeçti, enflasyonla mücadeleyi bırakmamak gerektiğini söyledi. 
     
     Tek çare enflasyonla mücadele 
     "B planı öyle bir plandır ki, önceden açıklayamazsınız. Diyelim ki, sabit kur uyguluyoruz ve benim kafamdaki B planı dalgalı kur rejimi. Bunu önceden açıklamak mümkün mü " diyen Serdengeçti, enflasyonla mücadeleden başka çare olmadığını ve başka bir plana da gerek bulunmadığını kaydetti. 
     Serdengeçti, sapmalara karşı politikaların belirlendiğini, bunları enflasyon hedeflemesine geçildiği zaman duyuracaklarını söyledi. Büyümeye kayıtsız olmadıklarını da belirten Serdengeçti, "Fiyat istikrarını oluşturmak gerekli. Yatırımı ise önünüzü ne zaman görebilirseniz, istikrarı ne zaman bulursanız o zaman yapın" dedi. REUTERS 
     



 EKONOMİ 















</TEXT>
</DOC>
