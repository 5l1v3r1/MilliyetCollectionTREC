<DOC>
<DOCNO> 55423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/guncel/gun07.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Etkili yağış sürecek 
</HEADLINE>
<TEXT>

     DOĞAN HABER AJANSI 

     Devlet Meteoroloji İşleri Genel Müdürlüğü, kötü hava şartlarının hafta sonuna kadar süreceğini bildirdi. Son açıklamalara göre, Marmara’nın batısı ve Kıyı Ege dışında tüm yurt bugün yağışlı. Yağışlar, Doğu Akdeniz ile Güneydoğu Anadolu’da etkili olmak üzere genellikle yağmur, Doğu Anadolu’nun doğusunda kar, Batı Karadeniz’in iç kesimleri, İç Anadolu’nun kuzeybatısı ile İç Ege’nin yüksek kesimlerinde karla karışık yağmur ve kar şeklinde olacak. Rüzgarsa, yurdun kuzeybatı kesimlerinde kuzey yönlerden fırtına’ şeklinde esmeye devam edecek. 
     Meteoroloji İşleri Genel Müdürlüğü’ne göre, bazı bölgelerde durum şöyle 
     
     KARAMAN Vali Ali Akan ve Emniyet Müdürü Salim Akça, Devlet Bakanı Fikret Ünlü’nün programı nedeniyle gittikleri Ermenek İlçesi’nden kent merkezine dönüşte aşırı kar yağışı yüzünden gece mahsur kaldı. 1650 metre rakımlı Sertavul Mevkii’nde araçlarıyla mahsur kalan Akan ve Akça, 3 saat süren çalışmadan sonra kurtarıldı. 
     EDİRNE İpsala, Keşan, Meriç ve Uzunköprü’de etkili olan yağış nedeniyle köylere ulaşım güçlükle sağlanıyor. 10 santime ulaşan kar nedeniyle, ilçeler arasındaki ulaşım güçlükle yapılabiliyor. 
     ANTALYA Son 10 yılda ilk kez kar yağan Elmalı ve Korkuteli İlçeleri’nde bazı köy okulları 1 gün tatil edildi. Bazı köy yolları kar nedeniyle kapalı. 
     İZMİR Hızı 90 kilometreye ulaşan şiddetli poyraz çok sayıda ağaç devirdi. 
     BURSA 2 gündür etkili olan sağanak yağış nedeniyle 78 trafik kazası meydana geldi. Bir okulla bazı evlerin bodrum katlarını su bastı. Uludağ’da kar kalınlığı 91 santimetreye ulaştı. 
     KAYSERİ Önceki akşam başlayan ve saatteki hızı 75 kilometreye ulaşan fırtına nedeniyle bazı apartman çatılarından kiremitler uçtu. Televizyon antenleri yıkıldı, ağaçlar devrildi. 
     KOCAELİ Gölcük’teki Şirinköy prefabriklerini su bastı. Aynı bölgedeki Dünya Bankası konutlarının çevresi de bataklığa dönüştü. 
     DOĞU ANADOLU Kar nedeniyle 400 köy ve mezranın kent ve ilçe merkezleriyle bağlantısı kesik. Son 10 yılın en şiddetli kışının yaşandığı bölgede geceleri sıcaklık sıfırın altında 34 derece kadar düşüyor. 
     



 GÜNCEL 













</TEXT>
</DOC>
