<DOC>
<DOCNO> 53503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/siyaset/siy01.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne de olsa devletin malı deniz 
</HEADLINE>
<TEXT>
Meclisten tablo alan üstüne yatmış 
TBMM'ye bağlı sarayların kamu kuruluşlarına gönderdiği 380 tablo buhar oldu. Bilgi isteyen Milli Saraylar Dairesi'ne cevap veren bile yok 
     ÖMER ERBİL İstanbul 

     Başbakanlık ve Kültür Bakanlığı'nda yaşanan kayıp tablo skandalına şimdi de TBMM eklendi. Meclis'e bağlı Dolmabahçe, Beylerbeyi, Yıldız gibi saraylardan cumhuriyetin ilk yıllarında kamu kurum ve kuruluşlarına gönderilen 380 tablonun akıbeti bilinmiyor. Cumhurbaşkanlığı, Milli Emlak Müdürlüğü, TBMM, Mimar Sinan Üniversitesi, Topkapı Sarayı, Resim Heykel Müzesi, Deniz Müzesi ve Binicilik Mektebi'ne gönderilen tablolar dünyaca ünlü ressamlara ait. 
     
     Tablolara paha biçilemiyor 
     Ayvazowsky, Zonaro, Ahmet Rıfat, Brasset, Lapid, Mehmed Bedri, Ömer Adil, Namık İsmail gibi ünlü ressamların imzasını taşıyan tablolara paha biçilemiyor. Ayvazowsky imzası taşıyan tabloların 15'i Cumhurbaşkanlığı, üçü TBMM, biri de Resim Heykel Müzesi'ne verilmiş. Zonaro imzalı üç tablodan ikisi Cumhurbaşkanlığı, biri de Topkapı Sarayı'na gönderilmiş. Tabloların yanı sıra 36 hat levha, 20 suluboya resim, sekiz fotoğrafın da nerede olduğu bir sır. 
     
     İzgi'den yardım istendi... 
     1932 - 1948 yılları arasında Dolmabahçe Sarayı'ndan dağıtılan eserlerin tüm kayıtlarını üç yıl önce ortaya çıkaran Milli Saraylar Daire Başkanlığı kayıpların peşine düştü. Ancak kurumlardan bugüne kadar hiç bir yanıt alınamadı. Hatta 'Size ne oluyor, niye eserleri araştırıyorsunuz' diyen kurumlar bile olduğunu söyleyen Dolmabahçe Sarayı yetkilileri, sorunun çözümü için TBMM Başkanı Ömer İzgi'den yardım istediklerini kaydettiler. 
     
'Soruyoruz, cevap veren çıkmıyor...'      Milli Saraylar eski Daire Başkanı Prof. Dr. Erol Eti, kayıp eserlerle ilgili olarak şunları söylüyor "Saray'dan eserler çıkarken tek tek kayıtları yapılmış. Hangi kuruma ne verilmiş hepsi kayıtlı. Bunları birer birer çıkardık. Verildikleri kurumlardan bilgi istedik. Sadece Cumhurbaşkanlığı 'Aradığınız eserler bizde' diye cevap verdi. Diğerleri karşılık vermeye bile tenezzül etmedi..." 
     



 SİYASET 












</TEXT>
</DOC>
