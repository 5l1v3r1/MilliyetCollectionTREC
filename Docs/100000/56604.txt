<DOC>
<DOCNO> 56604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun05.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilosu yüzünden evlat edindiği çocuklarını kaybetti 
</HEADLINE>
<TEXT>

     ABD'de, 225 kilo ağırlığındaki Brian Jones, evlat edindiği çocukların bakımını yapamayacak kadar şişman olduğu için evlatlıklarına veda etmek zorunda kaldı. 
     Aile mahkemesinde görülen davada, anneleri uyuşturucu bağımlısı olduğu için 3 çocuğun bakımını 6 yıldır üstüne alan 38 yaşındaki Brian Jones'un babalık lisansı şişmanlığı nedeniyle elinden alındı. 
     Son iki yılda aldığı 90 kilo nedeniyle hareket edemez hale gelen ve bu yüzden kendini mahkemede savunamayan Jones'un, 9, 10 ve 16 yaşındaki 3 erkek kardeşi yetiştirmesinin mümkün olmadığına karar verildi. 
     Taksi ve tekerlekli sandalyeye sığmadığı için evinden çok nadir çıkan Jones'un, mahkemeye gelebilmek için mobilya mağazalarına teslim kamyonu ile götürülmeyi rica ettiği, ancak talebine karşılık almadığı belirtildi. 
     Davada, Jones'un çoğunlukla yatak odasından çocukları denetlediği ve en büyük çocuğa yemek, alışveriş gibi işleri yaptırdığı kaydedildi. 
     Çocukların Jones'un elinden alınmasına karar veren yargıç, babalıklarına duydukları sevgi ve evde kalma istekleri üzerine Jones'un ziyaret hakkını onayladı. 
     Gerekirse mide küçültme operasyonu geçireceğini belirten Jones ise baharda yeni okul döneminin başladığı sırada yeniden çocuklarla birlikte olmak istediğini söyledi. 
     






</TEXT>
</DOC>
