<DOC>
<DOCNO> 93551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur20.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da ''w'' duruşması... 
</HEADLINE>
<TEXT>

     İnsan Haakları Derneği İHD Diyarbakır Şube yöneticileri, Nevruz resepsiyonu davetiyelerinde, ''Newroz'' olarak yazarak Dernekler Kanunu'na muhalefet ettikleri gerekçesiyle yargılanmaya başladı. 
     Diyarbakır 1. Asliye Ceza Mahkemesi'ndeki duruşmada, tutuksuz olarak yargılanan İHD Diyarbakır Şube Başkanı Osman Baydemir ile yöneticiler Reyhan Yalçındağ, Pirozhan Doğrul, Meral Danış Beştaş, Selahattin Demirtaş ve Abdulkadir Aydın hazır bulunurken, sanık Fikret Saraçoğlu katılmadı. 
     Mahkemede söz alan şube Başkanı Osman Baydemir, Nevruz'un yörede Newroz olarak ifade edildiğini ve özel bir ismi orjinal haliyle yazdıklarını ifade ederek, ''Davetiyelerde 'W' harfini kullanmakta ayrıca bir kastımız yoktu'' dedi. 
     Günlük hayatta herkesin artık ''W'' ve ''X'' harflerini çeşitli cihazlar ve internet nedeniyle kullandığını belirten Baydemir, bu durumda herkesin suç işlemiş sayılacağını savunarak, şöyle dedi 
     ''Hergün 'W' harfini kullanıyoruz. Bunun suç olması halinde örneğin internette www.ohal.gov.tr adresine girenler her gün bu suçu işliyor oluyorlar. Ya da 'Show' isimli özel televizyon kanalı yıllardır yayın yapıyor. Kaldı ki Türk Dil Kurumu da W ile X harflerini alfabeye almayı tartışıyor. Bu sırada bir harfin kullanımı nedeniyle yargılanıyor olmamız, sadece davanın açıldığı günlerdeki gergin ortamdan kaynaklanıyor.'' Diğer sanıklardan Avukat Meral Danış Beştaş ise davanın açılmış olmasını kendileri ve mahkemenin zamanına tecavüz olarak kabul ettiğini belirterek, ''Kelime ve harflerle uğraşmamız abes'' dedi. 
     Duruşmada söz alan sanık avukatlarından Muharrem Erbey, Dernekler Kanunu'na muhalefetin sözkonusu olmadığını ileri sürerek, ''Bir cümle ile ifade sözkonusu değildir. Sadece bir kelimenin orijinal haliyle söylenmesi sözkonusudur. Davetiyede kullanılan dil, Türkçe'dir. 'W' harfinin kullanımına gelince insanlar bu sesi kullanıyor. Ayrıca, harf devrimi sırasında Mustafa Kemal Atatürk Latin harflerini tanıtırken kara tahtaya yazdığı ilk harf de 'W' harfidir'' diye konuştu. 
     Mahkeme heyetinin gelmeyen sanığın da dinlenmesi amacıyla ertelediği duruşmayı, ABD'den 2 profesör, Londra Barolar Birliği'nden 2 avukat ve Fransa'dan 3 avukat ile 2 sivil toplum örgütü yöneticisi de izledi. 
     İddianamede, sanıkların 2908 Sayılı Dernekler Kanunu'nun 36. maddesinde bulunan ''Yazışmaların dili Türkçe'dir'' ifadesine aykırı davranarak, Dernekler Kanunu'nun 77 1 maddesi uyarınca, 2 aydan 2 yıla kadar hapis cezası ile cezalandırılmaları ve derneğin kapatılması talep ediliyor. 
     





</TEXT>
</DOC>
