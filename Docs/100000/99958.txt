<DOC>
<DOCNO> 99958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sondun19.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım Örgütü'nün belgeleri yavaş yavaş deşifre ediliyor 
</HEADLINE>
<TEXT>

     Yunan basını, terör örgütü 17 Kasım'ın Atina'nın Patission semtindeki hücre evinde ele geçirilen 50 bilgisayar disketinden, örgütün izleme raporlarını içeren birinin çözümünü yayımladı. 
     Örgütün Selanik kentindeki ''olası hedeflerini'' belirleme amaçlı izleme faaliyetlerinin 1990-1992 yılları arasını kapsayan bölümünün çözülen diskette yer aldığını belirten gazeteler, 17 Kasım'ın Türk, İsrail, Amerikan, Alman ''hedeflerinin '' yanı sıra havayolları şirketleri, bankalar, doktorlar, ilaç fabrikaları, yabancı okullar, sahil güvenlik birimleri ve polis merkezlerini izlediğinin ortaya çıktığını yazdılar. 
     Yunan basınının çözümünün tamamını yayımladığı diskette yer alan bilgiler 17 Kasım'ın 1990-1991 yıllarında yaklaşık 6 ay süreyle Türkiye'nin Selanik Başkonsolosluğu'nu izlediğini gösterdi. 
     Disketin çözümü, Başkonsolosluğa ait yeşil renkli bir Chevrolet marka aracın zaman zaman adım adım izlenerek, gittiği yerlerin ve saatlerin not alındığını ortaya koydu. Notlarda, izleyen örgüt üyesinin izlenen aracın Başkonsolosa ait olduğu kanısını taşıdığı ifadesi de yer aldı. 
     
     PAK-PASOK BAĞLANTISI 
     Bu arada, ABD'nin Atina Büyükelçisi Thomas Miller, 17 Kasım'ın, iktidar partisi PASOK ve öncüsü PAK Panelenik Özgürlük Hareketi ile bağlantısı olduğuna ilişkin kanıt bulunmadığını söyledi. 
     Büyükelçi Miller, Atina'da yayımlanan To Vima gazetesine verdiği demeçte, bu bağlantıya işaret eden Amerika kaynaklı iddiaları ''sorumsuzluk'' olarak niteledi. Miller, ''Bu bağlantıya ilişkin hiçbir kanıt yok. Böyle bir konuda hiçbir delile dayanmaksızın sonuçlara varmak sorumsuzluktur. Bazı eski Amerikalı yetkililerin vardıkları sonuçlar kanıtlara dayanmıyor. Zaten kendileri emeklidir ve ABD hükümetini temsil etmiyorlar'' dedi. 
     ABD'nin eski Atina Büyükelçisi Thomas Niles, 17 Kasım'ın PAK ve daha sonra PASOK ile bağlantısı olduğuna inandığını açıklamış ve bu iddiası pek çok basın yayın organında yer almıştı. 
     





</TEXT>
</DOC>
