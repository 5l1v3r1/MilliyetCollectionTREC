<DOC>
<DOCNO> 66864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/siyaset/siy01.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP Partimizi kapatmayın barış ortamı zedelenir 
</HEADLINE>
<TEXT>

HADEP’li belediye başkanları Kürtçe dilekçe için devletin "talebiniz uygun değil" cevabı verebileceğini söylediler 
     ANKARA Milliyet 

     HADEP’li 36 belediye başkanı, Anayasa Mahkemesi’nde halen süren davada HADEP’in kapatılması kararı alınırsa Türkiye’deki barış ortamının zedeleneceğini ve ortaya yeni sorunlar çıkacağını açıkladı. HADEP’li belediye başkanları adına ortak basın açıklaması yapan Diyarbakır Belediye Başkanı Feridun Çelik, Anayasa Mahkemesi’nce HADEP’in seçimlere girmesini önlemek için yapılan tedbir başvurusunun oybirliğiyle reddedilmesini olumlu bulduklarını kaydetti. Yerel yönetimlerdeki tutumuyla HADEP’in oyunu ikiye katladığını belirten Çelik, "kilit parti" olarak nitelenen HADEP hakkındaki kararın çabuklaştırılmaya çalışılmasını yadırgadıklarını vurguladı. Çelik, Kürtçe eğitim için verilen dilekçeleri, vatandaşların devletten talebi olarak gördüklerini belirterek, "HADEP olarak her zaman herkes için anadilde eğitim hakkını savunduk. Bu dilekçelere sert tepki gösterildi. Bu yaklaşım, doğru değil. Yazılı olarak talebiniz uygun değil’ diye yanıt verilebilirdi" dedi. 
     



 SİYASET 
















</TEXT>
</DOC>
