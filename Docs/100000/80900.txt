<DOC>
<DOCNO> 80900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo11.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor protesto için Fener maçına siyah forma ile çıkacak 
</HEADLINE>
<TEXT>

     Bursaspor Kulübü Başkanı Erdoğan Bilenser, Malatyaspor deplasmanında yaşadıkları olayları kamuoyuna duyurmak amacıyla yeşil-beyazlı futbolcuların, Fenerbahçe ile bu akşam yapacakları karşılaşmaya siyah forma ve siyah kol bandıyla çıkacaklarını söyledi. 
     Erdoğan Bilenser, düzenlediği basın toplantısında, Malatya'ya ulaştıkları andan itibaren çeşitli tacizlerle karşılaştıklarını belirterek, soyunma odalarına böcek ilacı atılmasından dolayı, futbolcuların maç hazırlıklarını çok uygunsuz koşullarda yapmak zorunda kaldıklarını bildirdi. 
     Sahaya çıkan oyuncuların, üzerlerinde görevli önlüğü bulunan kalabalık bir grup tarafından dövüldüğünü anlatan Bilenser, şöyle konuştu 
     ''Bugüne kadar benzeri görülmemiş olaylar, protokol tribününde de yaşandı. Küfürlü sataşmaların yanında, Malatyaspor'un attığı gol sonrası bana yumruk isabet etti. Maçın son 20 dakikasını mecburen izleyemedim. Bir kez daha tekrarlamak istiyorum ki tüm bu üzücü olayları Fenerbahçe maçı öncesi gündeme getirmemizdeki amacımız, Birinci Süper Lig'de kalmasından büyük mutluluk duyduğumuz Malatyaspor'un ceza almasını sağlamak değil, Türk futbolunu bekleyen büyük bir tehlikeye dikkat çekmektir.'' Bilenser, bir futbol maçının, 2 Anadolu kenti arasında yarattığı gerilimin unutulmayacak düşmanlıklara yol açtığına geçmiş yıllarda tanık olunduğunu ifade ederek, zaman geçirmeden bu olaylardan ders çıkarılması ve futbol karşılaşmalarının güvenli bir ortamda gerçekleşmesi için çaba harcanması gerektiğini vurguladı. 
     Malatya'da yaşadıklarını kamuoyuna daha fazla duyurmak amacıyla Fenerbahçe karşısına tarihlerinde ilk kez sahaya siyah forma ve siyah kol bandıyla çıkacaklarını belirten Bilenser, ''Amacımız, gelecek sezondan itibaren Anadolu'da yapılacak futbol maçlarının uygun koşullarda gerçekleşmesine zemin hazırlamak, futbol kalitesini yükseltmek ve Türk futbolunu büyük bir tehlikenin tehdidinden kurtarmaktır'' dedi. 
     





</TEXT>
</DOC>
