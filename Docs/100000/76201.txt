<DOC>
<DOCNO> 76201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/soneko13.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası 2001 net karı 525 trilyon lira... 
</HEADLINE>
<TEXT>

     Ziraat Bankası geçen yıl net 525 trilyon lira kar ederken, Halkbank 580 trilyon lira zarar etti. 
     Kamu bankalarının özelleştirilmesine hazırlık çerçevesinde yürütülen çalışmalar sonucunda Ziraat Bankası'nın 2001 yılı vergi öncesi karı 875 trilyon lira, net karı da 525 trilyon lira olarak belirlendi. 
     Ziraat Bankası'nın net karı Hazine'ye temettü geliri olarak aktarılacak. 
     Kamu Bankaları Ortak Yönetim Kurulu çatısı altında bulunan Ziraat ve Halk bankalarının genel kurulları dün yapılmıştı. Her iki genel kurulda, görevinden ayrılan Yönetim Kurulu Başkanı Vural Akışık ile Yönetim Kurulu Üyesi Kadir Günay'ın yerine Safa Ocak ile Ali ihsan Gelberi seçilmişti. 
     Ortak Yönetim Kurulu'nun bugün yapacağı ilk toplantıda, kendi arasında görev dağılımı yapması, Kamu Bankaları Ortak Yönetim Kurulu Başkanlığı'na Safa Ocak'ın getirilmesi bekleniyor. 
     Gelberi'nin ise Fon yönetiminden sorumlu Murahhas Aza Yönetim Kurulu üyesi olması öngörülüyor. 
     






</TEXT>
</DOC>
