<DOC>
<DOCNO> 75180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/ekonomi/eko01.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet zorunlu’ ödeyecek 
</HEADLINE>
<TEXT>

Anayasa Mahkemesi, Zorunlu Tasarruf Fonu’ndan emeklilik ve ölüm halleri dışında ayrılanlara da işveren katkısı ve nemasının birlikte ödenmesi gerektiğine karar verdi 
     ATİLLA ÖZSEVER 

     Kamuoyunda "Zorunlu Tasarruf" olarak bilinen 3417 sayılı Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Kanunu’nun bazı maddelerini iptal eden Anayasa Mahkemesi’nin gerekçeli kararı dünkü Resmi Gazete’de yayımlandı. 
     Yüksek Mahkeme’nin kararına göre, 6 yıldan fazla tasarrufta bulunup Fon’dan ayrılanlara sadece kendi kesintileri verilerek işveren katkısı ve nemasının ödenmemesinin Anayasa’daki "mülkiyet hakkı" kavramına aykırı olduğu belirtildi. 
     Anayasa Mahkemesi, 3417 sayılı yasanın 6. maddesinin 2 ve 3.ncü fıkralarını Anayasa’nın 10, 13 ve 35. maddelerine aykırı bularak iptal etti. Mahkeme, yeni bir yasal düzenleme için hükümete dokuz aylık bir süre tanıdı. 
     
     Hukukçuların yorumu 
     Yüksek Mahkeme’nin kararını yorumlayan Anayasa hukukçuları, bu dokuz aylık süre içinde yapılacak yeni düzenlemede emeklilik ve ölüm halinde olduğu gibi fondan ayrılanlara kendi kesintisi ile birlikte işveren katkısı ve nemasının da ödenmesi gerektiği görüşünü savundular. Hukukçular, ödenecek miktarın parasal yönden de bir kayba uğramaması gerektiğini belirterek, Fon’la ilgili tasfiye modelinin dokuz aylık süre içinde düzenlenmesi zorunluluğuna dikkat çektiler. 
     3417 sayılı yasanın iptal edilen 6. maddesinin 2. fıkrasına göre, en az 15 yıl tasarruf edene, Fon’dan ayrılmak istediği takdirde kendi kesintisi ile birlikte işveren katkısı ve bunun nemasının üçte beşinin ödeneceğini belirtiliyordu. Yüksek Mahkeme, bu fıkrayı da "mülkiyet hakkına sınırlama" gerekçesiyle iptal etti. 
     
     Fon’da 12.6 katrilyon var 
     Anayasa hukukçuları, Anayasa Mahkemesi’nin gerekçeli kararını şöyle yorumladılar "Fon’dan ayrılan kişiye kendi kesintisinin yanısıra işveren katkısı ve nemasının da ödenmesi anayasal bir haktır. Bu hakkın ödenmemesi anayasaya aykırıdır. Anayasa Mahkemesi, bu hakkı anayasal bir güvence altına almış ve tescil etmiştir. Sadece emeklilik ve ölüm halinde değil diğer koşullarda da Fon’dan ayrılanlara işveren katkısı nemasıyla birlikte ödenmelidir. Hükümet, bu dokuz aylık süreçte böyle bir tasfiye modelini düzenlemelidir. Bu tasfiye modeli düzenlenirken Fon’daki birikimin de ekonomik anlamda bir kayba uğramaksızın parasal gücü korunmalıdır." 
     Zorunlu Tasarruf Fonu’nda 1.7 katrilyon ana para, 10.9 katrilyon neması olmak üzere toplam 12.6 katrilyon lira bulunması gerekiyor. 
     



 EKONOMİ 















</TEXT>
</DOC>
