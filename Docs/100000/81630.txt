<DOC>
<DOCNO> 81630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun10.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'nin AB'ye girmesinden endişe ediyor iddiası 
</HEADLINE>
<TEXT>

     ABD Başkanı George Bush yönetiminin göreve gelmesinden bu yana ikinci kez yapılacak ABD-AB zirvesinde, Türkiye'nin AB üyeliği sürecinin ''özellikle gündemde olmadığı'' öğrenildi. 
     Amerikan yönetiminin üst düzey bir yetkilisi, A.A'nın sorusuna, ''Türkiye'nin Avrupa Birliği'ne üyelik süreci konusunu Avrupalı dostlarımızla görüşüyoruz. Ancak bu konu, zirvede özel olarak gündemimizde değil'' karşılığını verdi. 
     Yetkili, Devlet Bakanı ve Başbakan Yardımcısı Mesut Yılmaz ile ekonomiden sorumlu Devlet Bakanı Kemal Derviş'in, AB'den Türkiye'ye üyelik müzakerelerinin başlatılacağı bir tarih vermesini isteyen sözlerinin hatırlatılması ve ABD'nin bu konudaki tutumunun sorulması üzerine, doğrudan yanıt vermekten kaçındı. 
     Amerikalı yetkili, ''Türkiye ile AB arasında gelişen ekonomik ve diğer ilişkiler konusunda hep destekleyici olduk. Gümrük Birliği'nin gerçekleşmesini cesaretlendirdik, olunca da memnuniyetle karşıladık. 
     Bu konu, temel olarak AB ile Türkiye arasındadır. Biz Türkiye ile Avrupa devletlerinin arasındaki bağların güçlendirilmesinde yarar görüyoruz. Sadece ekonomik konular değil, Afganistan gibi alanlar da var. Türkiye, ISAF'ın komutası sorumluluğunu alacak'' diye konuştu. 
     Washington'daki gözlemciler, ABD'nin eski Başkanı Bill Clinton döneminde Türkiye'nin AB üyeliğine verilen desteğin aksine, Bush yönetiminin, kendi çıkarları açısından, Türkiye'yi ağırlıklı olarak ABD'nin müttefiki olarak tutmaktan yana olduğu görüşünü dile getiriyorlar. 
     Devlet Bakanı Derviş, IMF ve Dünya Bankası'nın ilkbahar toplantılarına katılmak üzere ABD'ye geldiğinde Washington Institute adlı düşünce kuruluşunda yaptığı konuşmada, ''Washington'da bazı düşünürler, Türkiye'nin yerini ABD'nin yanında görüyor ve Türkiye'nin AB'ye giremeyeceğini söylüyor. ABD ve Türkiye zaten doğal müttefikler. 
     ABD ve AB, birbirine alternatif değildir. Türkiye'nin geleceği AB'dedir'' sözleriyle, ABD'deki kuşkulara dikkati çekmişti. 
     Amerikan-Türk Konseyi'nin ATC Mart ayında Washington'da yapılan toplantısında konuşan, ABD'nin eski savunma bakan yardımcılarından ve şu anda ABD Savunma Bakanlığı Pentagon'un danışma kuruluna başkanlık eden Richard Perle, ''Ben Türkiye'nin AB'ye gireceğine inanmıyorum. 
     AB, Hıristiyan bir kulüp. Onun yerine Türkiye, ABD ile ikili ilişkileri, serbest ticaret anlaşmasını kaplayacak şekilde geliştirilmeli'' demişti. 
     
     ABD'NİN ''ENDİŞESİ'' 
     Washington'daki bazı çevreler, ABD'nin, yakın müttefiki Türkiye'yi AB dışında tutmanın, örneğin Afganistan'daki barış gücü ISAF'ın liderliği gibi kilit faaliyetler bakımından önem taşıdığı yaklaşımını benimsediğini savunuyorlar. Gözlemcilere göre, ticaretten siyasete kadar AB ile farklılıklar taşıyan ABD yönetimi, AB içinde yer alacak bir Türkiye'nin, ABD ile ilişkilerinde farklı bir tutum takınmasından endişe ediyor. 
     Washington'da bulunan Stratejik ve Uluslararası Etüdler Merkezi CSIS adlı düşünce kuruluşunun yayımladığı son Türkiye raporunda da Bush yönetiminin, Clinton'ın Türk-AB ilişkilerinin gelişmesine sağladığı özel ve güçlü desteği vermediği kaydedildi. Raporda Bush yönetiminin, bunun yerine ikili ilişkileri geliştirmeyi tercih ettiği, ancak bu yönde kapsamlı bir stratejisi bulunmadığı yazıldı. 
     Edinilen bilgilere göre, yönetim üzerinde en etkili isimlerden biri olan Richard Perle ile yönetim içindeki adamları, bu fikri Bush yönetimine empoze etmeye çalışıyor. 
     Washington'da bugün başlayacak ABD-AB zirvesine, AB dönem Başkanı İspanya'nın Başbakanı Jose Maria Aznar ve AB Komisyonu Başkanı Romano Prodi katılıyor. Zirvede, çelik kotaları başta olmak üzere ticaret sorunları, terörizme karşı mali ve diğer önlemler ile Ortadoğu konularının ağırlıklı olarak ele alınması bekleniyor. 
     





</TEXT>
</DOC>
