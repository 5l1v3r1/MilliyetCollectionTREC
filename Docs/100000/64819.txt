<DOC>
<DOCNO> 64819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo04.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci yarının lideri Malatyaspor, sonuncusu Trabzonspor 
</HEADLINE>
<TEXT>

     Birinci Süper Futbol Ligi'nde, ikinci yarının en başarılı takımı Malatyaspor, en başarısızı ise Trabzonspor oldu. 
     Ligin ilk yarısını 12 puanla son sırada tamamlayan Malatyaspor, ikinci yarıya adeta fırtına gibi başladı ve teknik direktör Ziya Doğan yönetiminde oynadığı 3 maçı da kazanarak, ikinci devrenin en başarılı takımı oldu. 
     Sarı-kırmızılılar, ikinci yarıda evlerinde oynadıkları İstanbulspor, Ankaragücü ve Kocaelispor karşılaşmalarını kazanarak, 9 puan toplayıp, ligde kalma yolunda da iyi bir performans çizdi. 
     
     Trabzonspor en kötüsü 
     Birinci Süper Lig'in köklü ekiplerinden Trabzonspor ise, ikinci yarıya kötü bir başlangıç yapıp, en başarısız takım unvanını aldı. 
     İkinci devrede oynadığı 3 maçta galibiyet yüzü göremeyen bordo-mavililer, 2 yenilgi, 1 de beraberlik alarak sadece 1 puan topladı. Oynadığı 3 maçta 4 gol atabilen Karadeniz ekibi, kalesinde ise tam 12 gol gördü ve ikinci yarı puanlamasında eksi 8 averajla son sırada yer alarak, taraftarlarını üzüntüye boğdu. 
     
     Beşiktaş ile Galatasaray atbaşı 
     Ligde şampiyonluğun en büyük adayları Beşiktaş ile Galatasaray, ikinci yarıda oynadıkları 3 maçta aynı puanı topladı. 
     İlk yarıda zirveyi paylaşan iki takım da, son 3 maçta 7'şer puan toplarken, ikinci yarı puan durumunda Beşiktaş artı 6 averajla 2., Galatasaray ise artı 5 averajla 3. sırada yer aldı. 
     Bu arada Denizlispor, Göztepe ve Gençlerbirliği de 2. yarıda 7'şer puan toplayarak, başarılı bir grafik çizdiler. 
     
     İstanbulspor'un golü yok 
     İkinci yarıya kötü başlangıç yapan takımlar arasında bulunan İstanbulspor'un, henüz ikinci devre maçlarında golü bulunmuyor. 
     İlk yarıyı 30 puanla 4. sırada tamamlayan sarı-siyahlılar, ikinci yarıda sadece 1 puan toplayıp, averajla son sıradaki Trabzonspor'un üstünde bulunurken, son 3 maçta henüz gol atamadı ve kalesinde 4 gol gördü. 
     
     Fenerbahçe düşüşte 
     Şampiyonluğun en büyük adaylarından biri olan Fenerbahçe de, ikinci yarıda kaybettiği puanlarla, zirve yarışında büyük yaralar aldı. 
     Sarı-lacivertliler, ikinci yarıda oynadıkları 3 maçın 2'sini yitirirken, 1 galibiyet aldı ve lider Galatasaray'ın 9, ikinci Beşiktaş'ın da 6 puan gerisinde kaldı. Sarı kanaryalar, ikinci yarı gözönüne alınarak yapılan puanlamada 3 puanla 9. sırada bulunuyor. 
     -GALİBİYETİ OLMAYAN TAKIMLAR- Ligin ikinci yarısında tam 5 takım galibiyet yüzü göremedi. 
     Bursaspor, Diyarbakırspor, Çaykur Rizespor, İstanbulspor ve Trabzonspor, ikinci yarıda galibiyet alamayan takımlar olarak dikkat çekti. 
     Birinci Süper Lig'de ikinci yarıda oynanan 3 maça göre yapılan puan durumu şöyle 
     
     
2. yarı puan durumu TAKIMLAR O G B M A Y P 1 MALATYASPOR 3 3 - - 8 2 9 2 BEŞİKTAŞ 3 2 1 - 7 1 7 3 GALATASARAY 3 2 1 - 7 2 7 4 DENİZLİSPOR 3 2 1 - 7 3 7 5 GÖZTEPE 3 2 1 - 5 2 7 6 GENÇLERBİRLİĞİ 3 2 1 - 4 1 7 7 ANKARAGÜCÜ 3 2 - 1 6 6 6 8 YİMPAŞ YOZGATSPOR 3 1 1 1 4 4 4 9 FENERBAHÇE 3 1 - 2 4 4 3 10 ANTALYASPOR 3 1 - 2 4 5 3 11 GAZİANTEPSPOR 3 1 - 2 7 9 3 12 KOCAELİSPOR 3 1 - 2 3 5 3 13 SAMSUNSPOR 3 1 - 2 2 4 3 14 BURSASPOR 3 - 2 1 3 4 2 15 DİYARBAKIRSPOR 3 - 1 2 2 5 1 16 ÇAYKUR RİZESPOR 3 - 1 2 3 7 1 17 İSTANBULSPOR 3 - 1 2 - 4 1 18 TRABZONSPOR 3 - 1 2 4 12 1 
     






</TEXT>
</DOC>
