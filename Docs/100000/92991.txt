<DOC>
<DOCNO> 92991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/soneko03.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ekonomisi bu yılın ilk çeyreğinde yüzde 0.7 büyüdü... 
</HEADLINE>
<TEXT>

     Devlet İstatistik Enstitüsü DİE , Türkiye gayri safi milli hasılasının GSMH bu yılın birinci üç aylık döneminde geçen yılın aynı dönemine göre yüzde 0.7 büyüdüğünü bildirdi. 
     DİE, 2002 yılının birinci 3 aylık dönemine ilişkin GSMH sonuçlarını açıkladı. 
     Buna göre, 2002 yılının birinci üç aylık dönemine ilişkin GSMH değeri, cari fiyatlarla 50 katrilyon 454 trilyon 168 milyar lira olarak hesaplandı. Gelişme hızları ise cari fiyatlarla yüzde 100.6, sabit fiyatlarla yüzde 0.7 oldu. 
     Gayri Safi Yurtiçi Hasıla GSYİH gelişme hızı da aynı dönemde, yüzde 2.3 olarak hesaplandı. 
     DİE, bu yılın ilk üç aylık döneminde bir önceki yılın aynı dönemine göre, ithalat vergisinin yüzde 2.6, ticaretin yüzde 3.9, sanayi sektörünün yüzde 3 büyüdüğünü bildirdi. Mali kuruluşlar ise yüzde 7.4 oranında küçüldü. 
     DİE'nin 2002 yılının birinci üç aylık dönemine ilişkin açıkladığı Gayri Safi Milli Hasıla GSMH rakamlarına göre, sabit fiyatlarla sektörel bazda tarım, inşaat ve mali kuruluşlar da küçülme yaşanırken, diğer sektörler büyüdü. 
     Sektörler itibariyle büyüme hızlarına bakıldığında, en fazla büyümenin yaşandığı sektör yüzde 3.9 ile ticaret olurken, sanayi yüzde 3, ithalat vergisi ise yüzde 2.6 büyüdü. 
     Serbest meslek ve hizmetler sektörü yüzde 2.1, konut sahipliği ve devlet hizmetleri yüzde 2 büyürken, ulaştırma ve haberleşme sektöründe de yüzde 1.7 oranında büyüme kaydedildi. Kar amacı olmayan kuruluşlar da yüzde 0.3 büyüdü. 
     Aynı dönemde en fazla küçülmenin yaşandığı sektör yüzde 7.4 ile mali kuruluşlar olurken, inşaat sektöründe yüzde 2.7, tarım sektörü de yüzde 1.5 oranında gerileme yaşandı. 
     Sonuç olarak bu yılın birinci üç aylık döneminde Sabit Fiyatlarla Gayri Safi Yurtiçi Hasıla GSYİH yüzde 2.3, Gayri Safi Milli Hasıla GSMH da yüzde 0.7 oranında büyüdü. 
     
     HARCAMA GRUPLARINA GÖRE GELİŞME HIZLARI 

     Öte yandan, 2002 yılının birinci üç aylık döneminde, bir önceki yılın aynı dönemine göre, sabit fiyatlarla Özel Nihai Tüketim Harcamaları yüzde 2 gerilerken, Devletin Nihai Tüketim Harcamaları ise yüzde 2.4 oranında arttı. 
     Bu dönemde yine sabit fiyatlarla Gayri Safi Sabit Sermaye Oluşumu yüzde 24.8 geriledi. 
     Mal ve Hizmet İthalatı yüzde 1.3 oranında, Mal ve Hizmet İhracatı da yüzde 9.1 oranında arttı. 
     





</TEXT>
</DOC>
