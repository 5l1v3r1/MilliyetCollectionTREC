<DOC>
<DOCNO> 86589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo05.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nın en yaşlısı Heintze, Danimarka'nın en çalışkanı... 
</HEADLINE>
<TEXT>

     2002 Dünya Kupası'nın en yaşlı futbolcusu olan Danimarka Milli Takımı'nın 38 yaşındaki kaptanı Jan Heintze, ekibin en çok çalışan futbolcusu olarak dikkat çekiyor. 
     Teknik direktör Morten Olsen, zaman zaman Heintz'e antrenmana ara vermesini söylediğini, ancak takımda en yoğun çalışanın da o olduğunu belirtiyor. 
     Rus kaleci Stanislav Cherchesov'dan 2, İngiliz kaleci David Seaman'dan 1 ay büyük olan Heintze, şampiyonanın en yaşlı futbolcusu. 
     Güçlü sol ayağıyla gençlere adeta taş çıkartan Heintze, kendisini hiçbir zaman yaşlı hissetmediğini söylerken, teknik direktör Olsen, onun tam bir profesyonel futbolcu olduğunu, kötü bir maçta dahi en iyi oyununu sergilemeye çalıştığını belirtti. 
     Avrupa'nın en deneyimli futbolcularından biri olan Heintze, profesyonel futbolculuk kariyerine 1983 yılında Hollanda'nın PSV Eindhoven takımında başladı ve 7 lig, 3 kez Hollanda Kupası, 1988'de Avrupa Şampiyon Kulüpler Kupası şampiyonluğu gördü. 5 yıl Almanya'da top oynayan Heintze, 1999'de tekrar PSV'ye döndü ve 2 şampiyonluk daha yaşadı. 
     1987 yılının nisan ayında ilk kez Finlandiya karşısında oynayarak milli olan Heintze, Dünya Kupası'nda son kez milli formayı giyeceğini belirterek, ''Benim son turnuvam olduğunu biliyorum. Şu anda gerçekten bundan büyük haz duyuyorum'' dedi. 
     





</TEXT>
</DOC>
