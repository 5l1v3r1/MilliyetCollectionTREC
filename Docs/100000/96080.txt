<DOC>
<DOCNO> 96080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sonspo04.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusların en ünlü eskrim antrenörü Türkiye'de... 
</HEADLINE>
<TEXT>

     Eskrim Federasyonu, Türkiye'nin eskrimde başarılı ülkeler arasında yer alması için çalışmalarına hız verirken, Rusların dünyaca ünlü eskrim antrenörü Victor Alexeevich Krovopuskov ile anlaştı. 
     Federasyon başkanı Hayri Erol Bülbül, Türk sporcuları eğitecek olan Rus Victor Alexeevich Krovopuskov'un olimpiyat şampiyonlukları bulunduğunu belirterek, ''Ülkesinde heykeli dikilen tek sporcu'' dedi. 
     Bülbül, Krovopuskov'un yanı sıra Rumen antrenör Iulian Badea'nın da Türk sporcuları eğiteceğini ifade etti. Getirilen antrenörlerin alanlarında çok iyi olduklarını kaydeden federasyon başkanı, şunları söyledi 
     ''Rus hocanın olimpiyat şampiyonlukları ve sayısız birincilikleri mevcut. Rusya'da heykeli dikilen tek sporcu. Victor, Türk sporcularını kılıç branşında eğitecek. Rumen antrenör Iulian Badea da çok başarılı bir antrenör. Bu hocamız da epe branşında sporcularımıza eğitim verecek. İki Romen hoca ile de anlaşmaya çalışıyoruz. Ayrıca önümüzdeki hafta yapılacak olan gelişim kampında sporcularımız 3 yabancı antrenörle antrenman yapacak.'' ''AVRUPA'DA GÜÇ DENGELERİ YAYILDI'' Avrupa'da, eskrimde güç dengelerinin çok yayıldığını belirten Erol Bülbül, Sovyetler Birliği'nin dağılması ve Romanya'da yönetimin değişmesinin ardından eskrimde başarılı sporcuların başka ülkelere gittiklerini kaydetti. Bülbül, konuşmasını şöyle sürdürdü 
     ''Sovyetler Birliği'nin dağılmasıyla başarılı pek çok sporcu başka ülkeler adına mücadele eder duruma geldi. Romanya'da keza öyle. Şu anda Avrupa'da ve dünyada eskrimde 1 ya da 2 ülke değil, 7-8 ülkenin adı geçiyor. Eskrim sporunda sporcu transferleri çok fazla oluyor. Biz de yıldızlar kategorisinde bir sporcu transfer etmek istiyoruz. Romen hocanın bir öğrencisi var, anlaşma sağlarsak hocamız öğrencisini de yanında getirecek.'' FRANSIZ BAKAN'DAN DESTEK Eskrim Federasyonu Başkanı Hayri Erol Bülbül ayrıca, Fransız Spor Bakanı'nın eski bir eskrim sporcusu olduğunu belirterek, ''Fransız Bakan, Türkiye Milli Olimpiyat Komitesi TMOK Başkanı Sinan Erdem'e Türkiye'de eskrimin gelişmesi için yardım teklifinde bulunmuş. 
     Olimpiyat Komitesi de bu teklif üzerine Türkiye'de devamlı görev yapabilecek Fransız bir antrenörle anlaşma yapmak için çalışmalarını sürdürüyor'' diye konuştu. 
     





</TEXT>
</DOC>
