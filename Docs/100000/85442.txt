<DOC>
<DOCNO> 85442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun19.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlinliler Bush'u gösteriler ile bekliyor 
</HEADLINE>
<TEXT>

     ABD Başkanı George W. Bush'un bugün Almanya'nın başkenti Berlin'e yapacağı ziyaret öncesinde, Amerikan aleyhtarı gösteriler gün boyunca sürecek. 
     Berlin'in değişik yerlerinde düzenlenecek gösterilere dün olduğu gibi binlerce kişinin katılması bekleniyor. Polis, dünkü gösterilerin büyük ölçüde olaysız geçtiğini bildirdi. 
     Bush'un kalacağı Adlon otelinin çevresinde geniş güvenlik önlemleri alan polis, ''güvenlik bölgesine'' giren ve çıkan kişi ve araçları sıkı denetime tabi tutuyor. 
     Almanya'nın diğer eyaletlerinden de destek alan Berlin polisi, balık adamlarla ''Spree'' nehrinde de arama yapıyor. 
     ''Air Force One'' adı verilen özel uçağıyla bu akşam TSİ 21.30'da Berlin-Tegel Havaalanı'na gelmesi beklenen Bush, Prag'dan Berlin'e gelecek olan eşi Laura Welch Bush ile birlikte, Adlon otelinin karşısında bulunan Theodor Tucher adlı restoranda Başbakan Gerhard Schröder ve Berlin Eyaleti Başbakanı Klaus Wowereit ile akşam yemeği yiyecek. 
     Bush, yarın Bellevue Sarayı'nda Cumhurbaşkanı Johannes Rau, daha sonra da Başbakanlık'ta Başbakan Schröder ile görüşecek. Bush, Federal Meclis'te TSİ 15.00'te yapacağı konuşmanın ardından TSİ 16.30'da Moskova'ya hareket edecek. 
     Berlin Eyaleti Başbakanı Wowereit, InfoRadio Berlin Brandenburg'a yaptığı açıklamada, ABD ile dayanışma içinde olduklarını belirtti ve ''Amerika'ya neler borçlu olduğumuzu biliyoruz'' diye konuştu. 
     SPD Federal Meclis Grup Başkanı Peter Struck ise Alman 1. televizyon kanalı ARD'de yaptığı konuşmada, ABD Başkanı Bush'un, Irak'a yönelik askeri bir harekata girişmemesini isteyerek, ''Gerçekten eleştirilebilecek yerlerde Amerikan yönetimi de eleştirilmeli'' dedi. 
     





</TEXT>
</DOC>
