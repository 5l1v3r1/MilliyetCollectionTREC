<DOC>
<DOCNO> 80804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/siyaset/siy04.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’de kapatılırız’ paniği 
</HEADLINE>
<TEXT>
Tayyip’te yeni kaset korkusu 
Parti yönetimi ortaya çıkabilecek kasetleri araştırırken, bazı milletvekillerine ait 10 kadar konuşma dökümü Erdoğan’a ulaştı 
     ABDULLAH KARAKUŞ Elazığ 

     Genel Başkan Recep Tayyip Erdoğan’ın ardından, partinin başka üyelerinin dava konusu olabilecek nitelikte konuşmalarını içeren kasetlerin art arda ortaya çıkması, AKP’de "kapatılma" korkusu yarattı. AKP’nin ortaya çıkabilecek kasetleri de araştırdığı öğrenilirken, bazı milletvekillerine ait 10 kadar konuşma dökümünün Erdoğan’a ulaştığı belirtildi. 
     Erdoğan’ın 3 ili kapsayan gezisine katılan milletvekilleri, kendi aralarında, "10 yıl önceki kasetleri önümüze çıkarıyorlar. Hukuk dışı eylemler yapıyorlar. Bunu yapan kapatma davası da açabilir. Tayyip Bey’in kasetlerini çıkardılar, Bülent Bey’in çıkardılar, Abdullah Bey’in de çıkarabilirler" diye konuştular. 
     Öte yandan AKP’li bazı isimlere ait kasetlerin art arda ortaya çıkması, Yargıtay Başsavcısı’nın "Kurucuların rejim karşıtı görüşlerinin parti organlarınca benimsendiği saptaması" yapması ve bu eylemlerin süreklilik taşıdığına kanaat getirmesi halinde, parti tüzel kişiliğine yönelik bir davanın yolunu açabileceği yorumlarına yol açtı. 
     
     Ecevit dört dörtlük gerici 
     Erdoğan, Elazığ’daki mitingde de, Başbakan Bülent Ecevit’i "Dört dörtlük gerici" ilan etti. Erdoğan, "Sayın Ecevit, bizim geçmişimize karanlık diyeceğine sen önce kendi işine bak. Ecevit, ülkeyi 10 yıl geriye götürdü. Aracı geri viteste unuttu, şimdi de geriye gidiyoruz" dedi. 
     
Mitingde balon patladı 38 yaralı      MİKAİL PELİT MALATYA DHA 

     AKP Genel Başkanı Recep Tayyip Erdoğan’ın, Malatya mitinginde balonların patlaması sonucu çıkan izdihamda 38 kişi yaralandı. Erdoğan’ın miting yapacağı Kernek Meydanı’nı süslemek için asılan 350 balonun patlaması sonucu vatandaşlar paniğe kapıldı. İzdihamda, balonlardan çıkan gaz nedeniyle 38 kişi yaralandı. Yaralılar, çeşitli hastanelerde tedaviye alındı. Yüz ve vücutlarında yanıklar oluşan yaralılar, ne olduğunu anlayamadıklarını söylediler. 
     



 SİYASET 












</TEXT>
</DOC>
