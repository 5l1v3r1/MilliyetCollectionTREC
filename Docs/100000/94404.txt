<DOC>
<DOCNO> 94404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun27.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da yılda 100 kişi cinsel ilişki kazasından ölüyor 
</HEADLINE>
<TEXT>

     Hollanda'da, insanların cinsel ilişki sırasında yaşanan kazalarda yılda en az 100 kişinin hayatını kaybettiği, yüzlerce kişinin de sakat kaldığı bildirildi. 
     Amsterdam Akademi Hastanesi Seksoloji Bölümü Başkanı Profesör Rik van Lunsen, yaptığı açıklamada, ölümle sonuçlanan kazaların çoğunlukla elektrikli seks oyuncaklarıyla oynanırken meydana geldiğini belirtti. 
     Profesör van Lunsen, cinsel ilişki sırasındaki kazaların geçmişte de yaşandığını, ancak eskiden yol açtığı can kaybının, gizli tutulması gerekli ve tabu olarak görülmesi yüzünden bilinemediğini ifade etti. 
     Son dönemlerde genellikle olağandışı yöntemlerle cinsel ilişki sırasında ortaya çıkan kazaların, yavaş yavaş da olsa yetkili makamlara iletilmeye başlandığını anlatan van Lunsen, geçen yıl resmi kayıtlara, cinsel ilişki sırasında başa torba geçirme ya da boğazı sıkma şeklindeki eylem sonucu boğulmayla sonuçlanan 5 kazanın geçtiğini bildirdi. 
     Van Lunsen, bu gelişmeye rağmen, cinsel ilişki sırasındaki kazaların yol açtığı ölümlerin, polis kayıtlarında hala bildirilmediğini, genellikle ''işkence sonucu ölüm'' şeklinde tanımlandığını kaydetti. 
     Profesör van Lunsen'in verdiği bilgiye göre, cinsel ilişki sırasında yaralanmayla sonuçlanan kazalar, daha çok gençler arasında görülüyor. 
     





</TEXT>
</DOC>
