<DOC>
<DOCNO> 50368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sondun08.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban ''2 ABD helikopteri düşürdük'' 
</HEADLINE>
<TEXT>

     Taliban, Afganistan'ın Gazni bölgesinde 2 Amerikan helikopteri düşürdüğünü iddia etti. 
     Pakistan'daki Taliban yanlısı Afgan İslam Ajansı'nın AIP 
     bildirdiğine göre, Peşaver kentindeki Taliban temsilcisi Molvi Necibullah, Afganistan'ın Gazni bölgesinde bir hava akınına katılan 2 helikopterin düşürüldüğünü ileri sürdü. Helikopterlerden birinin Hokak, diğerinin de Hasret köyüne düştüğü öne sürüldü. AIP, helikopter kalıntıları tespit edildiğini, ancak bunun 2 ayrı helikoptere ait olduğunu söylemenin erken olduğunu bildirdi. Öte yandan, Taliban, Afgan Kralı Zahir Şah yanlısı aşiret lideri Hamid Karzai'nin 3 adamını dün astığını açıkladı. AIP'nin bildirdiğine göre, Taliban yetkilileri, eski Dışişleri Bakan Yardımcısı olan Karzai'nin çatışma sonucu ele geçirilen 3 yandaşının dün, Uruzgan eyaletinin Deharvad bölgesinde idam edildiğini bildirdiler. Karzai'nin akibetine ilişkin Taliban tarafından açıklama yapılmadı. Taliban, dün, eski kral Zahir Şah yanlısı aşiret lideri Hamid Karzai'nin 25 yandaşını yakaladığını ve bazılarını idam edeceğini bildirmişti. Tutuklananlar arasındaki bazı önemli kimselerin, Kandahar ya da Uruzgan'da idam edilebileceklerini duyuran AIP, 25 kişinin, önceki gün Taliban güçlerinin Uruzgan'ın dağlık bölgesinde Karzai'yi ele geçirmeye çalışırken yakalandığını aktarmıştı. Taliban güçlerinin, geçen hafta Afganistan'a gizlice girdiği sırada yakalanıp idam edilen Afgan komutan Abdülhak'ın görevini üstlendiği belirtilen Karzai'yi yakalamaya çalıştığı sanılıyor. 
     






</TEXT>
</DOC>
