<DOC>
<DOCNO> 54292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/spor/spo02.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SEÇ, BEĞEN, AL 
</HEADLINE>
<TEXT>

Fenerbahçe yönetimi, Teknik Direktör Mustafa Denizli’nin önüne birçok ülkeden getirdiği oyuncu kasetlerini koydu, gelecek yılın transferlerini yapmasını istedi 
     YUSUF KOBAL 

     Sayısız oyuncu 
     FENERBAHÇE yönetimi, Teknik Direktör Mustafa Denizli’yi önümüzdeki sezon için bilirkişi olarak kabul edip, yeni transferler yapabilmesi için kendisini kasetlere boğdu. Özellikle Orta Asya, Avrupa ve Güney Amerika’da oynayan birçok oyuncunun maçlarını kasete aldıran ve Türkiye’ye getirten Sarı - Lacivertli yöneticiler, futbolcuları Mustafa Denizli’nin beğenisine sundu. 
     
     Tek yetkili Denizli 
     MUSTAFA Denizli’yi bu konuda tek yetkili sayan Fenerbahçe yönetimi, Fatih Akyel’den sonra önümüzdeki sezonun kadrosunu oluşturması için tecrübeli hocaya transfer edilecek olan oyuncuları seçme yetkisi verdi. Sarı - Lacivertli yönetimin daha önce tespit edip, çeşitli mevkilerde oynayan oyunculardan oluşturduğu listeyi Denizli tek tek inceleyecek. 
     
     Kervan yürüyor’ 
     ASBAŞKAN Mahmut Uslu, Fatih’in transferine tepki gösteren Galatasaray’a, "Kervan yürüyor" cevabını verdi. Uslu, camialar arasında sürtüşme ve kavgaların olmaması yönünde karar aldıklarını vurguladı, "Biz işimize bakıyoruz. Stadımız bitiyor. Ligde iyi performans sergiliyoruz. Kim ne isterse konuşsun. Fatih’i aldık, bu kimseyi ilgilendirmez" dedi. Bu arada Fenerbahçe’de Sağlık Kurulu’nun başına Prof. Dr. Ömer Taşer getirildi. 
     
     Abdullah’tan vazgeçilmiyor 
     SARI - LACİVERTLİ takımın son haftalardaki formda ismi Abdullah, 13 lig maçında da 90 dakika forma giyme başarısını gösterdi. Teknik Direktör Denizli’nin bu yılki gözdesi olan tecrübeli futbolcu, müthiş performansıyla dikkat çekerken, Abdullah, "Umarım bu çizgim sezon sonuna kadar devam eder" diye konuştu. 
     
     Fatih geliyor 
     FENERBAHÇE’NİN prensip anlaşmasına vardığı Fatih Akyel bugün menajer Saffet Sancaklı ile birlikte İstanbul’a gelecek. Genç futbolcunun yöneticilerle görüştükten sonra bu hafta içinde imza atması bekleniyor. Bu arada Teknik Direktör Mustafa Denizli geçen yıl kaçırdıkları Türkiye Kupası’nı bu kez müzelerine götüreceklerini söyledi, "18 yıllık hasret bitecek" dedi. 
     
     Yusuf döktürdü 
     Fenerbahçe, Altay maçının hazırlıklarına dün başladı. Sarı - Lacivertli takımda Ogün düz koşu yaparken, sakatlıkları süren Revivo ve Rapaic salonda çalıştı. Çift kale maçta dört gol atan Yusuf göz doldurdu. Göztepe maçında oynamayan Oktay da idmana katıldı. 
     



 SPOR 























</TEXT>
</DOC>
