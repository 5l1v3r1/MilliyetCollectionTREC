<DOC>
<DOCNO> 51645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/ekonomi/aeko.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borçları silip, ticari kolaylık sağlayalım’ 
</HEADLINE>
<TEXT>

ABD Temsilciler Meclisi üyeleri, Başkan Bush’a, Türk ekonomisini desteklemek için her şeyi yapalım’ çağrısında bulundu. Temsilciler Meclisi üyelerinin önerileri arasında borç affı, ticari kolaylıklar ve çok taraflı yardımlar gibi destek yöntemleri yer aldı 
     YASEMİN ÇONGAR Washington 

     ABD Kongresi’nden bir grup, Ankara’ya "teşekkür" mesajları iletirken, Başkan George W. Bush’a da "Türkiye’ye iktisadi alanda yardım edelim" çağrısında bulundu. 
     Toplam 435 üyeli Temsilciler Meclisi’nden 36 kişinin imzasını taşıyan mektuplar 9 Kasım’da Cumhurbaşkanı Ahmet Necdet Sezer, TBMM Başkanı Ömer İzgi ve Başbakan Bülent Ecevit’e iletildi. 
     Demokrat ve Cumhuriyetçi üyelerden oluşan 36 kişilik grup, Ankara’ya gönderdikleri mektuplarda, "Hükümetiniz ve Türkiye halkı Amerika’nın gerçek dostları ve terörizme karşı global mücadelede paha biçilmez bir müttefik olduklarını gösterdiler" diyerek, bu desteğe teşekkür etti. 
     Aynı grubun Başkan Bush’a yazdığı mektup ise, "Türkiye’nin son elli yıldaki her önemli krizde olduğu gibi, yine Amerikan çıkarlarını desteklemek yönünde ilkeli bir tavır aldığı" vurgusuyla başladı ve "Bugün, biz nasıl bir istekte bulunursak bulunalım, Türkiye koşulsuz olarak karşılamaya hazırdır" ifadesine yer verdi. 
     
     11 Eylül zorlukları artırdı 
     Temsilciler Meclisi’nin 36 üyesi, Türkiye’nin ABD’ye bu desteğinin, ülkenin iktisadi zorluklar içinde olduğu bir döneme rastladığına ve 11 Eylül saldırılarının bu zorlukları daha da artırdığına da dikkat çekti. 
     Üyeler Bush’a gönderdikleri mektupta şöyle dedi 
     "Türkiye’nin iktisadi yükünü hafifletmek ve yaptığı reformları desteklemek için, kendi hükümetimizi gerekli ve mümkün olan her şeyi yapma konusunda teşvik etmeye kararlıyız. Sayın Başkan, eğer ABD, bu iktisadi sıkıntıları, borç affı, ticari kolaylıklar, çok taraflı yardım ya da başka bir yöntemle azaltmanın yolunu bulabilirse, bunun Türk müttefiklerimiz için hem moral açıdan, hem maddi olarak nasıl büyük bir teşvik unsuru olacağını göz önünde tutmanızı rica ediyoruz. Zarar görme pahasına ülkemize büyük bağlılıkla hep destek veren Türkiye gibi bir müttefik, bu zor zamanlarda böyle bir desteğin göz önüne alınmasını hak etmektedir." 
     
Türkiye ağır bedel ödedi      Temsilciler Meclisi üyeleri, Bush’a gönderdikleri mektupta, Türkiye’nin ABD’ye koşulsuz desteğe hazır olduğunu ifade ederek, şöyle devam etti "Türkiye’nin özgürlüğün bedelini çok iyi anladığını bizim hatırlamamız gerekiyor. Türkiye, 1984 ile 1999 yılları arasında 30 bini aşkın vatandaşının ölümüne ve çok sayıda kişinin yaralanmasına yol açan zalim bir terörist kampanyanın hedefiydi. Yaşadığımız uluslararası kriz anında Türkiye’nin gösterdiği dayanışma, Türk ekonomisinde çok zor günlerin yaşandığı bir döneme rastladı. Türkiye, son 10 yılda Irak’taki rejime karşı uygulanan yaptırımlara uydu. 11 Eylül krizi de Türkiye’nin ekonomik yönden düzelmesi umutlarına ciddi bir darbe vurdu." 
     



 EKONOMİ 

















</TEXT>
</DOC>
