<DOC>
<DOCNO> 72567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/soneko28.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO'dan Türkiye'nin öncelikli sorunlarına çözüm önerileri... 
</HEADLINE>
<TEXT>

     İstanbul Sanayi Odası İSO 
     hazırladığı raporda, Türkiye'nin Avrupa Birliği'ne tam üyelik hedefini ulusal politika olarak kabul ettiğini bildirdi. İSO tarafından bugünkü Ankara temaslarında bürokratlara ve siyasi partilere sunulan ''Türkiye'nin Öncelikli Sorunlarına İlişkin Çözüm Önerileri'' konulu raporda, ulusal programda taahhüt edilen yasalar ve idari düzenlemelerin ivedilikle gerçekleştirilmesi gerektiği ifade edildi. Raporda, enflasyonla mücadelenin ve uygulanan ekonomik programın başarısının devletin yeniden yapılanmasına, harcamaların şeffaflığına ve ciddi tasarruf önlemlerinin alınmasına, yeni personel politikasının uygulanmasına ve rekabet gücü ve ihracatın artırılmasına bağlı olduğu vurgulandı. Türk sanayisinin girdi maliyetleri vergi, enerji SSK pirimi uluslararası rakipleriyle eşitlenmesi gerektiği belirtilen raporda, Dahilde İşleme Belgeleri ile LPG, fuel-oil ve doğal gazın vergisiz alabilme imkanı getirilmesi önerisinde bulunuldu. Bankaların mevduat güvencelerinin devlete yük getirmeyecek şekilde bir sigorta sistemine bağlanması gerektiği belirtilen raporda, banka kredi sözleşmelerinin bütünüyle yeniden ele alınarak, uluslararası mali sisteme uygun hale getirilmesi gerektiği vurgulandı. Vergi ve SSK pirim oranlarının yüksek olmasının kayıt dışı istihdamı teşvik ettiği işaret edilen raporda, İş Güvencesi Yasa Tasarısı ve Kıdem Tazminatı'nın bütün unsurları ile yasal istihdamı caydırıcı nitelikte olduğu, iş güvencesinin sağlanmasında, mevcut güvencelerin birlikte değerlendirilmesi ve tarafların beklentilerini dengeleyici bir yaklaşımın benimsenmesi gerektiği kaydedildi. Katma Değer Vergileri'nin sektör ve mal bazında yeniden gözden geçirilerek düşürülmesi önerisi de bulunan raporda, ihracat artışının bir ulusal politika haline getirilmesi gerektiği ifade edildi. Raporda, üretimdeki ağır vergi ve SSK pirim yüklerinin hafifletilmesi için ihracata endeksli bir istihdam teşvikinin acilen uygulamaya konulması önerisinde bulunuldu. Raporda, yapısal reformların belirlenmesi ve uygulamaya konulmasına katkı sağlamak üzere kamunun ilgili kurumları, akademi, özel sektör ve sivil toplum kuruluşları temsilcilerini kapsayan, hükümete danışmanlık yapacak 'Kamu Yönetimi Yapısal Reform Kurulu'' oluşturulması gerektiği bildirildi. 
     






</TEXT>
</DOC>
