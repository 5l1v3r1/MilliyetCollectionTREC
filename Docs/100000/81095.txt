<DOC>
<DOCNO> 81095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sonspo14.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Sarı Zeybek" defilesi düzenliyor... 
</HEADLINE>
<TEXT>

     Mustafa Kemal Atatürk'ün 84 yıl önce 3 Mayıs'ta Fenerbahçe Kulübü'nü ziyareti anısına, giydiği 
     kıyafetlerden esinlenerek hazırlanan kostümlerin sergileneceği ''Sarı Zeybek Defilesi'', 3 Mayıs Cuma günü Dolmabahçe Sarayı'nda yapılacak. Fenerbahçe Kulübü Başkanı Aziz Yıldırım, TBMM İdare Amiri Ahmet Çakar, koleksiyonu hazırlayan modacı Faruk Saraç, Fenerbahçe Altyapı Eğitim Vakfı Başkanı Davut Dişli'nin katılımıyla kulüp binasında düzenlenen basın toplantısında, defileyle ilgili bilgi verildi. Kulüp başkanı Aziz Yıldırım, Atatürk'ün 84 yıl önce Fenerbahçe Kulübü'nü ziyaret ettiğini hatırlatarak, ''84. yılında Atatürk'ü anmak için, Fenerbahçe Kulübü yeni bir defile düzenliyor. Sarı Zeybek adı altında yapılan defile için, Dolmabahçe Sarayı, TBMM İdare Amiri Ahmet Çakar tarafından tahsis edildi. Kendilerine teşekkür ediyorum. Altyapı derneğimiz eğitim amaçlı olarak bu defileyi gerçekleştiriyor'' diye konuştu. TBMM İdare Amiri Ahmet Çakar ise bu defileyle spor, siyaset ve moda üçgeninin kurulduğunu, bunun da medeniyet olduğunu söyledi. Büyük Önder Atatürk'ün Fenerbahçe Kulübü'nü ziyaretini anmak ve o hatırayı tazelemek için böyle bir organizasyonun yapılmasının kendileri için de büyük bir bahtiyarlık olduğunu ifade eden Çakar, şunları söyledi ''Türk milletine çağların kapısını açan büyük Atatürk'ün hayatında attığı önemli adımları ve uygulamaları değerlendiren moda dünyasının önemli adı Faruk Saraç'ın, Atamızın giymiş olduğu kıyafetleri tekrar canlandırmak ve göstermek bakımından ortaya koyduğu gayreti, Fenerbahçe Kulübü başkanının organizasyonu gerçekleştirmekteki katkısını ve Altyapı Eğitim Vakfı'nın bir yarar temin etmesini takdir ediyoruz Bu defile, TBMM'ye bağlı milli saraylarımızın mekanına ve o mekanın tahsisine uygun nitelikte muhteşem bir buluşma olacak. TBMM olarak biz de Atatürk'ün kıyafetlerini Dolmabahçe Sarayı'nda ağırlamaktan büyük onur ve bahtiyarlık duyuyoruz.'' Modacı Faruk Saraç da yaşadığı devrin en güzel giyinen liderlerinden biri olan Atatürk'ün giydiği kıyafetlerden oluşan koleksiyonu hazırlarken, büyük heyecan duyduğunu söyledi. Saraç, Atatürk'ün 42 numara ayakkabı giydiğini, yaka ve bel numaralarının da 42 olduğunu vurgulayarak, ''Ben de 42 kıyafet hazırladım. Askerlik yaptığı yıllardan, 1938 yılında giydiği kıyafetlere kadar, toplam 4 parçadan oluşan bir koleksiyon oldu. Bu defilenin geliri altyapıdaki çocuklara kalacak'' şeklinde konuştu. 
     





</TEXT>
</DOC>
