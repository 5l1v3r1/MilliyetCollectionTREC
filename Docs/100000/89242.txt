<DOC>
<DOCNO> 89242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko31.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın elenmesine en çok Denizli'li tekstilciler üzüldü 
</HEADLINE>
<TEXT>

     Fransa Milli Takımı'nın Dünya Kupası'ndan elenmesi, Fransız kulüplerine ve milli takımına bornoz, havlu ihracatı yapan Denizli'deki Turkuaz Tekstil'in yöneticilerini de üzdü. 
     Turkuaz Tekstil Yönetim Kurulu Başkanı Nihat Zeybekçi, A.A muhabirine yaptığı açıklamada Fransa Milli Takımı'nın, Güney Kore'ye gitmeden önce her futbolcunun adına özel bornoz ve havlu siparişi verdiğini bildirdi. Söz konusu siparişleri gönderdiklerini kaydeden Zeybekçi, ''Fransa, Dünya Kupası'nda başarılı olsaydı, en azından yarı finale kalabilseydi siparişlerimiz daha da artardı diye düşünüyorum. 
     Elenmelerine üzüldük''diye konuştu. 
     Dünyanın çeşitli ülkelerine ihracat yaptıklarını belirten Zeybekçi, Fransa Ligi'ndeki Paris St Germain, Marsilya, Lens ve Lion takımlarının bornoz ve havlu ihtiyaçlarını da kendilerinin karşıladığını kaydetti. 
     Nihat Zeybekçi, Adidas, Nike gibi dünyaca ünlü markaların ürettiği formaların yanında Turkuaz Tekstil'in havlu ve bornozlarının tercih edildiğini belirterek, '' Zidane, Barthez, Hanry, Lizarazu gibi yıldızların bizim ürünlerimizi kullandıklarını bilmek güzel'' dedi. 
     ABD Basketbol Ligi'ni de yeni pazar olarak hedeflediklerini söyleyen Zeybekçi, bu konuda ciddi bağlantılar kurduklarını, referans olarak da Fransa Milli Takımı ve diğer spor klüplerini gösterdiklerini belirtti. 
     





</TEXT>
</DOC>
