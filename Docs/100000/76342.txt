<DOC>
<DOCNO> 76342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/yazar/altan.html </URL>
<DATE> 2002/04/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Savaşlardaki tarihsel anlamsızlık ve ölüp gitmiş insancıklar... 
</HEADLINE>
<TEXT>

     TV kanallarının tümü, haber saatlerinde Filistin’in üstüne abanan İsrail askeri güçleriyle tanklarından görüntüler yayımlıyor gazetelerin manşetleriyle ilk sayfaları da, aynı ölümcül dramları yansıtmada... 
     Fransız, Alman, İngiliz basını ise, İsrail-Filistin toslaşmasını ABD Başkanı Bush’un, Ortadoğu’daki diplomatik bir kepazeliği olarak değerlendirmede... 
     Henüz 21. yüzyılın ikinci yılındayız. 2010’a gelindiğinde, ne İsrail Başbakanı Şaron kalacak gündemde, ne Filistin lideri Arafat, ne ABD Başkanı Bush, ne Saddam, ne Kaddafi, ne Chirac... 
     2050’de ise Arabı, Yahudisi, Türkü, Rumu aynı para biriminde buluşarak evrensel bir vatandaşlığın ilk adımlarını oluşturan bölgesel bir konfederasyonun, eşdeğer insanları olacaklar. 
     Bu bir öngörü değil, sürekli bir değişim içindeki Kozmos’un Arz yuvarlağı üstündeki insan toplumlarına da yansıttığı "değişim dinamiği"nin, kaçınılmaz sonucu... 
     
     İnsanoğlu hipnozlardan hipnozlara başka bir deyimle, bir koşullanmadan başka bir koşullanmaya kayarak yaşar. 
     Öldükten sonra cennete, ancak ve ancak şu peygamberin, yahut bu peygamberin -bir Tanrı buyruğu olarak- belirttiği kurallara uyulursa girilebileceği çatışmalarından çıkmış savaşlarda, kim bilir kaç yüz bin insan öldü 
     "Öldükten sonra cennete senin inandığın kurallarla değil, benim inandığım kurallarla girilebilir ancak Allahsız herif" gerekçesiyle, birbirlerini öldürüp duran insanlar... 
     
     Ya 750 yıl önceki "Yüzyıl Savaşları"... 
     Birbirleriyle zaten akraba olan kralların karşılıklı yönettikleri Fransa, İngiltere gibi ülkelerin içinde oranın kralı değilken, kendilerine ailelerinden kalmış arazilere de egemen olup olamayacakları çatışmalarından çıkmış savaşlar... 
     Şövalyeler, kendileri yokken karıları kimseyle sevişmesinler, diye onlara, bekaret kemerleri takarlar ve zırhlar içinde savaşa giderlerdi yüz yıl sürecek olan savaşlara... 
     400 yıl önceki "Otuzyıl Savaşları"ndaki traji - komiklik de ayrı... 
     - Senin yönettiğin toprakları da ben alacağım... 
     - Hayır, asıl ben alacağım senin yönettiğin toprakları da... 
     - Ben senden daha güçlüyüm, toz edeceğim seni göreceksin... 
     - Asıl ben senden güçlüyüm bok herif, göstereceğim sana gününü... 
     
     20. yüzyılın ilk yarısında çıkan iki "Dünya Savaşı" ve ölüp giden 100 milyon insan... 
     Sonra ne oldu peki 
     İtalyanı, Almanı, İngilizi, Fransızı, Yunanlısı "Avrupa Birliği"nde, "Avrupa vatandaşı" oluverdi liret, mark, frank, drahmi de "eurodolaröda bütünleşiverdi. 
     
     Gelelim bağımsızlık savaşlarına... 
     Bağımsızlık savaşları da, sanıldığı gibi "anti - emperyalist" savaşlar değildi. "Emperyalizm" sözcüğü, sadece Lenin’in bol bol kullandığı bir sözcüktü. "Gelişmiş ülkelerin, kendi ürettikleri malları satmayı sürdürmeleri için gelişmemiş ülkelerin kalkınmasını engellemeleri" demekti. Yoksa "sömürü" demek, değildi. Karl Marx’ın tüm yapıtlarında sadece dört yerde geçiyordu "emperyalizm" sözcüğü... 
     
     Bağımsızlık savaşlarının sonucunda ise, yeni kurulan ülkelerin tepesine oturan yeni "egemenler" muazzam paralar ödemeye başlıyorlardı silah alımlarına. Bu nedenle de içeride gerekli yatırımlar bir türlü yapılamıyor bağımsızlıklarına yeni kavuşmuş ülkeler, bir türlü kalkınamıyorlardı. 
     Bugün ABD dışında, silah alımlarına ödenen yıllık para toplamı 500 milyar dolardır ve yeryüzünde 5 milyar yoksul insan vardır. Bu rezalet tabloyu, çağdışı kalmış ülkelerin şatafatlı egemenleri kendi yönettikleri halk kitlelerinin gözünden nasıl saklıyorlardı biliyor musunuz 
     Durmadan kahramanlık edebiyatını pompalayarak... 
     
     Filistin’de iyice ağırlaşmaya başlayan İsrail askeri baskısı ve ölenler, ölenler, ölenler... 
     50 yıl sonra bütün bunlar ne kadar anlamsız görünecek... 
     Yazık ölüp giden insancıklara... 
     
     







Heil Şaron 


Savaşlardaki tarihsel anlamsızlık ve ölüp gitmiş insancıklar... 


Kirli savaş 


Şaron neyi çözdü 


Sayılar ve gerçekler Türkiye ne kadar yoksullaştı 


Küçülelim mi, büyüyelim mi 


Çerçeve doldu 


Gözbağcılık 


Büyüme geçici mi olsun, kalıcı mı 


Nereye kadar 


Bana terörün tanımını yapar mısınız 


Barış insanların kalbinde 


Türkiye'nin tahribat raporu .. 


Ah bir "defo"su olsa... 


Ocak'ın işi, Akışık'ınkinden çok daha zor 


Hayata dönüş başladı 


Müsteşarı Yılmaz’ı raporla kınadı 


</TEXT>
</DOC>
