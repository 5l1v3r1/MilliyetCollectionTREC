<DOC>
<DOCNO> 79127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sonspo13.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "Fenerbahçe karşısında favori biziz.." 
</HEADLINE>
<TEXT>

     Trabzonspor Teknik Direktörü Hans Peter Briegel, ''Fenerbahçe maçında favori biziz. Çünkü kaybedecek bir şeyimiz yok'' dedi. 
     Briegel, yaptığı açıklamada, Fenerbahçe ile zorlu bir karşılaşma yapacaklarını belirterek, ''Fenerbahçe iyi bir durumda ve şampiyonluğa oynuyor. Seyirci desteğini fazlasıyla arkasında bulacak. 
     Futbolcularıma nasıl bir atmosferde oynayacaklarını söyledim. Son maçlarımızdaki konsantrasyon eksikliğini bu maçta göstermeyerek sahadan iyi bir sonuçla ayrılmaya çalışacağız'' diye konuştu. 
     Hans Peter Briegel, antrenörlük kurslarına katılan Osman ve Hami konusunda ise kararı yönetim kurulunun tercihine bıraktığını söyledi. 
     Trabzonspor Kulübü Asbaşkanı Ömer Gürsoy da Fenerbahçe ile oynayacakları derbi maçında her türlü sonucun ortaya çıkabileceğini belirterek, ''Fenerbahçe'nin hedefleri doğrultusunda kendi sahasında 3 puan alma arzusu var. Ancak biz de bu karşılaşmadan galibiyetle ayrılmayı hedefliyoruz'' dedi. 
     Gürsoy, antrenörlük kursuna katılan Osman ve Hami'nin sezon başında kendilerinden bu kurslara katılma talebinde bulunduklarını da kaydederek, ''Konuyla ilgili teknik heyetten alınan izin doğrultusunda onlara kursa katılma şansı verdik'' diye konuştu. 
     





</TEXT>
</DOC>
