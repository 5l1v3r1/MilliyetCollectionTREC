<DOC>
<DOCNO> 74987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/ekonomi/eko02.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon yüzde 30’lara gidiyor’ 
</HEADLINE>
<TEXT>

Ekonomiden Sorumlu Devlet Bakanı Derviş, Türkiye’nin enflasyonu düşürmek için tarihi fırsatı yakalamak üzere olduğunu söyledi 
     ANKARA Milliyet 

     Yeni ekonomik program kapsamında IMF’ye verilen niyet mektubu uyarınca yapılan ilk gözden geçirmenin önkoşulu olan Borçlanma Yasası’nın Meclis’te görüşülmesine başlandı. 
     Türkiye’deki borç yükünün en az yüzde 40’ının mevduat garantisi sisteminden kaynaklandığını açıklayan Devlet Bakanı Kemal Derviş, Türkiye’nin enflasyonu düşürmek için tarihi fırsatı yakalamak üzere olduğunu söyledi. TBMM Genel Kurulu’nda dün ele alınmaya başlanan Kamu Finansmanı ve Borç Yönetiminin Düzenlenmesi Hakkındaki Yasa Tasarısı’nın tümü üzerindeki eleştirileri yanıtlayan Derviş, SP Grup Başkanvekili Veysel Candan ile AKP Afyon Milletvekili Sait Açba’nın IMF’den alınan borcun pahalı olduğuna ilişkin iddialarını yanıtlarken, "Daha uygun ve uzun vadeyle kredi bulunması mümkün değil. Eğer daha uygun bulmamız mümkünse, biliyorlarsa bize haber vermelerini rica edeceğim" dedi. 
     
     Makul bir reel faiz imkanı 
     Devlet Bakanı Derviş, "Enflasyonda son aylarda tarihi bir fırsatı yakalamak üzereyiz. Şubat rakamları ilk defa yüzde 2’nin altına iniyor. İlk defa enflasyonun yüzde 30’lara doğru gittiğini görebiliyoruz. Bu sayede reel faizi makul bir seviyeye indirme fırsatını elde edeceğiz." 
     Aşırı borçlanmanın nelere mal olduğunun son yıllarda Türkiye’de ve tüm dünyada görüldüğünü vurgulayan Bakan Derviş, "Türkiye’deki borç yükünün en az yüzde 40’ı bankalar krizinden kaynaklanan borçlardır" dedi. 
     
Dedem başarılı olamamıştı’      Kemal Derviş, Osmanlı İmparatorluğu döneminde sadrazam olan dedesinin borç sorunu yüzünden öldürülmesini ima eden bir laf atılması üzerine "Evet dedemiz de o sıralarda bunlarla galiba çok uğraşmış, sonra başarılı olamamıştı" yanıtını verdi. 
     
     KDV indirimi yok 
     Konuşmasında vergide indirim tartışmasına da değinen Derviş, 2002’de indirimin söz konusu olmayacağını belirtti. Derviş, "Bu IMF’ye verilmiş kesin bir taahhüttür. Otomobil, beyaz eşyada indirime gidebiliriz demek, piyasalarda beklentiler, sorunlar da yaratıyor" dedi. 
     



 EKONOMİ 















</TEXT>
</DOC>
