<DOC>
<DOCNO> 83085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo13.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Fenerbahçe'ye saha kapatma cezası.. 
</HEADLINE>
<TEXT>

     Basketbol Federasyonu Disiplin Kurulu, Fenerbahçe ile Galatasaray arasında oynanan play-off 1. tur maçında çıkan olaylar nedeniyle, Fenerbahçe'ye 1 maç saha kapatma ve 3 milyar lira para cezası verdi. Galatasaray'a da 1 milyar lira para cezası verildi. 
     Disiplin Kurulu, iki takım arasında 26 Nisan'da Haldun Alagaş Spor Salonu'nda yapılan olaylı maçın hakem ve teknik komiser raporlarını değerlendirdi. Kurul, olayların 4. kez meydana gelmesini dikkate alarak, Fenerbahçe'ye 1 maçı başka salonda oynama ve 3 milyar lira para cezası verdi. 
     Disiplin Kurulu, Galatasaray Kulübü'ne de ''Taraftarının ağır tahrik altında sahaya yabancı madde atarak Fenerbahçe seyircisine karşılık vermesi'' nedeniyle 1 milyar lira para cezası uyguladı. 
     Kurul açıklamasında, ''Son olayların bilhassa Fenerbahçe şeref tribünündeki Fenerbahçe yöneticilerinin de içinde bulunduğu grup tarafından da desteklendiği, video kayıtlarından ve raporlardan açıkça anlaşılmaktadır. Taraftarların ise sahaya defalarca yabancı madde bir yana sustalı bıçak atacak kadar olayları ileriye götürdükleri anlaşılmaktadır'' denildi. 
     





</TEXT>
</DOC>
