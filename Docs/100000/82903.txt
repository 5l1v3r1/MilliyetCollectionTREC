<DOC>
<DOCNO> 82903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/ekonomi/eko03.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
1.2 milyar dolarlık ihracat hedefi 
</HEADLINE>
<TEXT>

Zorlu Holding Başkanı Ahmet Nazif Zorlu, bu yıl ihracat hedeflerinin 1.2 milyar dolar olduğunu, 2005 için de 2 milyar dolar rakamını yakalayacaklarını söyledi 
     Zorlu Holding Yönetim Kurulu Başkanı Ahmet Nazif Zorlu, hedeflerini her zaman büyük tuttuklarını ve bunu yapmaya da mecbur olduklarını söyledi. 
     Rakiplerinin devamlı büyüdüğünü belirten Zorlu, "O sahada güreşirken, aynı sıklete girmen için aynı kilogramda olman lazım. Eğer düşük olursan, mağlup olursun. Biz de, tekstilden elektroniğe, finanstan enerjiye kadar hepsinde adım adım büyüyerek gidiyoruz. Ama, sıhhatli büyüyoruz" dedi. 
     
     İhracat hedefi 
     Bu yıl, tekstil, elektronik, enerji ve beyaz eşyada 200 milyon dolarlık yatırıma girdiklerini ve bunların 2003’te faaliyete geçeceğini belirten Zorlu, "Bu yılki ihracat hedefimiz 1.2 milyar dolar. İnşallah 2004-2005’te 2 milyar doları zorlayacağız" diye konuştu. Zorlu, dünya televizyon üretiminin yüzde 5.5’ini Vestel’in gerçekleştirdiğine de işaret ederek, televizyonla birlikte, bu yıl DVD, satellite receiver, monitör ve PC olarak 10 milyon parça üretim yapacaklarını söyledi. 
     
     DLP televizyon 
     Vestel Genel Müdürü Levent Hatay ise DLP Digital light processing teknolojisiyle çalışan yeni televizyonları sekizinci ayda piyasaya çıkartmak istediklerini söyledi. ABD’den bir firmayla birlikte geliştirilen ve dünyada henüz kullanıma çıkmadığı belirtilen DLP televizyonlarının en büyük özelliği, görüntü kalitesinin plazma TV’lere yakın olması. İstenilen ekran büyüklüklerinde üretilebilecek olan DLP televizyonlarının fiyatı ise projeksiyon televizyonlarına yakın olacak. 
     Vestel’in kayıt yapabilme özelliğine sahip televizyonu ’Replay TV de 1 Haziran’da piyasaya çıkacak. 
     
     



 EKONOMİ 





















</TEXT>
</DOC>
