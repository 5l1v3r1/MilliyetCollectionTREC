<DOC>
<DOCNO> 64324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sontur03.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
18 yaşındaki bir genç Merkür'de yaşasa 74 yaşında olacaktı.. 
</HEADLINE>
<TEXT>

     Aynaya baktığınızda, 18 yaşında ve 45 kilo ağırlığında ''fidan'' gibi bir genç olduğunuzu mu düşünüyorsunuz 
     Boşuna heveslenmeyin... Jüpiter'de 113 kiloya ulaşabileceğiniz, Merkür'de 74 yaşında bir ihtiyar olabileceğiniz hiç aklınıza geldi mi 
     Belki de, 35 yaşında, ''yolun yarısına'' geldiğinize hayıflanıyorsunuz. Dert etmeyin... Eğer Mars'ta yaşasaydınız, bugünlerde 18 yaşında olacak ve fırtına gibi esecektiniz. 
     İnsanoğlunun dünyanın yerçekimine bağımlı kilosu ile gezegenimizin Güneş etrafındaki turuna ayarlı yıllara göre hesaplanan yaşı, öteki gezegenlerde şaşırtıcı sonuçlar veriyor. Bir gezegende, 150'sinde bir ihtiyar, ötekinde ise ''kundakta bir bebek'' olurken kilonuzda da farklı sonuçlara ulaşabiliyorsunuz. 
     İnternetteki ''www.gokbilimci.com'' sitesi, uzayla ilgili bilimsel ve popüler yazıların yanı sıra, kamuoyunda bilim sevgisi aşılayacak ilginç sayfalara da yer veriyor. Bunlardan biri de, ''gezegenlere göre yaş ve kiloların hesaplandığı'' sayfa... Bu sayfaya girenler, yaşını ve kilosunu yazdıktan sonra, galaksimizdeki gezegenlerde, ''kaç yaşında ve hangi kiloda'' olabileceklerini öğrenebiliyorlar. 
     Gökbilimciler tarafından hazırlanan siteye göre, Dünya'da 18 yaşındaki bir genç, Merkür yılına göre 74.65, Mars'ta 9.56, Venüs'te 29.2, Uranüs'te 2.14, Jüpiter'de ise 1.5 yaşında oluyor. Bu genç, Plüto, Neptün ve Satürn gibi gezegenlerde ise henüz 1 yaşına girmeyi bekliyor. 
     ''Yolun yarısına gelmiş'' 35 yaşındaki biri ise, Merkür'de 145 yaşına fırlıyor, Mars'ta 18 yaşında bir gence dönüşüyor. Uranüs gezegeni, 35 yaşındaki birine 4.16 yaşını, Satürn de 1 yaşını uygun görüyor. 
     Dünya'da 50 yaşına gelen ve ''biraz geçkince'' olduğunu düşünenlere ise, Mars gezegenindeki takvimler daha ''pembe'' sayfalar sunuyor. ''İkinci Bahar''ındakiler, Mars'ta 26 yaşında bir genç, Uranüs'te ise hazırlık sınıfına başlama heyecanındaki 6 yaşındaki bir çocuk durumundalar. 
     Gezegenler arasında, ''en acımasız'' davranan ise Merkür... 
     Galaksimizin Güneş'e en yakın gezegeninde yıllar o kadar hızlı geçiyor ki, bu ateş topu, 18 yaşındaki bir gence 74.65, 35 yaşındaki birine 145.17 yaşında olduğunu söylüyor. 50 yaşındakiler ise, Merkür'de 200 yaşını çoktan aşmış bile... 
     
     Gezegenlere göre kilolar 

     İnsanoğlunun, Dünya'daki yerçekimine ayarlı kilosu da, gezegenlerin kendilerine özgü çekim kuvvetlerinde, değişik rakamlar veriyor. 
     Örneğin, 45 kilo ağırlığındaki biri, Merkür ve Mars'ta 17, Venüs ve Uranüs'te 40, Satürn'de ise 47 kilo... Jüpiter ise, 45 kilo olduğunu düşünenlere, ''bizim buralarda 114 kilosun'' diyor. 
     Aynı şekilde, 75 kiloluluk biri de, Merkür ve Mars'ta, hayli hafifleyerek 28 kiloya düşerken, Plüto'da neredeyse uçmaya başlayacak bir kiloya iniyor 5 kilo... 
     Uydumuz Ay'da, 45 kiloluk birisi 7.470 kilo ile dolaşırken, 75 kiloluk bir insan da 12.450 kiloya düşüyor. Güneş ise çevremizdeki gökcisimlerinden biraz farklı bir ''ev sahipliği'' sunuyor. Eğer sıcaklar sizin için problem değilse, 75 kilodan 2030 kiloya ulaşarak, Güneş'te ''harika'' bir gün geçirebilirsiniz. 
     Ama bize sorarsanız, siz yine de Dünya'da kalın, çünkü Dünya yaşanacak en güzel yer... 
     






</TEXT>
</DOC>
