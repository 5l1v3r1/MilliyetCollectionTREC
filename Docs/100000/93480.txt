<DOC>
<DOCNO> 93480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/soneko02.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria ''Engellenmemize rağmen hedeflerimize ulaştık'' 
</HEADLINE>
<TEXT>

     Aria Genel Müdürü Giuseppe Farina, ''Tüm engellemelere karşın'' abonelerine en iyi hizmeti verme konusundaki hedeflerine ulaştıklarını bildirdi. 
     Farina, Aria Yönetim Kurulu Başkanı, İş Bankası Genel Müdürü Ersin Özince'nin de bulunduğu sohbet toplantısında, son 10 yılın en büyük krizinin yaşanmasına karşın kısa zamanda başarılı bir şirket yarattıklarını söyledi. 
     GSM sektöründe birçok yeniliğe imza attıklarını, piyasaya rekabet ve çeşitliliği getirdiklerini anlatan Farina, şöyle konuştu 
     ''Tüm engellemelere rağmen durmadık ve en iyi servisi verme hedefimize ulaştık. Sadece 1 yılda 2 bin 150'nin üzerinde baz istasyonu inşa ederek toplam Türkiye nüfusunun yüzde 50'sinden fazlasını kapsama alanımıza aldık. 70 ülkede 141 uluslararası dolaşım anlaşmasına imza attık. 
     Bugüne kadar hakkımızda pek çok spekülasyon yapıldı ama biz bunlara itibar etmeden hedefimize kilitlendik.'' -1 MİLYON ABONE- ''Bu gece, önümüzdeki birkaç gün içinde 1 milyon aboneye ulaşmış olacağımızı açıklamaktan büyük gurur duyuyorum'' diyen Farina, Aria'nın başarısını küçümsemeye çalışanların büyük bir yanlış yaptıklarını belirterek, ''bunun arkasındaki kastın yeterince açık'' olduğunu söyledi. 
     Ulusal Dolaşım konusuna da değinen Farina, rekabeti teşvik etmek amacıyla dünyanın birçok ülkesinde uygulanmakta olan Roaming'in, Türkiye'de sorun haline geldiğini dile getirdi. 
     Sorunun, kanun ve sektördeki düzenleyici kuruluş Telekomünikasyon Kurumu'nun çabalarına rağmen yaratıldığını ifade eden Farina, şunları kaydetti 
     ''Ulusal Dolaşım sadece şirketlerin değil, aynı zamanda tüm tüketicilerin ve ülkenin yararınadır. Çünkü rekabet bu sektörün gelişimi için bir zorunluluktur. Hepinizin de yakından takip ettiği gibi, kanunun operatörlere Ulusal Dolaşım konusunda anlaşmalarını emretmiş olmasına rağmen ne Turkcell, ne de Telsim olumlu bir yaklaşım içinde bulunmuşlardır. Üstelik bu tekelci ortamı kendi çıkarlarına kullanarak fayda sağlamışlardır.'' Farina, tüm illeri Mart 2003 itibariyle kapsama alanına alacaklarını belirterek, toplam 1500 yeni baz istasyonu için 10 milyon dolarlık yatırım yapacaklarını, altyapı yatırımlarının da sürdürüleceğini söyledi. 
     





</TEXT>
</DOC>
