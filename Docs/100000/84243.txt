<DOC>
<DOCNO> 84243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/guncel/gun08.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Para karşılığı din değişir mi 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Maddi zorluklar yaşayan depremzedeleri, para karşılığı Hıristiyan yapan organizasyonların bulunduğu haberi tartışmalara yol açtı. Diyanet İşleri Başkanı Mehmet Nuri Yılmaz, misyonerlerin tüm Türkiye’de faaliyet gösterdiklerini söyledi. Yılmaz, "Bu bir istismardır. Zayıf insanların güçsüzlüğünden yararlanmak dinlerin temel esprisine aykırıdır" dedi. Konuyla ilgili görüşler şöyle 
     
     Prof. Dr. Hamdi Döndüren İlahiyatçı 
     İçindeki iman önemli 
     Gerçek inancını gizleyerek, sırf fakirliği yüzünden böyle bir değişiklik yapan insanın, içinde gizli mümin kalması da mümkündür. Böylece içi müslüman, dışı hıristiyan bir görüntü ortaya çıkar. Kişi zaruret halinde buna mecbur kalmışsa, bunu onun özel durumuyla ilgili olarak düşünmek gerekir. İslamda asıl olan kalbindeki imandır. Dışarıdan bakınca hıristiyan görünür ama içinde islamı yaşar. İçindeki imanı koruyarak, bunu başka bir amaçla yaparsa olabilir. Problemin geri planını da incelemek gerekir. 
     
     Prof. Dr. Saim Yeprem İlahiyatçı 
     Nedenler düşünülmeli 
     Din değiştirmenin insan hakları açısından yadırganacak bir tarafı yok. Din seçimi demokratik bir ortamda kişisel hakların başında gelir. Ancak kişiler içinde bulundukları zor durumlarda çeşitli ihtiyaçlardan yararlanmak suretiyle din değiştiriyorsa bunu düşünmek lazım. Fertleri daha önce seçtikleri dini değiştirmeye kadar götüren problemlerin nedenleri ve çözümü üzerinde durmak gerekir. İçinde bulundukları korkunç durumun depremzedeleri din değiştirmeye kadar götürecek boyutlara ulaşması, idari makamların derhal ve ciddi tedbirler almalarını gerektirir. Kişi hür iradesiyle istediği dini seçer ama bu zorunluluk altında olmamalı. İnsanların zayıflıklarından yararlanılmamalı. 
     
     Prof. Dr. Beyza Bilgin İlahiyatçı 
     Para konusu olmamalı 
     Kişiyi para karşılığı din değiştirmeye iten sebeplere bakıp bunları çözmeye çalışmak lazım. Bu inançla ilgili bir şey. İnançları çok yoğun bir insan, ne olursa olsun para karşılığı dinini değiştirmez. Sorunlarını kendi dininin içinde çözer. Yardım alabilir, ancak ne olursa olsun dinini değiştirmez. Bu sadece müslümanlık için değil, tüm dinler için geçerlidir. Din para konusu yapılmamalıdır. Kendi dininde gerçekten doyuma ulaşmış olan insanlar, sorunların çözülmesi için gayret harcar. Dini sadece bir araç olarak görenler değiştirmede bir sakınca görmez. Ekmeğini kazanmak dışında hiçbir şey para karşılığı yapılmamalıdır. 
     
     Prof. Dr. Lütfullah Cebeci İlahiyatçı 
     Yapılan istismardır 
     İnsanlar bir dini herhangi bir paradan dolayı sahiplenmez. Bu bir inanç meselesidir. Adapazarı’nda, zor durumda olan insanların dini bilgilerinde bir eksiklik varsa, niçin müslüman olduklarının farkında değillerse, para karşılığı din değiştirmeleri mümkündür. Yarın o paraları alamayınca, hıristiyanlığı bırakıp para veren başka bir dine de geçebilirler. Normal bir tutum değil. Din bu tarzda benimsenmez. Bir insan kendi hür iradesiyle inandığını benimsiyorsa, dünyayı verseler dinini değiştirmez. Bunu yapanlar istismarcıdır. İnsanları fikri güçle değil maddiyatla kandırıyorlar. 
     



 GÜNCEL 














</TEXT>
</DOC>
