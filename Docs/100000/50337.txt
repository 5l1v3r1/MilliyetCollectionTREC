<DOC>
<DOCNO> 50337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/yasam/yas03.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk için öldüler 
</HEADLINE>
<TEXT>

Sezen Aksu'nun 'Aşk için ölmeli, aşk o zaman aşk' sözleri, birbirlerine kavuşamayan sevdalı iki gencin bedeninde sonsuza kazındı... 
     KÜTAHYA AA 

     William Shakespeare'in ünlü eseri 'Romeo ve Juliet'teki aşkın benzeri, kız tarafının 'İlçe dışına verilemez' inadı yüzünden iki gencin canına mal oldu. 
     Ailelerinin evlenmelerine izin vermediği genç Gediz'de, sevdiği gencin intiharını öğrenen kız da Hisarcık'ta canına kıydı. 
     Hayatlarının daha baharında, henüz 19 yaşındaki iki genç arasındaki 'ölümüne sevda', Hasan Özbaş'ın Gediz'den Hisarcık'a gelişiyle başladı. Gediz'deki beyaz eşya tamircisinde kalfalık yapan Hasan, 5 ay önce çalıştığı işyerinin Hisarcık şubesinde görevlendirildi. Ve bir süre sonra, çalıştığı işyerinin üst katında bulunan ablasının evine gidip gelen Melek Türkşan ile tanıştı. 
     
Mutluluktan k busa      Kısa sürede birbirlerine aşık olan iki genç, mutluluklarını evlilikle noktalamaya karar verdi. 
     Bu kararın ardından Hisarcık'a gelen Hasan'ın ailesi, Melek'i oğullarına istedi. Ancak Melek'in ailesi, 'Başka bir ilçeye kız vermek istemedikleri' gerekçesiyle, teklife olumsuz yanıt verdi. Bir süre sonra, işyeri kapanan Hasan, Gediz'e geri döndü. Melek de, ailesinin karşı çıkmasına rağmen, Hasan'ın hediye ettiği cep telefonuyla, sevdiğiyle görüşmeye devam etti. 
     Ancak sevgi dolu bu konuşmalar, gençlerin hasretini dahada artırdı. 
     Sevdiğine kavuşamadığı için bunalıma giren Hasan, önceki gün eniştesinin evinde kendini asarak canına kıydı. Acı haber tez yayıldı ve sevdiği gencin kara haberini alan Melek de yıkıldı. Genç kız, Hasan'ın hediyesi cep telefonuyla önce sırdaşı olan en yakın arkadaşına 'İntihar ediyorum. Hakkını helal et' mesajı geçti. Ardından annesine, 'Seni üzmek istemezdim. Kaderimiz böyleymiş' diye bir mesaj bıraktı. Son sözlerini böylece söyleyen genç kız, daha sonra ablasının evinin bodrumuna gitti, ipi boynuna doladı ve birkaç saniye içinde, son nefesini vererek sevdiğini ölümde de terk etmedi... 
     



 YAŞAM 




















</TEXT>
</DOC>
