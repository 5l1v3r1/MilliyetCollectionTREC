<DOC>
<DOCNO> 99405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko45.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD'ın anketinden geleceğe yönelik "umut" çıktı... 
</HEADLINE>
<TEXT>

     Müstakil Sanayici ve İşadamları Derneği'nce MÜSİAD yapılan 6 aylık ekonomik durum değerlendirme anketinde, kriz hala atlatılamamasına karşın, iyileşme belirtisi sayılabilecek bazı sinyallerin alınmaya başlandığı ve işadamlarının gelecekten kısmen de umutlu oldukları belirlendi. 
     MÜSİAD Genel Başkanı Ali Bayramoğlu, yaptığı açıklamada, geçen yıl 17 Eylül'de yayımlanan ve bu yılın ilk yarısına ait gelişmeler ışığında yenilenen anketin, Türk işletmelerinin bir fotoğrafı olduğunu dile getirdi. 
     27 ilde 1.962 kişi arasında gerçekleştirilen ankete göre, işadamlarının hala önlerini net göremediklerini belirten Bayramoğlu, ''2001'de iş dünyasına hakim olan beklentisizlik ve umutsuzluk bulutları yavaş yavaş dağılıyor gibi görünüyor. Gelecekle ilgili endişelerin hala sona ermemesine ve tüm olumsuzluklara rağmen iş dünyası 2002'nin ikinci yarısından daha umutlu görünüyor'' dedi. 
     Bayramoğlu, üretimin küçük miktarda artmasının, iç tüketimde daha fazla bir gerileme olmamasının, ihracat bağlantılarının ümit vermesinin, işletmelerde kriz şartlarına uyumun artmasının geleceğe dair umutsuzluğun azalmasında etkili olduğunu kaydetti. 
     Ankete katılan işadamlarından yüzde 23'ü enflasyonun yüzde 60-70, yüzde 14'ü enflasyonun hükümetin hedefi olan yüzde 30-40 arasında kalacağı görüşünü dile getirdi. Her üç işadamından ikisi doların yıl sonunda 1 milyon 800 bin-2 milyon lira aralığında olacağını düşünüyor. 
     





</TEXT>
</DOC>
