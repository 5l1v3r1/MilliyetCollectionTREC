<DOC>
<DOCNO> 71893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/spor/aspo.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine düşeş geldi 0 - 1 
</HEADLINE>
<TEXT>

Fenerbahçe, Antalya’da üst üste altıncı galibiyetine ulaştı, kör - topal aldığı üç puanla ikinciliği kaptı 
     Galatasaray’ın Beşiktaş’ı yenmesinden sonra Antalya galibiyeti belki Fenerbahçe’ye liderliği getirmeyecekti ama şampiyonluk yarışında önemli bir engeli ortadan kaldıracaktı. Ancak Lorant’ın "abartı" forvet hastalığı ilk yarıda Sarı - Lacivertli ekibe soğuk terler döktürdü. Alman hoca erken uyandı, ikinci devrede oyuna giren Yusuf takımını canlandırdı. Oktay’ın 71. dakikada attığı gol Fenerbahçe’nin zirvede bir basamak yukarı çıkmasını sağladı. 
     
Sabırlı olmalıyız      Teknik Direktör Lorant, iyi oynamadıklarını, ama golü bularak haftalar sonra ikinci sıraya geldiklerini söyledi, "Bunu hak ettik" dedi 
     FENERBAHÇE’NİN Alman hocası, son dakikaya kadar golü aramak zorunda olduklarını belirtti, "Gol geç bile gelse, sabırlı olmalıyız" dedi. Lorant, kötü oynadıklarını da ekledi, "İlk yarıda topla çok az buluştuk, ancak ikinci yarıda istediğimiz gibi oynadık. Galibiyetten sonra farkı açacak pozisyonlarımız vardı, ama bunları boşa harcadık" diye konuştu. 
     LORANT, haftalar sonra 8 - 9 puan geriden gelerek, ikinci sıraya yerleştiklerini de hatırlattı, "Bunu hak ettik" ifadesini kullandı. Alman hoca, Yusuf’un beklendiğinden çok daha iyi oynadığını vurguladı, "Lazetiç elinden geleni yaptı. Simao istenen düzeyde değil, ama önemli de değil. Şunu da unutmamak lazım ki, Revivo gibi bir oyuncumuz yoktu" dedi. 
     
Kader anları      55. dakikada Şenol ceza alanına hareketlenirken, Rüştü çizgiye geçerek topu elle kesti. Bu pozisyonun karşılığı kesinlikle direkt vuruş ve hakem takdirine göre sarı veya kırmızı karttı. Ancak yardımcı hakem Adnan Ayçiçek enstantaneyi atladı ve Erol Ersoy’u da yanılttı. Maç golsüz giderken, önce Rapajc’in, ardından kaleci ile karşı karşıya kalan Yusuf’un şutlarından sonuç çıkmaması da Fenerbahçe açısından kader anlarıydı. 
     
Nasıl oynadılar      RÜŞTÜ İlk yarıda savunma açıklarını çok iyi kapadı, zamanında yaptığı çıkışlarla yan toplarda etkili olurken yine güven verdi. 
     FATİH Hem savunmada, hem hücumda etkili oyunuyla göz doldurdu. Müthiş enerji ve hırsıyla Fenerbahçe'nin en iyilerindendi. 
     OGÜN Uzun bir aradan sonra ilk kez liberoda görev yaptı. Savunmayı iyi toparladı. Topla çıkışlarında ise ağır kaldı. 
     MİRKOVİÇ Mücadeleci oyunu ile dikkat çekerken, hatasız bir doksan dakika çıkardı. Çabukluğuyla tehlikeleri çabuk kesti. 
     SİMAO Brezilyalı oyuncu görev yaptığı 45 dakika içinde vasatın üstüne çıkamadı. Lorant ikinci yarıda oyundan almakta haklıydı. 
     JOHNSON Çok çalıştı. Orta sahadaki boşlukları zamanında kapatırken fırsat buldukça da hem savunmaya hem de ofansa destek verdi. 
     ABDULLAH İlk yarıda tutuk bir oyun sergileyen tecrübeli oyuncu, ikinci yarıda toparlandı ve sol kulvarı Rapajc ile birlikte iyi kullandı. 
     RAPAJC Forvetin gerisinde görev yapan Hırvat oyuncu buluştuğu toplarda takıma hareket getirdi. Topsuz oyunda az gözükmesi eksik yanıydı. 
     SERHAT Ofansif ve defansif görevlerini olumlu şekilde yerine getiren genç oyuncu, gol pozisyonlarında pek fazla etkili olamadı. 
     ANDERSSON İsveçli oyuncunun son haftalardaki düşüşü Antalyaspor maçında da devam etti. Topla buluştuğu anlarda bekleneni veremedi. 
     OKTAY Gol orucunu Antalyaspor maçında bozdu. İstediği toplarla fazlaca buluşamamasına rağmen iyi niyetli çabası ile dikkat çekti. 
     YUSUF Oyuna girmesi ile orta sahaya gözle görülür bir hareket getirdi. Aldığı topları iyi kullandı ancak gol vuruşlarında başarılı değildi. 
     LAZETİÇ Uzun bir aradan sonra şans buldu, Yugoslav oyuncu istekli ve arzulu gözükerek olumlu not aldı, eline geçen fırsatı iyi kullandı. 
     HAKAN Kısa bir süre oyunda kalmasına rağmen orta sahada elinden geleni yapmaya çalıştı. İyi niyetiyle faydalı oldu. 
     
Hakem      İnişli çıkışlı grafik çizdi 
     HAKEM Erol Ersoy vasat bir görüntü verdi. Faul düdüklerinde aksayan Ersoy, kart kullanımında istikrarlı değildi. İlk yarıda Şenol’un, Rüştü’ye yaptığı faulu iyi süzemedi. Şenol’un gollük şutu, Rüştü’den sekmeyip, ağlara gitse büyük tartışma çıkacaktı. Mirkoviç’in, Atilla’ya yaptığı faulu da atladı. Lazetic’in penaltı itirazı yaptığı pozisyondaki kararı tartışmalıydı. Rüştü’nün elle kestiği topta yan hakeminin kararına uydu. 
     
Notlar      İşte fair - play 
     KARŞILAŞMANIN ikinci yarısında Antalyasporlu Şenol’un geliştirdiği bir atağı ceza alanı dışında elle kesen Rüştü, maç sonrası hakemin bu pozisyonda oyunu devam ettirmekle hata yaptığını söyledi. Milli file bekçisi, "Topa dokunduğumda ceza alanını terketmiştim. Hakem görmedi" diye konuştu. 
     
     Serhat’a teklif 
     FENERBAHÇE yönetimi, genç golcüyü beş yıl daha takıma bağlamaya hazırlanıyor. Leverkusen, Möenchengladbach, Werder Bremen gibi ekiplerin talip olduğu Serhat "Teklifler onur verici. Ancak gönlüm kalmaktan yana. Bu takımda 10 yıl oynarım" dedi. Bunun üzerine yönetim, sezon bitiminde milli futbolcu ile beş yıllık mukavele imzalatmak için masaya oturacak. 
     
     Yönetimin hedefi 
     YÖNETİM, Belek’te yaptığı toplantıda hedefi önce üçüncü yıldız, sonra Şampiyonlar Ligi olarak saptadı. Bu konuda teknik heyete ve futbolculara sonuna kadar destek verdiklerini açıklayan Sarı - Lacivertli yöneticiler, kesenin ağzını da açtıklarını bildirdiler. 
     
     PAF galip 
     FENERBAHÇE PAF takımı, kötü gidişe Antalya’da son verdi. Sarı - Lacivertliler deplasmanda Antalyaspor’u 3-1 yenerek, moral buldu. 
     
     Revivo tribünde 
     LORANT, hafta başından bu yana oynayıp oynamayacağı tartışılan Revivo’yu son dakikada kadrodan çıkardı. Bu oyuncuyu son iki idmanda deneyen Alman hoca, maçtan önce Revivo ile görüşüp, kendisini riske etmek istemediğini söyledi. İsrailli futbolcunun yanı sıra Uche, Ümit Özat, Serkan ve Ali Güneş de tribüne çıktı. 
     



 SPOR 
























</TEXT>
</DOC>
