<DOC>
<DOCNO> 99334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun13.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
The İndependent ''Türkiye'yi AB'ye seve seve almalıyız'' 
</HEADLINE>
<TEXT>

     TBMM'nin seçim kararının ardından AB için gereken reformları onaylama yoluna gitmesi, Batı Avrupa'da yankı buldu. The Independent gazetesi, Türkiye'nin sağladığı ilerlemenin küçünsenmemesi gerektiğini belirtirken "Türk seçmenlerine, ülkeleri AB üyeliği koşullarını yerine getirirse seve seve birliğe alınacağı konusunda güvence vermeliyiz" diye yazdı. 
     The Independent gazetesi, Türk Parlamentosunun dün 3 Kasım'da erken seçim yapılmasını onayladığını anımsattı. 
     Başbakan Bülent Ecevit'in hastalığı nedeniyle gerekli hale gelen seçim kararını, Türkiye'de bulutların dağıtılabileceğinin bir kanıtı olarak yorumlayan gazete, seçim kararının, normal koşullarda 18 aydan önce ele alınamayacağı reformları görüşme olanağını sağladığını belirtti. Gazete, seçim kararının ayrıca Türkiye ve seçmenlerinin Avrupalı kimliklerini kanıtlama şansını da verdiğini savundu. 
     "Bir süre öncesine kadar Türkiye'de siyasi bir kriz, askeri darbe söylentilerine yol açardı" diyen gazete, DSP'den istifaların yeni seçim ortamına ve Türkiye'nin AB üyeliğine bağlı yeni bir partinin kurulmasına zemin hazırladığını kaydetti. 
     İngiliz gazetesi, TBMM'de ele alınan reformların Türkiye'nin Avrupa'nın bir parçası olma isteğine ilişkin soru işaretlerinin birçoğuna yanıt verecek türünden olduğunu belirtirken önerilen reformların arasında ölüm cezası ve Kürtçe radyo-tv yayını ve eğitimi üzerindeki yasağı kaldırılması ve toplantı hakkına ilişkin sınırlamalarının hafifletilmesi gibi önlemlerin de yer aldığına dikkat çekti. 
     Ecevit ve taraflarının erken seçimin Avrupa yolunu tıkabileceği, AKP'nin zaferi ile sonuçlanabileceği ve IMF kredilerini engellebileceği uyarısını yaptıklarını kaydeden gazete, "Seçim kampanyası, Türk seçmenlerine bu kaygılarının yersiz olduğunu gösterme şansı veriyor" diye yazdı. 
     Türkiye'de daha önce de yapılan bazı seçimlerde süpriz sonuçlarının alındığına işaret eden The Independent, şu değerlendirmesini yaptı 
     "Türkiye'de daha önce sürpriz seçim sonuçları alınmış, örnek olarak Sayın Ecevit'in 1999 zaferi tahmin edilmemişti. Bu nedenle AKP'nin zaferine kesin gözü ile bakılmamalı, İsmail Cem'in yeni Avrupa yanlısı grubun çekiçiliği de gözardı edilmemelidir. O zamana kadar, Türkiye'yi ilerlemelerini küçümseyerek uzaklaştırmamak Avrupa'ya bağlıdır. Türkiye'nin Afganistan'daki çok uluslu barış koruma gücü komutasını olumlu karşılamalıyız. Türk seçmenlerini, ülkeleri AB üyeliği koşullarını yerine getirirse seve seve birliğe alınacağı konusunda güvence vermeliyiz." Financial Times gazetesi de, konuyla ilgili geniş haberinde, Başbakan Bülent Ecevit'in erken seçimi engellemek için bazı tehlikeleri işaret ettiğini, DSP'nin erken seçime karşı çıkan tek parti olduğunu yazdı. 
     The Times gazetesi, haberi ''Türk milletvekilleri seçim gününü tesbit etti'' başlığıyla verirken, Daily telegraph gazetesi, erken seçim kararının, Başbakan Bülent Ecevit'in muhalefetine karşın alındığını belirtti. 
     The Guardian Gazetesi ise daha ziyade Irak ile ilgili gelişmelere dikkat çekti. Gazete, Başbakan Ecevit'in, ABD'yi Irak'a karşı bir operasyondan caydırmak için çaba gösterdiğine dair açıklamalarına yer verdi. 
     





</TEXT>
</DOC>
