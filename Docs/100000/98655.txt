<DOC>
<DOCNO> 98655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/soneko01.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanı "Ekonominin temeli sağlam" 
</HEADLINE>
<TEXT>

     ABD Hazine Bakanı Paul O'Neill, borsadaki güçlüklere ve tüketici güvenini sarsan iş dünyası skandallarına karşın ülke ekonomisinin temelinin sağlam olduğunu söyledi. 
     O'Neill, pazar günü ABD'de birçok televizyon kanalında katıldığı programlarda, ekonomik durum konusunda halkı ikna etmeye çalıştı. 
     ABD Başkanı George Walker Bush yönetimi, Kasım ayındaki Kongre seçimlerine yönelik orta dönem muhtemel siyasi zararı önlemek için, ekonominin büyümeye elverişli olduğu mesajını aşılamaya çalışırken, şirketlerin muhasebe problemleri ve bunun yol açtığı borsa çöküntüsü, bu söylemleri desteklemiyor. 
     O'Neill, NBC televizyonuna, ''Bizim ekonomimiz, orada, ana caddede, ekonomik büyüme de aynen düşündüğümüz gibi ilerliyor. Önümüzde iyi haberler var'' diyerek umut vermeye çalıştı. Paul O'Neill, Amerikan halkının uzun dönemli yatırımlara dikkatini yöneltmesi gerektiğini ve borsaya inancını sürdürmesini istedi. O'Neill, ''Amerikan ekonomisine yatırım yapanlar, zaman içinde kazanacaklar. Tarihimizde Amerikan ekonomisine yatırım yapanların kazanmadığı uzun bir dönem hiç olmadı'' dedi. 
     Son iki buçuk aydır, yatırımcılar, Dow hisselerinin son beş yıldaki en düşük değerine ulaştığını izlediler. 
     Bush yönetimi, Kongre ile birlikte çalışarak, ekonominin eski haline kavuşmasını sağlayacak yasa tasarılarına ağırlık veriyor. Ancak, şirket skandallarına karşı güçlü tedbirlerin bile, yatırımcı güvenini orta vadede yerine getirmeye yetmeyeceği yorumları yapılıyor. 
     O'Neill, ülke ekonomisinin en kötü döneminde, 4 Orta Asya ülkesini ziyaret ederek, orada ekonomik büyüme, özelleştirme ve yaşam standartlarının artırılması ile terörizme finansal destek konularını tartışmaya gittiği için de ağır şekilde kamuoyunda eleştiriliyor. ABD Hazine Bakanı, bu hafta da Güney Amerika'yı ziyaret etmeyi planlıyordu ancak Başkan Bush'un isteği üzerine bu gezisini erteledi. O'Neill, bu eleştirilere karşılık, kendisinin hiçbir zaman, ''güneşin sadece Washington ve New York üzerinde yükseldiğini düşünen'' bir kişi olduğu izlenimi vermek istemediğini söyledi. O'Neill, ''kendi güvenliğimizi hem askeri hem de ekonomik olarak korumak için dünyanın ne yaptığına dikkat etmeliyiz'' dedi. 
     





</TEXT>
</DOC>
