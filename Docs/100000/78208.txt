<DOC>
<DOCNO> 78208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sonspo17.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray şampiyonluğa çok yaklaştı... 
</HEADLINE>
<TEXT>

     Galatasaray, İstanbulspor karşısında aldığı 3 puanla, ligin bitimine 3 hafta kala şampiyonluk yarışında büyük bir avantaj yakaladı. 
     Şampiyonluktaki rakipleri Fenerbahçe ve Beşiktaş'ın birbirleriyle karşılaşacağı haftada İstanbulspor deplasmanından galibiyetle ayrılan sarı-kırmızılılar, böylece maç fazlasıyla 2. sıradaki Fenerbahçe'nin 6 puan önüne geçti. 
     Puanını 69'a yükselten Galatasaray, rahat bir şekilde yarınki derbi maçın sonucunu bekleyecek. Fenerbahçe'nin puan kaybı halinde, son 3 haftaya 3'ten fazla puan farkıyla girecek olan sarı-kırmızılılar, ayrıca iki rakibini de averaj bakımından geçmesiyle de, ayrı bir avantaj elde etmiş bulunuyor. 
     
     İSTANBULSPOR YİNE 9 KİŞİ KALDI 

     İstanbulspor, ligin ilk yarısında olduğu gibi, bugün yapılan maçta da Galatasaray karşısında 9 kişiyle mücadele etmek zorunda kaldı. 
     Ligin 14. haftasında Ali Sami Yen Stadı'nda oynanan maçta 30. 
     dakikada Petkov ve 33. dakikada da Bushaj'ın kırmızı kart görmeleri üzerine, 57 dakika 9 kişiyle mücadele edip, sahadan 4-1 yenik ayrılmıştı. Bugünkü maçta da 22. dakikada Ferdi, 37. dakikada da Zdravkov'un kırmızı kart görmeleriyle, dakika 9 kişi oynayan ''İstanbul Boğaları'' sahadan 2-0 yenik ayrıldı. 
     
     FERDİ ''KIRMIZI KART ÇOK AĞIR BİR KARAR'' 

     Hasan Şaş ile girdiği ikili mücadelede kırmızı kart görerek oyun dışı kalan İstanbulsporlu Ferdi, hakem Orhan Erdemir'in çok ağır bir karar verdiğini söyledi. 
     Kırmızı kart gördükten sonra ağlayarak soyunma odasına giden Ferdi, o pozisyonda Hasan Şaş ile birlikte topa girdiklerini kaydederek, ''Kırmızı kartı hak etmedim. Karar çok ağırdı, yazık'' dedi. 
     Kaleci Zdravkov ise hata yaptığını ve sonucunda kırmızı kart gördüğünü belirterek, ''Zamanlama hatası yaptım ve bu hata sonucunda da oyun dışı kaldım'' diye konuştu. 
     
     SAFFET'İN KÖTÜ KADERİ 

     Galatasaray karşısında kendi kalesine gol atan Saffet Akbaş, kötü kaderini yenemedi. 
     Daha önce Fenerbahçe forması giyerken, Beşiktaş'a bir lig maçında, 1998-99 sezonunda UEFA Kupası 1. tur rövanş maçında da deplasmanda Parma karşısında kendi kalesine goller atan Saffet, Galatasaray maçında yine kendi filelerini havalandırdı. 
     
     AYKUT KOCAMAN BALKONDAN İZLEDİ 

     Ligde Ankaragücü maçında sahaya girdiği için Profesyonel Futbol Disiplin Kurulu PFDK tarafından cezalandırılan İstanbulspor Teknik Sorumlusu Aykut Kocaman, karşılaşmayı yardımcısı Gökhan Keskin ile birlikte tesislerin balkonundan izledi. 
     Kocaman, balkondan verdiği direktiflerle takımını, Galatasaray karşısında yönlendirmeye çalıştı. 
     
     ERDEMİR ANONS YAPTIRDI 

     Karşılaşmanın hakemi Orhan Erdemir, 2. yarıda kötü tezahurat nedeniyle oyunu durdurup anons yaptırdı. 
     Maçın 68. dakikasında Galatasaraylı taraftarların özellikle Fenerbahçe aleyhine tezahüratta bulunmaları üzerine yapılan anonsun ardından, karşılaşma devam etti. 
     
     GALATASARAY 4 MAÇTIR GOL YEMİYOR 

     Galatasaray, İstanbulspor maçıyla birlikte, ligde son 4 maçtır kalesini rakip forvetlere kapadı. 
     En son ligin 28. haftasında 2-1 kazandığı Bursaspor maçında 4. 
     dakikada Fatih'in ayağından kalesinde gol gören sarı-kırmızılılar, Diyarbakırspor, Trabzonspor erteleme , Samsunspor ve İstanbulspor maçlarında kalesinde gol görmezken, tam 444 dakikadır gol yemiyor. 
     





</TEXT>
</DOC>
