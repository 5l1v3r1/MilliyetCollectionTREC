<DOC>
<DOCNO> 98961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur20.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıkta Irak için zirve yapıldı... 
</HEADLINE>
<TEXT>

     Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu ve Dışişleri Bakanı Şükrü Sina Gürel ile ABD'nin Irak'a yönelik olası operasyonu değerlendirdi. 
     Başbakan Bülent Ecevit, Başbakanlık resmi konutunda Genelkurmay Başkanı Orgeneral Hüseyin Kıvrıkoğlu ve Dışişleri Bakanı Şükrü Sina Gürel ile bir saat süren bir toplantı yaptı. Toplantının son yarım saatlik bölümüne Dışişleri Bakanlığı Müsteşarı Uğur Ziyal ve Ortadoğu Dairesi Genel Müdürü Türkekul Kurttekin de katıldı. Toplantıda, ABD'nin sonbaharda gerçekleştirmeyi planladığı Irak'a yönelik operasyon ve bu operasyonun Türkiye'ye etkilerinin değerlendirildiği öğrenildi. 
     
     ASKERİ ŞURA YARIN TOPLANIYOR 
     Türk Silahlı Kuvvetlerindeki emekli olacak personel ve terfi olacak personelin durumlarının ele alınacağı Yüksek Askeri Şura toplantısı yarın yapılacak. Genelkurmay Karargahındaki şura toplantısına Başbakan Bülent Ecevit'in de katılacağı bildirildi. 
     





</TEXT>
</DOC>
