<DOC>
<DOCNO> 99208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur22.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit 88 gün sonra makamında... 
</HEADLINE>
<TEXT>

     Başbakan Bülent Ecevit, 88 gün aradan sonra ilk kez Başbakanlık'taki makamına çıktı. 
     Yüksek Askeri Şura'nın ilk günkü toplantısına başkanlık eden ve Şura üyeleriyle Anıtkabir'i ziyaret eden Başbakan Ecevit, Kara Kuvvetleri Komutanı Orgeneral Hilmi Özkök'ün Kara Kuvvetleri Komutanlığı karargahında Şura üyeleri onuruna verdiği öğle yemeğine katıldı. Başbakan Ecevit, yemeğin ardından Başbakanlık Merkez Binası'na geçti. 
     Başbakan Ecevit, rahatsızlığından sonra, Başbakanlık'ın A giriş kapısı tarafındaki otopark girişine özel olarak inşa edilen asansörü kullanarak makamına çıktı. 
     Ecevit, rahatsızlanarak hastaneye kaldırıldığı 4 Mayıs 2002 Cumartesi gününden bu yana ilk kez makamında çalışmaya başladı. 
     Başbakan Ecevit'in çalışmalarını bundan sonra Başbakanlık Merkez Binası'nda sürdüreceği bildirildi. 
     Ecevit, rahatsızlığından sonra Başbakanlık Merkez Binası'na iki kez Bakanlar Kurulu toplantısına başkanlık etmek üzere gelmiş, ancak makamına çıkmadan binadan ayrılmıştı. 
     Rahatsızlığından sonra çalışmalarını bir süre Oran Şehri'ndeki çalışma ofisinde sürdüren Ecevit, yaklaşık 20 günden bu yana da çalışma yeri olarak Başbakanlık Resmi Konutu'nu kullanıyordu. 
     
</TEXT>
</DOC>
