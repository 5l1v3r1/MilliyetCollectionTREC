<DOC>
<DOCNO> 88027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/spor/ysenay.html </URL>
<DATE> 2002/06/05/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Kosta Rika sürprizi 
</HEADLINE>
<TEXT>

     Çin’den, üstün futbol temposu ile Kosta Rika’yı yenmesini beklerken, tersine bir Kosta Rika gösterisi ve galibiyetine şahitlik ettik Kore’deki maçta. 
     Futbolda çabuk düşünüp çok çabuk hareket etme gerçeklerinden önemli pozisyon resimleri sergileyen Kosta Rika, dünkü ürkütücü temposunu bizim oyuna da taşıyabilirse eğer diye, zaman zaman ürpertiler hissettim doğrusu... Kosta Rika, toplu kapanıp, toplu hareketlerle karşı alana dağılıveren, çok süratli ekip... Teknik kapasiteleri bayağı yüksek... Tek top oynamaya itina gösteriyorlar. Kanatlardan geliştirdikleri hücumlar çok etkileyici. Wanchope hem oyun kurucu, hem oyunu derleyip toparlayan bir beyin Kosta Rika’da... 
     Çin ise içi boş bir balon gibiydi Gwangju çimeninde... Kosta Rika’yı seyretmek zorunluluğu varmış gibi bir şaşkınlığın içinde göründüler... Ne pres yapma yetenekleri var, ne de paslaşma üslubu konusunda bilgileri... Milutinovic, Çin’e pek bir şey verememiş, gördüğümüz kadarıyla... Oyuna liderlik yapacak tek futbolcu çarpmadı gözlerimize... Ayrıca üstün fiziğe sahip rakipler önünde doğaları gereği olan küçük cüsseleriyle gerektiği gibi boğuşamıyorlar... Yani Çin’in Asya grubundan beynelmilel kupalara sürekli katılması her zaman doğal olabilir. Ancak iş, finallerde göze batıcı işler yapmaya gelince,bu gördüğümüz Çin için bu düşünce şimdilik tatlı hayal olmaktan öteye geçemez... 
     Kosta Rika’nın bizimle oynayacağı maç adına da düşünceler gelip takılıyor insanın aklına... Kosta Rika önünde işimizin çok kolay olmadığını açıkça söylemeliyiz... Gruptaki sürpriz ekip olarak fırlayan bu takımı çok ciddiye alıp onlarla büyük bir fizik güç savaşına hazırlanmayıyız... Topla oynama şansı büyük oranlarda bizim elimize geçmezse kazanmamız tehlikelere girebilir... Hele de bizim savunmadaki bilinen zaaflarımızı hepimiz iyi biliyorsak eğer... 
     



 SPOR 











































</TEXT>
</DOC>
