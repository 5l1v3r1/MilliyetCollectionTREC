<DOC>
<DOCNO> 52783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sondun11.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, Bin Ladin'in dünürünün öldüğünü doğruladı 
</HEADLINE>
<TEXT>

     Taliban, ABD'de 11 Eylül'deki terörist saldırıların baş sorumlusu ilan edilen Usame Bin Ladin'in danışmanı ve El Kaide örgütünün liderlerinden Muhammed Atıf'ın öldürüldüğünü doğruladı. 
     Afganistan'ın güneyindeki Spin Boldak kasabasından AP'ye bir açıklama yapan Taliban yetkilisi Molla Melvi Necibullah, Atıf ve yanındaki 7 El Kaide üyesinin, 3 gün önce ABD tarafından düzenlenen saldırıda öldüğünü söyledi. 
     Saldırıda ölen diğer El Kaide üyelerinin isimlerini açıklamayan Necibullah, Usame Bin Ladin'in ise hala hayatta olduğunu bildirdi. 
     Atıf, 1998 yılında Kenya ve Tanzanya'daki ABD büyükelçiliklerine düzenlenen saldırılarda yer alma ve 1993 yılında Somali'de bir helikopterin düşürülerek 18 Amerikan askerinin öldürülmesinden sorumlu olarak da suçlanıyordu. 
     Atıf'ın kızının Bin Ladin'in oğluyla bu yıl başında evlenmesi, onun Bin Ladin'e olan yakınlığını gösteriyor. 
     






</TEXT>
</DOC>
