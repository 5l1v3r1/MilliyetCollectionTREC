<DOC>
<DOCNO> 65989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/yazar/bila.html </URL>
<DATE> 2002/02/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit Sorun inşaatlarda 
</HEADLINE>
<TEXT>

     Afyon depreminde 44 yurttaşımızı yitirdik. Ülke bir kez daha deprem yasına büründü. 
     Deprem 6 büyüklüğünde olmasına karşın yine birçok bina yerle bir oldu. 
     Tek teselli, Körfez depreminde deneyimli olan idarenin çok daha çabuk müdahale edebilmesi, kurtarma çalışmalarına başlanılabilmesiydi. 
     Deprem günü bölgeye giden Başbakan Ecevit'e dün izlenimlerini sorduk, şu yanıtı verdi 
     "Allah'tan deprem tatil günü oldu. Yoksa can kaybımız daha da artabilirdi. Bu gözlemim şu ki, asıl sorun inşaatlarda. Yapıların çürüklüğünde. Yoksa 6 büyüklüğünde bir deprem çok da şiddetli sayılmıyor. Örneğin, Japonya'da 7 - 8 büyüklüğündeki depremlere binalar dayanabiliyor, yıkılmıyor. Bu nedenle de can kaybı olmuyor. Ama Türkiye'de çok daha az şiddetteki depremlerde binalar yıkılıyor. Afyon depreminde de bunu gözledim. Öreğin bir sanayi sitesi olduğu gibi yıkılmış. Yerle bir olmuş. Anlaşılıyor ki, sorun yapılardan kaynaklanıyor." 
     Başbakan Ecevit, yapılacak incelemeler sonucunda bu inşaatların sorumlularının belirleneceğini ve gereken işlemlerin yapılacağını ekliyor. 
     Büyük Marmara depremi de Türkiye'deki temel sorunun yapılardan kaynaklandığını ortaya koymuştu. Gecekondulaşma, gecekondu gibi apartmanlaşma sonucunda en küçük bir sarsıntıda binalar insanların başına yıkılıyor. 
     "Malzemeden çalma" kavramı, Türk inşaat sektörünün yerleşik kavramlarından biri, maalesef... 
     Türkiye'nin yüzde 90'ı deprem bölgesi olarak tanımlanıyor. Bu gerçek gösteriyor ki, Türkiye'nin, hemen her yerinde depreme dayanıklılık esasıyla inşaat yapılmalı. Bunun denetimi çok sıkı tutulmalı... 
     İnşaat devam ederken de kontroller ciddi olarak sürdürülmeli. Torpille, rüşvetle inşaat ruhsatı, iskan ruhsatı verilmemeli... 
     İnşaat sektörünün artık Türkiye için ne kadar yaşamsal bir önem taşıdığı tartışıldı. Bu sektörün zaafları yüzünden binlerce insanımız can verdi. 
     Bu sorun artık ulusal bir sorun boyutundadır. 
     İnşaat yapacak, inşaat yaptıracak, ev alacak, ev satacak herkesin bu bilinçle hareket etmesi, hükümetin ve belediyelerin de vatandaşın yanında bu denetimleri yapması gerekir. 
     Son depremde de görüldü ki can alan deprem değil, çürük yapılar... 
     
     







Deprem ve Barka 


İlaç keyfi... 


Ecevit Sorun inşaatlarda 


Davos kulisinde Tayyip, Cem ve Derviş... 


Saddam'a geri sayım 


Öldüren deprem değil, yoksulluk 


Benzin zammı bıktırdı 


Kim korkar diyalogdan 


Kötü medya, iyi medyayı kovar 


100 bin kişi ölse, bizimkiler bir şey anlar mı 


Barka'yı tanımış olmak 


Yanlışı Isparta Havaalanı'nda aramak zorundayız 


Porto Alegre 


Ha gayret, 2.5 milyar dolar da uçar 


</TEXT>
</DOC>
