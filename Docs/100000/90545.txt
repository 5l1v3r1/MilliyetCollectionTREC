<DOC>
<DOCNO> 90545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/soneko19.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İç turizmde tatil zammı 
</HEADLINE>
<TEXT>

     İlk ve orta dereceli okulların kapanmasıyla canlanan iç turizm pazarında, fiyatların bir haftada ortalama yüzde 17,2 arttığı bildirildi. 
     Ekin Yazım Grubu Araştırma Birimi'nin, seyahat acentaları ve konaklama tesislerinin tüketiciye yönelik ilan ettikleri fiyatlar esas alınarak yaptığı araştırmaya göre, incelenen 285 tesisten 201'i okulların kapanmasından hemen sonra fiyatlarını artırdı. Diğer tesislerden 60'ının fiyatları değişmezken, 24 firma da fiyatlarını düşürdü. 
     Fiyat artışının bölgelere göre dağılımında Çeşme, Didim ve diğer turistik merkezlerin oluşturduğu İzmir bölgesi yüzde 23,4 ile ilk sırada yer aldı. 
     İzmir'i yüzde 23,1 ile Kemer ve yüzde 20,9 ile Bodrum izledi. 
     Fethiye'de yüzde 19,9, Kuşadası'nda yüzde 19,8, Alanya'da yüzde 18,3, Side'de yüzde 18,1, Belek'te yüzde 14,6, Marmaris'te yüzde 13,7 ve Antalya'da yüzde 13,6 artış oldu. 
     Bu yıl okulların kapanmasıyla birlikte fiyatlarını ortalama yüzde 17,2 oranında artıran tesislerin, geçen yılın aynı döneminde, yaşanan 
     ağır ekonomik kriz nedeniyle fiyatlara zam yapmadığı, kimi bölgelerde fiyat indirimine bile gittiği vurgulandı. 
     





</TEXT>
</DOC>
