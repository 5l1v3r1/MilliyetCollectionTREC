<DOC>
<DOCNO> 57664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur21.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da da çok sayıda ilçe ve köyün yolu kapalı 
</HEADLINE>
<TEXT>

     Trakya'da dün akşamdan bu yana devam eden kar yağışı nedeniyle yollarda meydana gelen buzlanma ve yoğun kar birikmesi sonucu 14 ilçe yolu ile 488 köy yolu ulaşıma kapandı. 
     Edirne Meteoroloji Müdürlüğü'nden alınan bilgiye göre, kent merkezinde kar kalınlığı 31 santimetre olurken, ilçe yollarında da 50-60 santimetreye ulaştı. 
     Kent merkezinde belediye, köy hizmetleri ve DSİ ekipleri, kar temizleme çalışmasını sürdürürken, kapalı köy yollarının açılmasına da başlandı. 
     Edirne-İstanbul arasında TEM Otoyolu ile D-100 karayolunda otobüs seferleri güçlükle yapılırken, araçların zincir takmadan yola çıkmalarına izin verilmiyor. 12 saat içinde bölgede, çift taraflı yaralamalı ve maddi hasarlı 13 trafik kazası meydana geldi. 
     Edirne'nin Keşan-Enez, Keşan-İpsala, Keşan-Uzunköprü, Lalapaşa- Süloğlu, Süloğlu-Edirne, Meriç-Uzunköprü, Meriç-İpsala ve İpsala-Enez İlçeleri arasındaki yollarda, buzlanma ve aşırı kar birikmesi sonucu ulaşım yapılamıyor. 
     Edirne merkeze bağlı 15, Keşan'da 47, Uzunköprü'de 43, Lalapaşa'da 25, Meriç'te 20, İpsala'da 18, Enez'de 16, Havsa'da 15 ve Süloğlu 
     İlçesi'ne bağlı 10 köy yolu olmak üzere, toplam 209 köy yolunda ulaşım sağlanamıyor. 
     Bu arada, Edirne Kapıkule, Pazarkule ve İpsala Sınır Kapısı'nda ulaşımın güçlükle yapıldığı bildirildi. 
     Karayolları yetkililerinden alınan bilgiye göre, Kırklareli'nin Pınarhisar, Vize, Saray, Demirköy ve Kofçaz ilçelerine yolun kapalı olması nedeniyle ulaşım sağlanamıyor. İlçe yollarını açma çalışması tipi nedeniyle yapılamıyor. 
     Kırklareli'ne bağlı Vize'de 26, Kofçaz'da 16, Demirköy'de 16, Pınarhisar'da 7 ve Pehlivanköy'de 8 köy yolunda ulaşım yapılamıyor. 
     Demirköy'de kar kalınlığının 80 santimetrenin üzerinde olduğu ve Mahya Tepe'deki TRT vericisi ile askeri bir birliğe ait radar tesisine giden yolun da yoğun kar yağışı nedeniyle kapalı olduğu belirtildi. 
     Demirköy, Vize ve Kofçaz ilçelerinde elektrik hatlarında meydana gelen tel kopmaları nedeniyle dün geceden bu yana elektrik enerjisi verilemiyor. 
     Kırklarli merkeze bağlı Dereköy, Çağlayık, Geçitağzı, Karadere, Şükrüpaşa ve Armağan köy yollarının kapalı olduğu ve açma çalışmasının sürdüğü bildirildi. 
     Bu arada, Dereköy'de mahsur kalan Sezgin, eşi Nagihan, çocukları İsa ve Zafer Tetik, Türk Silahlı Kuvvetleri mensupları tarafından kurtarıldı. 
     Tekirdağ Köy Hizmetleri İl Müdürlüğü yetkilileri, il genelinde kar yağışının yoğun şekilde devam ettiğini, açtıkları yolların yeniden kapandığını söylediler. 
     Yetkililer, 200 civarında köy yolunun kapalı olduğunu ve açma çalışmalarının sürdüğünü belirterek, ''Yol açma çalışmalarında karayolları ekiplerine de yardımcı oluyoruz'' dedi. 
     Şarköy İlçesi'nde kar kalındığı 30 santimetre olurken, bazı köylerde de 1 metreye ulaştığı bildirildi. 
     Şarköy'den, Tekirdağ, İstanbul, Edirne, Çanakkale ile Keşan ve Malkara ilçelerine ulaşım yapılamıyor. 
     Şarköy'de yolların kapalı olması nedeniyle ilçeye günlük gazeteler ulaştırılamazken, sık sık elektriklerinde kesildiği belirtildi. 
     Balıkçı tekneleri ise tipi ve rüzgar nedeniyle limandan ayrılamıyor. 
     Karayolları ekipleri, Trakya'da gece yollarda biriken karları temizlerken, tuz atma çalışmalarını aralıksız sürdürdü. Karayolları ekipleri, Ramazan Bayramı nedeniyle yollarda mahsur kalan ve kayma sonucu yoldan çıkan çok sayıda aracı da kurtardı. Ekipler, cezaevleri, havaalanı ve hastaneye giden ana yoları da açtılar. 
     






</TEXT>
</DOC>
