<DOC>
<DOCNO> 56092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur26.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İçel, Adana ve Osmaniye'de sel korkusu... 
</HEADLINE>
<TEXT>

     Adana Meteoroloji Bölge Müdürlüğü verilerine göre, önümüzdeki 24 saat içinde İçel'de metrekareye 100, Adana'da ise 60 kilogram yağış düşmesi bekleniyor. 
     Adana Meteoroloji Bölge Müdürlüğü yetkilileri, Adana ve çevresinde dün akşam başlayan yağışların 10 Aralık Pazartesi gününe kadar devam edeceğini, son 24 saat içinde Adana'da metrekareye 39, İçel'de ise 46 kilogram yağış düştüğünü bildirdiler. 
     Yağışların özellikle yarın daha etkili olacağını belirten yetkililer, 24 saat içinde İçel'de metrekareye 100, Adana'da ise 60 kilogam yağış beklendiğini söylediler. 
     Bu arada, Adana'da dün akşamdan beri aralıksız devam eden yağışlar nedeniyle merkez Seyhan ve Yüreğir ilçelerinde bazı mahallelerdeki evlerin alt katlarını su bastığı bildirildi. 
     Adana Büyükşehir Belediyesi İtfaiye ekiplerince, vatandaşlardan gelen talep üzerine evlerdeki suların çekilmesi işlemlerinin sürdürüldüğü ifade edildi. 
     Osmaniye Valiliği halkı uyardı 
     Öte yandan, Osmaniye Valiliği de bölgede 2 gün sağanak yağışların devam etmesinin beklendiğini belirterek, vatandaşları dikkatli olmaları konusunda uyardı. 
     Valilik'ten yapılan yazılı açıklamada, Meteoroloji Bölge Müdürlüğü'nden alınan bilgiye göre, Akdeniz üzerinden gelen yağışlı havanın etkisinin süreceği ve sağanak yağışların 2 gün daha devam etmesinin beklendiği bildirildi. 
     Açıklamada, yağış yanında kuvvetli rüzgar ihtimaline de dikkat çekilerek, vatandaş duyarlı olmaya ve gerekli tedbirleri almaya çağrıldı. 
     






</TEXT>
</DOC>
