<DOC>
<DOCNO> 73990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun11.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da sağlık hizmetlerinde ırkçılık yapılıyor 
</HEADLINE>
<TEXT>

     ABD'de azınlık gruplarına mensup kişilerin, sağlık sigortaları olsa bile, ancak düşük kaliteli sağlık hizmetinden yararlanabildiği ve beyaz Amerikalıların elde ettikleri olanaklardan mahrum bırakıldığı ortaya çıktı. 
     Bunun sonucu olarak azınlık gruplarına mensup kişiler arasında kanser, kalp, şeker ve AIDS gibi hastalıklardan ölüm oranının, beyaz Amerikalılara göre çok daha yüksek olduğu bildirildi. 
     New York Times gazetesinin haberine göre, uzmanlar tarafından yapılan araştırmalar neticesinde ortaya çıkan bu sonuç, ABD Tıp Enstitüsü tarafından bir raporla açıklandı. Amerikan Kongresi'ne de sunulacak enstitü raporunda, ilk kez ''sağlık hizmetlerinde ırk farklılığı gözetildiğinden'' söz ediliyor. 
     Araştırmayı yürüten ve bilimsel uzmanlardan oluşan komisyon, bu sonucun ırkçı önyargılar kadar, sağlık sigortalarının farklı uygulamalara izin vermesinden kaynaklanmış olabileceğine dikkat çekti. 
     Komisyon, ''soruna getirilecek çözümün, azınlık gruplarına mensup doktor sayısının artırılması ve İngilizce bilmeyen hastalar için tercüman sağlanması olabileceğini'' de belirtti. 
     -''BY-PASS YAPMIYORLAR, BACAKLARINI KESİYORLAR''- ABD Tıp Enstitüsü raporunda, ''azınlıklara uygun ilacın verilmesi şansının beyazlara göre çok daha az olduğu, ayrıca bu kişilere gerekli olsa dahi by-pass ya da organ nakli ameliyatı yapılmadığı veya bunların böbrek diyaliz makinesine bağlanmadığı'' kaydedildi. Buna karşılık azınlıklar, olumsuz tıbbi müdahalelerle çok daha fazla karşılaşıyor. Örneğin, ''şeker hastalığından dolayı bacakları kesilen siyahların oranının, beyazların 3.6 katı olduğu'' raporda yer aldı. 
     Aynı şekilde New York eyaletinde yaşayan Afrika kökenli Amerikalıların anjiyo olma şansları, beyaz Amerikalılara oranla yüzde 37 daha az. 
     Olumsuz rapor karşısında tepkisi sorulan ABD Sağlık Bakan Yardımcısı Claude Allen, Başkan George Bush yönetminin, eski Başkan Bill Clinton döneminde başlatılan ve tıbbi bakımdaki eşitsizlikleri ortadan kaldırmayı hedefleyen girişimleri sonuçlandırmakta kararlı olduğunu ifade etti. 
     Uzmanlar, azınlıklara daha kötü sağlık hizmeti verilmesinin nedenleri arasında, ırkçı önyargıların yanı sıra bu gruplara mensup doktor sayısının az olmasının da rol oynadığına işaret ediyorlar. 
     Amerika'da görev yapan doktorların sadece yüzde 9'unun azınlık gruplarına mensup olduğu belirlendi. 
     






</TEXT>
</DOC>
