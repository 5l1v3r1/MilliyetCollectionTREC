<DOC>
<DOCNO> 76826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo04.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü havaya rağmen taraftarın ilgisi Fenerbahçe'yi sevindirdi 
</HEADLINE>
<TEXT>

     Fenerbahçe Kulübü Asbaşkanı Nihat Özbağı, Göztepe maçında sergilenen futbol ve alınan galibiyetin kendisini çok sevindirdiğini söyledi. 
     Dün akşam oynanan maçın özellikle ikinci yarısında hızını artıran sağanak yağmura rağmen, futbolcuların mücadeleyi bırakmadığını hatırlatan Özbağı, ''Kötü hava koşullarına rağmen bütün futbolcularımız görevlerini çok iyi yaptılar. Hepsini kutluyorum'' dedi. 
     Nihat Özbağı, tribünleri dolduran taraftarların da büyük bir teşekkürü hak ettiğine değinerek, şöyle konuştu 
     ''Herşeyden önemlisi, dün akşam hava şartları olumsuz olmasına rağmen, tribünler doldu ve taraftarlarımız yaptıkları tezahüratlarla takımımıza büyük destek verdi. Bu nedenle onları da kutluyorum. 
     Onların bu desteğine karşı alınan skor yakıştı.'' Sarı-lacivertli yönetici, Futbol Federasyonu Profesyonel Futbol Disiplin Kurulu'nun 4 ay hak mahrumiyeti cezası verdiği kulüp başkanı Aziz Yıldırım ve asbaşkanlar Murat Özaydınlı ile Mahmut Uslu'nun şeref tribününe girememesi gibi bir durumun sözkonusu olmadığını kaydetti. 
     Özbağı, ''Böyle bir sorun yoktur. Büyük bir camianın başkanına bu yapılamaz. Görüldüğü gibi hepimiz dün akşam oradaydık'' diye konuştu. 
     






</TEXT>
</DOC>
