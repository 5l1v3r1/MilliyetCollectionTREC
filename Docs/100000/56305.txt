<DOC>
<DOCNO> 56305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sondun08.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li senatörler maaşlarını yılda 150 bin dolara çıkarttı 
</HEADLINE>
<TEXT>

     ABD Kongresi'nin üst kanadı olan, 100 sandalyeli Senato'nun üyeleri, gece yarısı yapılan oylamayla gelecek aydan itibaren geçerli olmak üzere maaşlarına yıllık yaklaşık 5 bin dolarlık zam yaptı. 
     Sadece 5 dakika tartışıldıktan sonra Senato'da 33'e karşı 65 oyla kabul edilen maaş zammı ile bir senatörün eline yılda 150 bin dolar yaklaşık 225 milyar TL geçecek. 
     Demokrat Parti Wisconsin Senatörü Russell Feingold, zaten gerilemeye giren ekonominin 11 Eylül saldırılarıyla ciddi zarar gördüğü ve işsizlik oranının son 6 yılın en yüksek seviyesine yükseldiği bir dönemde maaşlara zam yapılmasını eleştirdi. 
     Feingold, konuşmasında, ''ekonomimiz gerilemedeyken ve yüzbinlerce kişi işten çıkarıldığı bir dönemde, kongre üyelerinin maaşını artırmak doğru değil. Zamanlama yanlış'' dedi. 
     Gelecek yıl kendi bölgesinde seçime girecek 30 senatörün 14'ü, maaş artışına karşı oy kullandı. Ocak ayında emekliye ayrılacak Cumhuriyetçi Partili Texas Senatörü Phil Gramm ve South Carolina Senatörü Strom Thurmond ise maaş artışından yana oy verdi. 
     Kongrenin alt kanadı Temsilciler Meclisi, maaş artışına daha önce onay vermişti. Maaş artışının reddedilebilmesi için hem Temsilciler Meclisi'nin, hem de Senato'nun karşı çıkması gerekiyor. 
     Washington'daki gözlemciler, kongre üyelerinin kendi maaşlarına son 4 yılda üçüncü kez zam yaptıklarını hatırlattılar. 
     






</TEXT>
</DOC>
