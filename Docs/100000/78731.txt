<DOC>
<DOCNO> 78731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur11.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "AB Türkiye'nin etkin rolünden yoksun" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, AB'nin bugün, Türkiye'nin dengeleyici ve etkin rolünden yoksun olduğunu belirterek, ''Yarın da böyle bir yapıcı ortaktan yoksun kalıp kalmayacağının kararını da yine kendisi verecektir''dedi. 
     Bahçeli, partisinin grup toplantısında yaptığı konuşmaya, Ortadoğu'daki gelişmeleri değerlendirerek başladı. 
     İsrail ile Filistin arasındaki tarihi geçmişe sahip olan sorunların, İsrail'in Filistin'i işgaliyle yeni bir boyut kazanmasının uluslararası gündemin en kritik konusunu oluşturduğunu kaydeden Bahçeli, ''Bunun yanında, Afganistan sorunu, petrol fiyatlarındaki dalgalanma belirtileri, AB'nin genişleme sancıları ve terörizmle mücadele tartışmaları, diğer önemli uluslararası gündem başlıklarını oluşturmaktadır'' dedi. 
     Bahçeli, bu gelişmelerin, Türkiye'nin stratejik güvenliğini ve milli menfaatlerini doğrudan ya da dolaylı etkilediğini söyledi. 
     Devlet Bahçeli, gündeme, Türkiye'de yaşanan belli başlı sorunlar ve tartışmalar ekseninde bakıldığında, ekonomik konularla birlikte, çok çeşitli siyasi hesap ve projelerin önemini koruduğunu belirtti. 
     İsrail-Filistin sorununun, bölge ve dünya dengelerini sarsacak bir nitelikte olduğuna dikkati çeken Bahçeli, sorunun çözümünün, uluslararası toplumun üzerinde uzlaşacağı ve diplomasi temelinde şekillenmesi gereken bir çözüm olduğunu vurguladı. 
     ''Bugün bölgede gerçekleşmekte olan acı verici hadiselerin, diplomasi yolunun önüne aşılmaz engeller dikmek dışında bir sonuç doğurmadığı aşikar hale gelmiştir'' diyen Bahçeli, çatışmanın taraflarının, karşılıklı olarak gerçekçi bir perspektif geliştirmediği sürece, bu sorunun aşılma imkanının da bulunamayacağını söyledi. 
     Bahçeli, sorunun çözümünde etkili olmak isteyen uluslararası aktörlerin de böyle gerçekçi bir perspektifi korumak durumunda olduğunu ifade etti. 
     
     ''ULUSLARARASI AKIL GEREKTİREN BİR SORUN'' 
     Filistin halkının acılarını, duygusallığın değil, akılcılığın dindireceğini kaydeden Bahçeli, sözlerini şöyle sürdürdü 
     ''Bu sorun, devlet ciddiyeti, tarih bilinci ve uluslararası akıl gerektiren bir sorundur. Ancak bazen aklın yolu çok karmaşık süreçleri, taktik analizleri, incelikle tasarlanmış ama özde tehlikeli haklılaştırma formüllerini değil, sade ve basit olanı gerektirir. 
     Bölgede, çelişen ve birbirliye çatışan milli iradeler, böyle sade bir milli akılı geliştirmek durumundadır. Net, adil ve uygulanabilir bir çözüm, ancak böyle bir akılla sağlanabilir. Artık, içinde yeni çatışmalar barındıran suni uzlaşmalara ve yapıcı sonuçlar doğurması imkansız taktik manevralara değil, gerçek ve anlamlı bir zemine ihtiyaç vardır. 
     Bu zemini dışarıdan icat edip, bölgeye ihraç etmek mümkün değildir. Bu zemini bizzat oradaki milli iradeler oluşturacaktır ve oluşturmak zorundadır. Dışarıdan böyle bir sihirli değnek mevcut değilse de uluslararası aktörlere, tıpkı Oslo Barış Süreci'nde olduğu gibi, sorunun çözümünü sağlayacak bir zemini oluşturmanın sorumluluğu düşmektedir. 
     Son hafta içinde bölgedeki diplomasi trafiği her geçen gün biraz daha artmış olmakla birlikte, istenen sonuçların elde edilmesi yönünde çok ağır mesafe katedilmiş bulunmaktadır.'' 
     
     ''KARŞILIKLI ŞİDDET EYLEMLERİNİN KINANMASI'' 
     Filistin Lideri Yaser Arafat'ın, karşılıklı şiddet eylemlerini kınamasının son derece önemli olduğuna işaret eden Bahçeli, aynı tutum ve yaklaşımın İsrail tarafınca da benimsenmesi ve bölgede sağduyunun hakim olduğu bir ortamın gelişmeye başlamasını temenni etti. 
     Bahçeli, ABD Dışişleri Bakanı Colin Powel'in Arafat ile görüşmesinin ve Ortadoğu Barış Konferansı için karşılıklı olumlu, yapıcı görüşlerin dile getirilmesinin sevindirici olduğunu kaydetti. 
     Bu sürecin ciddi zaman kayıplarıyla, son derece ağır bir şekilde gerçekleştiğinin bir an olsun unutulmaması gerektiğini belirten Bahçeli, bu durumun, ortada çok önemli bir başka uluslararası sorunun bulunduğunun kanıtı olduğunu söyledi. Bahçeli, ''Çünkü, açıkça görülmektedir ki, dünya üzerinde bir çatışma alanı ortaya çıktığında, uluslararası aktörlerin büyük bir kısmı gereken etkinliği ve sorun çözme yeteneğini sergilemekten uzak bulunmaktadır'' dedi. 
     
     ''EĞRETİ BİR ŞEKİLDE İNŞA ETMEK'' 
     Bahçeli, AB'nın, kendi iç sorunlarına, ekonomik açıdan dengeli bir yapı oluşturma çabasına çok yoğunlaştığını, kendi dışında yer alan ülkelere ve muhataplarına gerçekçi bir siyasi bakışla yaklaşmayı başarma yeteneğini her geçen gün biraz daha kaybettiğini söyledi. 
     Bahçeli, şöyle devam etti 
     ''Buna ek olarak, siyasi bakışını yalnızca kendi dışında belirlenmiş koordinatlara göre, neredeyse eğreti bir şekilde inşa etmek ve özgün bir duruş geliştirememek gibi bir sıkıntıyı da yaşamaktadır. 
     AB'nın uluslararası strateji ve siyaset düzleminde nelerden yoksul olduğunu özenle düşünmesi ve kapsamlı bir şekilde değerlendirmesi gerekmektedir. Bu nedenle, Türkiye gibi önemli bir uluslararası aktörün AB içinde yer almasını sadece birliğin iç dinamikleri acısından değerlendirmek kısırlaştırıcı bir düşüncedir. 
     İşte bu çerçevede, şöyle bir iddia hiç de yabana atılacak türden olmayacaktır AB bugün, Türkiye'nin dengeleyici ve etkin rolünden yoksundur. Yarın da böyle bir yapıcı ortaktan yoksun kalıp kalmayacağının kararını da yine kendisi verecektir. 
     Ülkemizin bölgede sergileyebileceği yapıcı rolün farkında olmamak ve Türkiye'yi gereken uluslararası mekanizmalarda etkin kılmamak, şimdiden sonra, bir siyasi körlük içinde bulunmaktan başka bir anlam ifade etmeyecektir.'' Bahçeli, Avrupa'yı, sergilediği acziyet görüntüsünden çekip çıkaracak tek uluslararası aktörün Türkiye olduğunu, sadece AB'nin değil, Türkiye'deki pek çok siyasi çevre ve anlayışın da bu gerçeğin farkına varması gerektiğini belirtti. 
     Devlet ciddiyeti ve milli çıkarların korunmasının, dış politikanın temel önceliklerinden olduğunu ifade eden Bahçeli, herkesin, hesap verme ve savunma pozisyonuyla dış politika yapılamayacağını anlaması gerektiğini kaydetti. 
     Bahçeli, ''Hepimizin ideali olan lider Türkiye'nin uluslararası düzlemde hareketli, dışa dönük ve etkin rol alması, fırsat risk ve ittifaklardan azami kazanım sağlaması, ihtilafların çözümüne öncülük etmesi, tarihi ve siyasi potansiyelini üst düzeyde kullanabilmesi gerekir. Bu da ancak dar kalıplardan, ideolojik önyargılardan, kolaycı formüllerden kurtulmakla mümkün olacaktır'' diye konuştu. 
     





</TEXT>
</DOC>
