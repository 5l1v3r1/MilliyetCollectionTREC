<DOC>
<DOCNO> 90974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun45.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cindy Crawford uzay turisti olmayı düşünüyor 
</HEADLINE>
<TEXT>

     Ünlü model Cindy Crawford, uzay turisti olmayı düşündüğünü söyledi. 
     Rusya'nın başkenti Moskova'yı ziyareti sırasında gazetecilerin sorularını yanıtlayan Crawford, milyonlarca dolara mal olan geziyle ilgili olarak, ''Orada olabilirsem ve bir haftada dönebilirsem gideceğim. Tabii onlar beni davet ederse olabilir, bilmiyorum'' dedi. 
     36 yaşındaki yıldızın Rus kozmonotlarla uzaya gitmeye karar 
     vermesi durumunda, bunun kendisine 30 milyon dolardan fazlaya malolacağı tahmin ediliyor. Dünya yörüngesinde yaklaşık 400 km irtifada yapımı süren Uluslararası Uzay İstasyonu'nun UUİ yeni kaptan pilotu Rus kozmonot Valeri Korzun, olası üçüncü ''uzay turisti'' 'N Sync'in vokalisti Bay Lance Bass için, ''Boşverin Bass'ı, Cindy Crawford'u gönderin'' demişti. Aday Bass'ın Ekim ayındaki gezi için hazırlıklarını sürdürdüğü bildiriliyor. İlk uzay turisti Californialı işadamı Dennis Tito, 2001 ilkbaharında Rusların yardımıyla UUİ'de 8 gün konuk oldu. Ardından ikinci uzay turisti Güney Afrikalı Mark Shuttleworth Mayıs başında, Tito gibi Rus uzay kurumunun yardımıyla UUİ'deki ziyaretinden Kazakistan'a döndü. Amerikalı milyarder işadamı Tito ile internet patronu Shuttleworth, Kazakistan Baykonur Kozmodromu'ndan uzay seyahatleri için 20'şer milyon doları Rus uzay kurumuna yardım olarak ödediler. 
     





</TEXT>
</DOC>
