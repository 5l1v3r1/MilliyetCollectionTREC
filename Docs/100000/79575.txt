<DOC>
<DOCNO> 79575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/spor/yersen.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar nerede 
</HEADLINE>
<TEXT>

     Cemal Ersen 

     Kartal’ın kanadı geçen hafta öyle bir kırılmıştı ki, ligin son üç haftalık periyodunda hedefine uçması için ne mecali, ne morali, ne de isteği kalmıştı. Canı da az yanmamıştı hani. Başkan’ı, Fenerbahçe yenilgisinin faturasını hafta başında Federasyon’a ve hakemlere kesmiş, Şampiyonlar Ligi ile birlikte kaçan milyonlarca dolar, Bilgili’nin üslubunu da, alışılmışın dışına taşımıştı. Başkan, trilyonlara yanarken, Kartal’ın kanatlarını kırdığı iddia ettiği olay hakemler Muhittin Boşat ve Evren Dölek’in açtığı 25’er milyar liralık tazminat davasının sözü mü olurdu Gerçi önceki gün Hacettepe Üniversitesi’nde kendilerini Genç Beşiktaşlılar olarak adlandıran bir grup, Dölek’e gerekli dersi vermişti ama 
     Ali Eren’siz ve İlhan’sız çıktığı Başkent arenasında Beşiktaş açısından işin tadının iyice kaçtığının kanıtı, 19 Mayıs Stadı’nın tribünleriydi dün akşam. Gençlerbirliği’nin klasik üç bin taraftarı oradaydı da, UEFA Kupası’nın teselli etmediği Beşiktaş cefakarları neredeydi Üç - beş bini yine gelmişti. Ama bu kez takımlarını desteklemekten çok, başarısızlığın faturasını çıkardıkları hakemler ve Federasyon’a sövmek içindi belli. 
     Böylesi bir atmosferde Gençlerbirliği, sezonun son "büyüğünü ağırlamak", teknik adamı prestijini kurtarmak, futbolcusu prim yapmak için iyi bir fırsat yakalamıştı. Kırmızı - Siyahlılar maça fırtına gibi başladı. Art arda bulduğu gol pozisyonları Beşiktaş orta sahasında sıkça yapılan pas hatalarının ürünüydü. Bu çıldırtan pas hataları karşısında Daum’un kılı kıpırdamazken, en büyük tepki basın tribünündeki Beşiktaşlı spor yazarlarından geliyordu. Ve ilk yarı böylesi bir hatalar zinciri sonrası Ahmet Hassan’ın golüyle kapandı. 
     Maçın ikinci yarısında görüntü, bakmayın Ahmet Dursun’un golüne, hemen hemen ilk yarının aynısıydı. Golleri yine Gençlerbirliği kaçırdı, Ahmet Dursun’un kendi yarattığı pozisyonda skora eşitlik geldi. Anlaşılan o ki, son üç maçta dokuz puan isteyen Beşiktaşlı yöneticiler bir süre daha futbolcularıyla transfer masasına oturmayacak. Son olarak bu maçta merakımızı celbeden, kongre öncesi başkenti mesken tutan Bilgili’nin dün niye Ankara’da olmadığıydı. Sanırız Beşiktaş Başkanı da böyle bir takımı stadda izlemek yerine televizyon başını tercih etmişti. 
     



 SPOR 




























</TEXT>
</DOC>
