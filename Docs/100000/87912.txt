<DOC>
<DOCNO> 87912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo19.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreli hakem verdiği kararlardan çok memnun.. 
</HEADLINE>
<TEXT>

     17. Dünya Kupası finallerindeki Türkiye-Brezilya maçındaki kötü yönetimi nedeniyle büyük tartışmalara neden olan Güney Koreli hakem Kim Young-Joo kendini savundu. 
     Maç sırasında 2 Türk oyuncuya kırmızı kart göstererek ve haksız bir penaltı kararı vererek tepki toplayan Kim Young-Joo, Güney Kore Haber Ajansı Yonhap'a yaptığı açıklamada, ''Görevimi hakkıyla ve tarafsız olarak yerine getirmek için elimden geleni yaptım'' dedi. 
     Dünya Kupası final maçını yöneten ilk Güney Koreli hakem olan Kim, ''Eğer Brezilyalı oyuncular Türkler gibi davransaydı aynı biçimde cezalandırılırlardı. Türkler, birçok gereksiz ve yersiz protestolar yaptı. Bu tür davranışlar kendi ülkelerinde bağışlanabilir ve normal karşılanabilir, fakat Dünya Kupası maçında değil'' dedi. 
     Alpay Özalan'ı 87. dakikada oyun dışı bırakma kararını savunan Kim, şunları söyledi 
     ''Oyuncu, gole giden rakibini faulle engellerse kırmızı kart görür, oyundan atılır ve bu karşı takıma serbest vuruş veya penaltı kazandırır. Alpay, aynı maçta daha önce sarı kart görmüştü. Fakat oyundan çıkarma kararımı bu kurala göre verdim. Buna karşılık Hakan Ünsal, son dakikada 2. sarı kartı gördükten sonra oyundan çıkarıldı.'' Brezilyalı oyuncu Rivaldo'nun, köşe atışı yapmak için beklerken Hakan Ünsal'ın attığı topun bacaklarına çarpmasına karşın yüzünü kapatarak yere yatması üzerine Hakan Ünsal'a kırmızı kart gösteren Kim, ''Hakan'ı dışarı gönderme kararımın uygun olup olmadığını tartışırken Rivaldo'nun numara yapıp yapmadığı konu dışıdır'' dedi. 
     Kim, penaltı kararıyla ilgili olarak da şunları söyledi 
     ''Türk oyuncu formayı tutmaya başladığı zaman penaltı bölgesi dışındaydı, düdük çalmadım, çünkü bu durumda avantaj kuralını uygulamak zorundaydım. Yine de kural dışı davranış ceza alanı içinde de sürdü ve penaltı kararı verdim. Kararımı doğru verdiğime inanıyorum.'' 
     





</TEXT>
</DOC>
