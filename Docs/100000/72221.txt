<DOC>
<DOCNO> 72221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur16.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'e dün ''ruh hastası'' diyordu bugün ''güzeller güzeli..'' 
</HEADLINE>
<TEXT>

     ANAP'tan DYP'ye geçen Balıkesir Milletvekili Agah Oktay Güner'in Tansu Çiller'i anons ederken kullandığı "Güzeller Güzeli" tanımlamasıyla, yine Çiller hakkında birkaç yıl önce kullandığı sıfatların çeliştiği belirlendi. 
     Yeni DYP'li Agah Oktay Güner, siyasi yaşamının ANAP'ı kapsayan bölümünde DYP Genel Başkanı Tansu Çiller için ağır eleştirilerde bulunmuştu. REFAHYOL döneminde ANAP Genel Başkan Yardımcısı olarak görev alan Güner, çeşitli vesilelerle Tansu Çiller ve DYP hakkında ulusal basında da yeralan şu ifadeleri kullanmıştı 
     "-28 Kasım 1996 DYP'nin Susurluk ilişkileri tartışılırken Devlet-mafya-aşiret ilişkisinin ortaya çıkarılması konusunda başlattığımız mücadeleyi sonuna kadar götürmekte kararlıyız, elimizde belgeler var, bunlar olay mahkemeye yansıdıktan sonra açıklanacak. 
     -8 Aralık 1996 REFAHYOL döneminde Susurluk olayı sonrasında Güvenpark'ta kadınlara seslenirken Demokrasi bir ahlak ve dürüstlük rejimidir. Demokrasilerdeki en büyük tahilsizlik, iktidarı ele geçirenlerin zaman zaman hukuk dışı yollara başvurmasıdır. Yolsuzlukları araştıran komisyonların görev sürelerinin TBMM'nin yenilenmesiyle bitmemesi için bir yasa teklifi verdik ancak bu teklif iktidar milletvekillerince engellendi. Cumhuriyet'in ilk kurulduğu yıllarda Kızılay Meydanı bataklıktı. Zamanla devletimiz bu batakları kurutarak yollar, gökdelenler yaptı. 
     Biz de şimdi Ankara Büyükşehir Belediyesi'ndeki batağa, TBMM'deki ve hükümetteki batağa hayır diyoruz. 
     -23 Ocak 1997 Alman Yargıç Rolf Schwalbe'nin, Çiller'e yönelik uyuşturucu soruşturması Türk Hükümeti'ndeki bir kadın bakanca engelleniyor' iddiasına tepkiler Sayın Necmettin Erbakan kadın bakanın kimliği ve olay hakkında derhal açıklama yapmalıdır. 
     -2 Mayıs 1997 28 Şubat sonrasında dönemin Genelkurmay Başkanı Orgeneral Karadayı'nın REFAHYOL'u eleştiren açıklamasına Çiller'den gelen sert yanıt ve "Mesut Yılmaz yalancı çoban" sözleri üzerine demeç Sayın DYP lideri Genelkurmay Başkanı'nın açıklamasını iyi okusun. Türk siyasetinde seviyesiz konuşmak ne yazık ki bazı parti genel başkanlarının vazgeçmedikleri gölgeleri haline geldi. 
     Çiller, Türk hanımefendilerine yakışır edep ve üslupla konuşursa dinlenmeye değer bulacağımızı zannediyorum. 
     -4 Temmuz 1997 ANASOL-D kurulduğunda, Emniyet'in Genelkurmay Başkanlığı'nın telefonlarını dinlediğinin ortaya çıkması üzerine Anayasa içinde devlet kurumlarını huzurlu ve ahenkli çalıştıramayan geçmiş iktidarın çirkin uygulamalarından birisi. 
     -26 Eylül 1997 "Şerefsiz onbaşı" sözleri üzerine 
     Çiller, bir ruh ve sinir hastalıkları kliniğine müracaat etsin. Hem partisini, hem kendisini, hem de memleketi kurtaracak bir tedaviyle salah görürse, siyasete dönsün. 
     -14 Ağustos 1998 RP ve DYP'nin ANASOL-D'ye karşı seçim ittifakı oluşturma girişimi sırasında İttifak arayışında olanlar, ANAP'tan korkularına ıslık çalıyorlar. Bu, ANAP'ın gücünün ifadesidir. 
     -18 Eylül 1998 Aşırı İslamcı akımlara karşı önlemler alan ANASOL-D'ye "ezanı susturdular" diyen Tansu Çiller'e karşı Muhalefet partileri sosyal güvenlik ve yerel yönetim reformunun çıkarılmasına destek vermelidirler. Ancak bazı siyasiler çeşitli rollerde halkın karşısına çıkıp ezan okunan minarenin gölgesinde "ezanı susturdular" diye yalan söylüyorlar. Kimsenin Türkiye'nin aydın ufkunu karartmaya hakkı yoktur, bunu yapanlar gelecekte, unutulan garipler olarak kalacaktır. 
     -13 Kasım 1998 CHP'nin ANASOL-D Hükümetini düşürürken verdiği gensorunun DYP'nin de katkısıyla kabul edileceğinin anlaşılması üzerine Ne mafya ne çete ne de mafyayla işbirliğinde olan gruplar bizim azimli yürüyüşümüzü engelleyemez. Hükümeti yıkmak isteyenler, çetelerle mücadeleden rahatsız olanlardır. Bu hükümetin karşısında olan bütün hırsızlar mafya mensupları ve siyaset cambazları bir araya gelmiştir. 
     -24 Kasım 1998 Mesut Yılmaz ve Güneş Taner'in çetelerle bağlantılı oldukları gensorusu üzerine Çeteler bir katrilyon lirayı kontrol ediyor. Çakıcı Kanal 6'nın satışıyla ilgili olarak geçmişte Flash TV'de bazı açıklamalar yapmıştı. Çakıcı burada Özer Çiller'e 20 milyon dolarlık rüşvet verildiği iddiasında bulunmuştu. 
     






</TEXT>
</DOC>
