<DOC>
<DOCNO> 75173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur25.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanı, Evren kürsü için 1 milyon dolar verilmesinden memnun 
</HEADLINE>
<TEXT>

     Kültür Bakanı İstemihan Talay, Atlantik Üniversitesi İşletme Fakültesi'nde 7. Cumhurbaşkanı Kenan Evren'in adının verildiği Türk Kürsüsü için isim önerisinin üniversite yetkililerinden geldiğini belirterek, "Biz de bunu olumlu karşıladığımızı ifade ettik. Sayın Kenan Evren'in adının verilmiş olmasını biz de memnuniyetle karşılıyoruz" dedi. 
     Türk Kürsüsü'nün açılışı için ABD'de bulunan Talay, yurda döndü. Bir süre önce Türkiye'yi ziyaret eden bu üniversiteden bir heyetin, Türkiye'nin önemini ve önceliklerini değerlendirerek böyle bir kürsünün açılmasına karar verdiğini anlatan Talay, "Bu üniversitenin Türkiye ilişkilerine çok olumlu bir yaklaşımı var. Yaklaşık 600 bin dolar civarında bir katkıyı Atlantik Üniversitesi sağladı, 480 bin dolarlık bir katkıyı da Kültür Bakanlığı üzerinden Başbakanlık Tanıtma Fonu sağlayarak 1 milyon doların üzerinde bir fonla bu kürsünün açılması gerçekleştirildi" diye konuştu. 
     Kenan Evren'in ABD'de büyük sevgi ve saygıyla karşılandığını dile getiren Talay, "Sayın Evren, ABD'de sağ ve sol teröre karşı ülkesinde büyük bir mücadeleyi başarıyla gerçekleştiren bir devlet adamı olarak tanınıyor. O yönüyle de çok takdir ediliyor" dedi. 
     






</TEXT>
</DOC>
