<DOC>
<DOCNO> 62039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/yazar/bila.html </URL>
<DATE> 2002/01/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Daha fazla ticaret... 
</HEADLINE>
<TEXT>

     Başbakan Ecevit ve Dışişleri Bakanı Cem, ABD gezisi öncesinde dosyalar üzerindeki çalışmalarını tamamladılar. 
     Ecevit'in ABD gezisindeki sloganının "daha fazla ticaret" olduğunu söyleyebiliriz. Ecevit, gezinin ekonomik - ticari yönünün önde olmasına özen gösterecek. 
     Ekonomi - ticaret dosyasında, ABD ile ticaretimizin ayrıntıları yer alacak. Türkiye, özellikle askeri alanda ABD'nin en iyi müşterileri arasında. En iyi 5. veya 6. müşteri konumunda. Askeri ithalatımızın yüzde 80'i ABD'den yapılıyor. Buna karşılık ihraç ürünlerimize ambargo sayılabilecek kısıtlamalar var. Ecevit, bu kısıtlamaların kaldırılmasını isteyecek. Tekstil kotalarının kaldırılması veya genişletilmesi ve ABD'nin AB ülkelerine uyguladığı en düşük düzeydeki gümrük vergilerinin Türk mallarına da uygulanmasını talep edecek. 
     Türk heyetinin beklentilerinden biri de 6 milyar dolar civarında olduğu belirtilen askeri borçların silinmesi. Askeri ve siyasi alanda Afganistan olayıyla perçinleşen stratejik işbirliğinin bir gereği olarak Türkiye, ABD'den böyle bir jest bekliyor. Bu beklentinin Beyaz Saray'a hissettirileceğini söyleyebiliriz. 
     Ecevit'in Afganistan dosyasında ise Türkiye'nin yapabileceği katkılar var. Afganistan'a, radyo - televizyon, tıp, eğitim, altyapı alanlarında Türkiye'nin yapabileceği katkılar sıralanacak. Afganistan'ın inşasında Türk iş adamlarına da yer ayrılması gündeme getirilecek. Ayrıca diğer önemli bir konu da Afganistan Milli Ordusu'nun organizasyonunda Türkiye'nin büyük katkı sağlayabileceği belirtilecek. Bu alanda ABD ile işbirliği yapılabileceği kaydedilecek. 
     Ortadoğu dosyasında ise İsrail - Filistin ve Irak konuları yer alacak. İsrail - Filistin çatışmasının önlenmesi için taraflardan Türkiye'ye yönelik olarak geliştirilen "devreye girme" mesajlarının olumlu karşılandığı ancak, bu tür girişmelerin somut sonuç vermesi için öncelikle iki taraf arasında diyaloğun başlatılması gereği üzerinde durulacak. 
     ABD tarafı açarsa, Irak konusunda ise Ankara'nın görüşleri yinelenecek. Irak'a yapılacak müdahalenin doğurabileceği sonuçlar üzerinde durulacak. Özellikle Irak'ın toprak bütünlüğünün korunmasının garanti altına alınması vurgulanacak. Bir kaos halinde doğabilecek bir Kürt devleti ilanını Türkiye'nin ve diğer komşuların kabul etmeyeceği yansıtılacak. 
     Kıbrıs dosyasında ise Türk tarafının başlattığı diyalog ve iyi niyetli adımlarla açılan yolun izlenmesi gereği üzerinde durulacak. Adada iki devlet, iki toplum gerçeğinin kabul edilmesi gerektiği, Türk tarafının, içerde eşit iki devlete, dışarda ise "tek temsil"e dayalı bir "çatı" formülüne sıcak olduğu belirtilecek. 
     Ecevit'in gezisinde Dışişleri Bakanı İsmail Cem'in dışında ekonomiyle ilgili üç bakanın bulunması, Ankara'nın geziye ekonomik - ticari hedefleri ön plana alarak çıktığını gösteriyor. 
     Devlet Bakanı Kemal Derviş, 2002 yılı finansmanın garantisini teyit etmeye, Devlet Bakanı Tunca Toskay dış ticaretin serbestleştirilmesine, Enerji Bakanı Zeki Çakan enerji yardırımlarına dönük temaslarda bulunacaklar. 
     Gezinin ekonomik ve ticari sonuçları, Türk ekonomisinin 2002 yılında iyice düzlüğe çıkması açısından önem taşıyor. 
     
     







Kola içerken 


Daha fazla ticaret... 


Ekonomide 'sol'un hala karışık kafası 


Vera'dan "son gece" 


Bir diziden artakalan... 


Levent Kırca'nın "Son"u 


Nicole’e sevdanın yolları, bana kurşunlar 


Bir davetin hikayesi... 


Nazım Hikmet eve dönüyor 


Kocabıyık sanatı, işiyle doğrudan ilgili görüyor 


"Gecenin Ulusu" büyürken Avrupa’da... 


Yeni yıla yeni kanun 


Aklın - ve doğru teşhislerin - yolu 


Bırak yatırımı kaçalım buradan 


YSL 


</TEXT>
</DOC>
