<DOC>
<DOCNO> 81327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur33.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polisi 1 Mayıs kutlamaları'nda provakasyon bekliyor 
</HEADLINE>
<TEXT>

     İstanbul Emniyeti, ''1 Mayıs kutlamalarının bazı yasadışı gruplarca provoke edileceği, huzur ve asayiş ortamını bozacak eylemler yapılacağı'' yolunda bilgiler ulaştığını belirterek, vatandaşlara uyarılarda bulundu. 
     Emniyet Müdürlüğü Basın Protokol ve Halkla İlişkiler Şube Müdürlüğü'nden yapılan yazılı açıklamada, yarın 10.00 ile 16.00 saatleri arasında Çağlayan'da gerçekleştirilecek açık hava toplantısının huzur ve güven ortamında geçmesi amacıyla, emniyet tedbirlerinin uygulamaya konulduğu belirtildi. 
     Açıklamada, şöyle denildi 
     ''Bununla birlikte, bir şenlik havasında geçmesi düşünülen 1 Mayıs kutlamalarının bazı yasadışı gruplarca provoke edileceği, huzur ve asayiş ortamını bozacak eylemler yapılacağı yolunda bilgiler intikal ettiğinden, kendi güvenlikleri açısından küçük yaştaki çocukların kutlamalara getirilmemesi, vatandaşlarımızın alınan güvenlik ile trafik tedbirlerine tam olarak itaat etmeleri ve bahse konu unsurların toplantıyı amacı dışına çıkarma çabalarına itibar etmemeleri beklenmektedir. 
     Aksine hareket edenler hakkında gerekli yasal işlemlerin yapılacağının, İstanbul'da tam anlamıyla sağlanmış olan huzur ve güven ortamının devam ettirileceğinin tüm vatandaşlarımızca bilinmesi gerekmektedir.'' Bu arada yarınki miting alanı ve çevresinde, İstanbul Emniyet Müdürlüğü'nden 10 bin 250 polisin 2 helikopter desteğinde görev yapacağı, ayrıca jandarma timlerinin takviye olarak hazır tutulacağı öğrenildi. 
     





</TEXT>
</DOC>
