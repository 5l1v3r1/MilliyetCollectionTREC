<DOC>
<DOCNO> 55340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/soneko19.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile görüşmelerde Dünya Bankası'ndan da bir heyet yer alacak 
</HEADLINE>
<TEXT>

     Uluslararası Para Fonu IMF heyeti ile yapılacak görüşmelerde, Dünya Bankası ile yürütülen programa ilişkin konularda koordinasyon sağlamak amacıyla, Dünya Bankası'ndan da üst düzey bir heyetin yer alacağı bildirildi. 
     Devlet Bakanı Kemal Derviş'in makamından yapılan açıklamada, Türkiye'nin ekonomik programının, uluslararası mali kuruluşlarca da önemli boyutta mali kaynakla desteklendiği ve bu program kapsamında, Türkiye'nin başta maliye politikaları ve yapısal reformlar olmak üzere, 2001 yılında önemli aşamalar kaydettiği belirtildi. 
     Bu çerçevede de IMF İcra Direktörleri Kurulu'nun 28 Kasım'da yaptığı toplantısında 10. gözden geçirmenin onaylandığı ve yaklaşık 3 milyar dolar tutarındaki kredi diliminin serbest bırakıldığı ifade edilen açıklamada, şöyle denildi 
     ''Türkiye'nin, 2002 yılında da mali politikalar ve yapısal reformların güçlü bir şekilde sürdürülmesi ile kamu kesiminde tasarrufun ve etkinliğin artırılması konusundaki kararlılığı üzerine, IMF İcra Direktörleri Kurulu'nun 15 Kasım'da Türkiye üzerine yaptığı gayri resmi toplantının ardından, IMF Başkanı Horst Köhler, Türkiye'nin başarıyla uygulamakta olduğu ekonomik programda, 11 Eylül olayları sonrasında ortaya çıkan finansman açığının kapatılması amacıyla, Türkiye'ye yaklaşık 10 milyar dolar ek kaynak temin edilmesi yönünde IMF İcra Direktörleri Kurulu'na tavsiyede bulunacağını açıklamıştır.'' 
     






</TEXT>
</DOC>
