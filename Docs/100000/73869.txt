<DOC>
<DOCNO> 73869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur19.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin'de gözaltı sayısı 80'e ulaştı 
</HEADLINE>
<TEXT>

     Mersin'de, Nevruz Bayramı nedeniyle izinsiz gösteri yaparak ateş yakan grubun, ''dağılmaları uyarısında'' bulunan güvenlik güçlerine taş ve sopalarla saldırması üzerine başlayan olaylar duruldu. 
     Nevruz nedeniyle Şevket Sümer Mahallesi'nde bu sabah polisin uyarılarına rağmen dağılmamakta direnerek gösterilerine devam eden grubun bir bölümü, takviye ekiplerin de bölgeye gelmesiyle çevreye dağılarak kaçarken, bir bölümü cadde ve ara sokaklarda eylemlerini sürdürdü. 
     Daha çok, küçük yaştaki çocukları öne sürdükleri gözlenen göstericilerin attıkları taş ve sopalarla, 11 polis memuru yaralandı. 
     Yaralı polis memurları Mersin Devlet Hastanesi'ne kaldırldı. 
     Güvenlik güçlerinin grubu dağıtmak için göz yaşartıcı bomba kullandığı olaylar sırasında, 9 göstericinin de yaralandığı öğrenildi. 
     Takviye kuvvetlerin de müdahalesiyle olayların bastırıldığı, bölgede geniş güvenlik önlemi alındığı belirtildi. 
     Olaylarla ilgili yaklaşık 80 göstericinin gözaltına alındığı ifade edildi. 
     






</TEXT>
</DOC>
