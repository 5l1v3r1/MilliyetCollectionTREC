<DOC>
<DOCNO> 84413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur15.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında yalan haberle gelen sarsıntı.. 
</HEADLINE>
<TEXT>

     ABD'nin Ankara Büyükelçiliği Basın Müsteşarı Jess Baily, Büyükelçi Robert Pearson'ın, Devlet Bakanı Kemal Derviş ile görüşmesinde ''Başbakan Bülent Ecevit'in gelecek hafta Cumartesi günü istifa edeceğini'' söylediği yolundaki iddiaları yalanladı. 
     Baily, bir internet haber portalı ve günlük bir gazetede çıkan haberlerin ''asılsız'' olduğunu belirterek, ''Sayın Büyükelçi, seçimler konusunda bir açıklama yapmadı ve bu konuda herhangi bir bilgimiz yok. Büyükelçi, Derviş ile öğle yemeğinde ekonomik konuları görüştü'' dedi. 
     Pearson'ın, Derviş ile öğle yemeğinde, ''Ecevit'in sağlık durumunu sorduğu ve Başbakan'ın gelecek hafta Cumartesi günü istifasını açıklayacağını söylediği'' yolunda haberler, bir internet sitesi ve bir gazetede yayımlanmıştı. 
     
     Derviş "İddialar asılsız" 

     Devlet Bakanı Kemal Derviş, ABD Büyükelçisi Robert Pearson ile görüşmesine atfen, medyada yer alan kulis yazısındaki iddiaların tamamen asılsız olduğunu bildirdi. 
     Derviş, yaptığı yazılı açıklamada, Büyükelçi Pearson ile olağan bir nezaket yemeği niteliğindeki görüşmesinde, söz konusu iddialara kaynak teşkil edebilecek herhangi bir konunun gündeme gelmediğini belirtti. 
     ''Gerçeğe dayanmayan ve haksız spekülatif kazanç sağlama konusunda elverişli bir ortam yaratan bu tür sansasyon amaçlı haberlere'' itibar edilmemesini isteyen Bakan Derviş, uygulanmakta olan ekonomik programın başarısının devamı açısından bunun büyük önem taşıdığını vurguladı. 
     
     DSP de kızgın... 

     Öte yandan konu hakkında DSP Genel Merkezi'nden yapılan açıklamada, Türkiye'de bir başbakanlık ve DSP'de de genel başkanlık sorunu olmadığı belirtilerek, ''Yalan, senaryo ve spekülasyon üretenler, yaptıkları ile partimize ve Sayın Başbakanımıza değil ülkemize zarar vermektedirler. Bu nedenle bunlar büyük bir aymazlık ve hatta ihanet içindedirler'' denildi. 
     ''DSP Genel Merkezi'' imzasıyla yayınlanan açıklamada, DSP Genel Başkanı ve Başbakan Bülent Ecevit'in geçirdiği küçük bir rahatsızlığı bahane eden bazı çevrelerin son günlerde çeşitli senaryolar üretmeye başladığı belirtilerek şunlar kaydedildi 
     ''Hemen her gün yaptıkları açıklamalar ve geçeklerle hiç ilgisi olmayan haberlerle ülkemizde başbakanlık ve partimizde bir genel başkanlık sorunu varmış gibi bir hava yaratmaya çalışmaktadırlar. 
     Bu çevreler şimdi de ABD Büyükelçisi Sayın Pearson'ın söylediğini iddia ettikleri bir sözle Başbakanımızın istifa edeceği yalanını uydurmuşlardır. 
     Sayın Pearson, sorumluluk sahibi bir insandır. Ayrıca deneyimli bir diplomattır. Sözü hiç edilmemiş bir konuda açıklama yapmaz. Bu yalanları, senaryoları ve spekülasyonları üretenler bilmeliler ki, ülkemizde bir başbakanlık ve partimizde bir genel başkanlık sorunu yoktur. Başbakanımız ve Genel Başkanımız Sayın Bülent Ecevit görevinin başındadır. DSP'nin, Genel Merkezi'nden tüm örgütlerine varıncaya kadar bizler de tüm gücümüzle Sayın Başbakanımızın yanındayız. 
     Yalan, senaryo ve spekülasyon üretenler, yaptıkları ile partimize ve Sayın Başbakanımıza değil ülkemize zarar vermektedirler. Bu nedenle bunlar büyük bir aymazlık ve hatta ihanet içindedirler. 
     Sayın Başbakan ve DSP Genel Merkezi olarak bizler bu çevreleri sağduyuya davet ediyoruz.'' 
     
     Ecevit dedikoduları piyasayı vurdu 

     Ecevit'in istifası ve sağlık durumu ile ilgili dedikodular piyasaları da alt - üst etti. İMKB hisse senetleri yüzde 2 oranında değer kaybına uğrarken yarım valörlü bono faizleri de kısa bir sürede 2.5'luk yükseliş gösterdi. Öte yandan spekülasyonlar döviz kurunda da yükselişe neden oldu. Güne 1 milyon 398 bin liradan başlayan ABD Doları, yaklaşık 15 bin liralık hızlı bir çıkışla 1 milyon 413 bin lira seviyesine geldi. 
     Dedikodular resmi çevrelerce yalanlandıktan sonra ise piyasalar sakinleşti ve bir miktar toparlanma gözlendi. 
     

     
</TEXT>
</DOC>
