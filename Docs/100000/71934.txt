<DOC>
<DOCNO> 71934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun04.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'a yerleşen Türkler de görüşme gündeminde... 
</HEADLINE>
<TEXT>

     Kıbrıs Rum Yönetimi lideri Glafkos Klerides'in Müsteşarı Pandelis Kuros, 1974'ten sonra Türkiye'den gelerek KKTC'ye yerleşen Türklerin durumunun, Kıbrıs sorununa çözüm bulunması amacıyla KKTC Cumhurbaşkanı Rauf Denktaş ile Klerides arasında yapılan yüzyüze görüşmelerde gündeme getirildiğini söyledi. 
     Rum radyosunun haberine göre Kuros, ''KKTC'deki Türkiye'den gelen Türklerin ciddi bir konu olduğunu ve sayılarının tehlikeli boyutlarda artığını'' iddia etti. 
     Klerides'in görüşme heyetinde bulunan Kuros, ''Kötü ekonomik koşullar nedeniyle Kıbrıslı Türklerin sürekli Ada'yı terk ettiklerini'' ileri sürerek, ''Türkiye'den Ada'ya insan getirilerek yerleştirilmesinin yasadışı bir girişim olduğunu'' iddia etti. 
     Radyonun haberine göre, Klerides, görüşmeler sırasında, Türkiye'den Ada'ya getirilerek yerleştirilenlerin sayısının 115 bin civarında olduğunu Cumhurbaşkanı Denktaş'a bildirdi. Cumhurbaşkanı Denktaş ise bu sayının kuşkulu olduğunu belirtti. 
     Rum Yönetimi'nin, konunun çözümü için bu durumdakilerin Ada'dan ayrılmasını istediği belirtildi. 
     Öte yandan, Rum Radyosu, işadamı Akis Lordos'un, 1974'te terk ettiği KKTC sınırları içinde bulunan 170 adet taşınmaz mal varlığıyla ilgili olarak Avrupa İnsan Hakları Mahkemesi'ne AİHM ikinci kez başvuruda bulunduğunu duyurdu. 
     






</TEXT>
</DOC>
