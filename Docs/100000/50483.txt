<DOC>
<DOCNO> 50483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/siyaset/siy03.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye her bedeli öder 
</HEADLINE>
<TEXT>

     ÖNDER YILMAZ Kızılcahamam 

     Başbakan Yardımcısı ve MHP Genel Başkanı Devlet Bahçeli, Güney Kıbrıs'ın yangından mal kaçırır gibi Avrupa Birliği'ne üye edilmek istendiğini belirterek "Türkiye, Kıbrıs için her bedeli öder" dedi. 
     Bahçeli, Kızılcahamam'da yaptığı açıklamada, Avrupa Birliği'ne sert eleştiriler yöneltti. Türkiye'nin 1980 ve 90'larda uğradığı terör saldırılarına rağmen uluslararası yükümlülüklerine bağlı kaldığını, ancak AB'den yakın destek ve anlayış yerine anlayışsızlık ve eleştiri gördüğünü söyledi. 
     
     'Tek yanlı ve anlaşılmaz' 
     AB'nin Türkiye'nin üyeliği konusunda sürekli ön şart öne sürdüğünü vurgulayan Bahçeli, Kıbrıs ve Avrupa Savunma Güvenlik Politikası'nda adaletsiz, tek yanlı ve anlaşılmaz yaklaşımları kabul edemeyeceklerini belirtti. 
     
     'Yangından mal kaçırır gibi' 
     Güney Kıbrıs Rum Yönetimi'nin yangından mal kaçırır gibi AB'ye üye edilmek istendiğini ifade eden Bahçeli, "Türkiye'nin Kıbrıs'ta bir oldubittiye rıza göstermeyeceğini herkes çok iyi bilmelidir. Türkiye, Kıbrıs için her türlü bedeli ödemeye hazırdır" diye konuştu. 
     



 SİYASET 














</TEXT>
</DOC>
