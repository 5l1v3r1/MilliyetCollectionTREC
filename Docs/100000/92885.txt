<DOC>
<DOCNO> 92885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur04.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar uyarıyor "Yaz geldi mikroplara dikkat" 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Halk Sağlığı Anabilim Dalı Başkanı Doç. Dr. Gamze Çan, özellikle yaz aylarında tüketilen dondurmanın, mikropların üremesi için uygun ortam yarattığını söyledi. 
     Çan, yaz aylarında, sıcakların artmasıyla mikropların daha hızlı yayıldığını, su kaynaklarının temizliğine dikkat edilmesi gerektiğini belirtti. 
     Doç. Dr. Çan, şu önerilerde bulundu 
     ''Özellikle kırsal kesimlerde, su kuyularının ya da su kaynaklarının temizliğine dikkat edilmeli, tahlil yapılmalı ve gerekirse sular klorlanmalıdır. Buralarda, suya kimyasal maddelerin ya da lağımın karışması söz konusu olduğu için, bu noktalar sürekli kontrol edilmeli ve gerekli önlemler alınmalıdır. Kaynak sularının kirlenmesi durumunda salgın hastalıklar ve ishaller tehdit edici olabilir.'' Yazın en çok tüketilen gıdalardan biri olan dondurmanın, içindeki süt ve şeker gibi maddelerden dolayı mikropların üremesi için uygun ortam yarattığına dikkati çeken Doç. Dr. Çan, ''Açıkta satılan, hangi şartlarda üretildiği belli olmayan dondurmalar tüketilmemelidir'' uyarısında bulundu. 
     Çöplerin yaz aylarında, çevre kirlenmesi ve mikroplar açısından tehlikeli olduğuna değinen Gamze Çan, parçalanan çöpler sineklere ve sivrisineklere yuva olacağı için, özellikle ev çöplerinin, kedi, köpek veya farelerin parçalayamayacağı şekilde atılması ve toplanması gerektiğini sözlerine ekledi. 
     





</TEXT>
</DOC>
