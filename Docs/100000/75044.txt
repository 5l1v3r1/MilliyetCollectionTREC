<DOC>
<DOCNO> 75044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/yasam/yas04.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk önlem Türkiye’den 
</HEADLINE>
<TEXT>

Artık Türkiye’de satılacak Red Bull ve benzeri içeceklerin üzerinde Alkol ile karıştırılarak veya beraber tüketilmemelidir’ yazılacak... 
     YILDIZ YAZICIOĞLU Ankara 

     İrlanda Gıda Güvenliği Bölümü ve İngiltere İnsan Beslenmesi Araştırma Merkezi uzmanları, enerji verici içeceklerin, alkolle birlikte tüketilmemesi için ambalajlarında uyarı yazısı bulunmasını isterken bu konudaki ilk kararı Türkiye aldı. Tarım ve Köyişleri Bakanlığı’nca 6 Mart’ta yürürlüğe konulan "Enerji İçecekleri Tebliği"ne göre, Red Bull gibi içeceklerin ambalajlarına, "Alkol ile karıştırılarak veya beraber tüketilmemelidir" yazılacak. Tarım ve Köyişleri Bakanlığı, ithalat izni konusunda davalık olduğu enerji içeceği Red Bull’a karşı en son adımını Resmi Gazete’de 6 Mart’ta yayınlanan tebliğ ile attı. Red Bull gibi içecekler, eğer ambalajlarında bu uyarı yazısına yer vermezlerse Türkiye’de satılamayacak. Tebliğde, yer alması istenen uyarı yazısında, "Sporcu içeceği değildir, yoğun fiziksel aktivite sırasında veya sonrasında tüketilmemelidir" ibaresi de bulunacak. Böylece bu içecekler artık tanıtımlarda, 'spor yapanlara enerji verir’ gibi bir iddia ile tavsiye edilemeyecek. 
     
     
     



 YAŞAM 




















</TEXT>
</DOC>
