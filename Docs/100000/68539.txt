<DOC>
<DOCNO> 68539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur23.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "E-mailler devletten sızmışsa ayıbımızdır" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, AB Komisyonu Türkiye Temsilcisi Karen Fogg'un e-maillerinin ''iddia edildiği gibi devletin bir biriminden sızması durumunda'', bunun Türk devletinin bir ayıbı olduğunu söyledi. 
     Yılmaz, CNN-Türk'te yayımlanan Manşet programında Büyükelçi Fogg'un basında yer alan yazışmalarına ilişkin soruları yanıtladı. 
     Bu yazışmaları kimin çaldığını bilmediğini ifade eden Yılmaz, bu yazışmaların kendisine iddiaların sahibi Aydınlık dergisi tarafından gönderildiğini, bunun dışında kendisine bir şey gelmediğini bildirdi. 
     Başbakan Yardımcısı Yılmaz, şunları söyledi 
     ''Eğer iddia edildiği gibi bu yazışmalar devletin bir biriminden intikal ettiyse, bu Türk devletinin bir ayıbıdır ve bir suçtur. Bu suçun devamının bir an önce önlenmesi devletin görevidir. AB de tepkisinde son derece haklıdır.'' Basına yansıyan yazışmalara ilişkin araştırmaların halen sürdüğünü belirten Yılmaz, bu yazışmaları sızdıranların ''Türkiye-AB ilişkilerini sabote etmek isteyenler'' olduğunu, ancak bunların kim olduğu konusunda bir tahminde bulunmak istemediğini kaydetti. 
     Mesut Yılmaz, konuya ilişkin yargı sürecini ancak Adalet Bakanlığı'nın başlatabileceğini, yayınları da yargının durdurabileceğini belirterek, sözlerini şöyle sürdürdü 
     ''Biz AB Komisyonu'nun genişlemeden sorumlu üyesi Günter Verheugen ile de bu konuyu görüştük. Bu yazışmaların basın yoluyla kamuoyuna aktarılması, bunların mutlaka yasadışı yollardan temin edildiği anlamına gelmiyor. Bunlar AB'den de bu kaynaklara sızmış olabilir. 
     Nerden temin edildiği belirsiz olduğu zaman, bizim bu konuda yapacağımız bir şey yok.'' AB'ye üyeliğe ilişkin polemiklerin diğer AB adayı ülkelerde de bulunduğunu söyleyen Yılmaz, Türkiye'nin bunları aşacak güçte olduğunu kaydetti. 
     Fogg'un yazışmalarının sızmasının AB karşıtı güçlerin bir saldırısı olarak yorumlandığının hatırlatılması üzerine Yılmaz, Türkiye'de AB konusunda çok farklı gruplaşmaların söz konusu olduğunu bildirdi. Yılmaz, Türkiye'nin AB üyeliğini istemeyenler bulunduğunu ve bunları saygıyla karşıladığını ifade ederek, bundan başka bir de ''AB'ye evet, ama...'' diyen kimseler olduğunu kaydetti. 
     






</TEXT>
</DOC>
