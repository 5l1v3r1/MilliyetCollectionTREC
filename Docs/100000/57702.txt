<DOC>
<DOCNO> 57702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/siyaset/siy04.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den bayram hediyesi 
</HEADLINE>
<TEXT>

     GÜVEN ÖZALP Brüksel 

     Ankara, Laeken Zirvesi'nin Türkiye - Avrupa Birliği AB ilişkilerinde yarattığı "doping etkisinin" keyfini sürerken, yeni yılla birlikte AB Dönem Başkanlığı'nı devralacak olan İspanya, dönem başkanlığının bir hedefinin de, Türkiye'nin üyelik müzakerelerine başlayabilmesi için çaba sarf etmek olacağını bildirdi. 
     6 aylık dönem başkanlığında izleyeceği politika ve benimseyeceği öncelikler konusunda Brüksel'de açıklamalarda bulunan İspanya Dışişleri Bakanı Josep Pique, Türkiye ile ilişkilerin geliştirilmesi gerektiğini vurgulayarak, Türkiye'yle güçlü ekonomik bağlantılar var. Bu alan başta olmak üzere ilişkilerin geliştirilmesine çalışacağız" dedi. 
     Pique'den bir övgü de, Avrupa Güvenlik ve Savunma Politikası AGSP konusunda geldi. AGSP'nin Laeken Zirvesi'nde işlerlik kazandığını hatırlatan Pique, bu konuda tek sorunun Yunanistan'la yaşandığını söyledi. "Bunu çözeceğimize inanıyorum" diyen Pique, "AGSP konusunda Türkiye'nin attığı adımdan memnunuz" diye konuştu. 
     
     Bir destek de terörde 
     Özellikle AB'nin oluşturacağı terör listesi konusunda, ETA terörünü yaşayan İspanya'nın Ankara'ya tam destek vermesine de kesin gözüyle bakılıyor. 
     Halen AB Dönem Başkanlığı'nı yürüten Belçika'nın Başbakanı Guy Verhofstadt da, Türkiye'nin AB yolunda perspektifinin genişlediğini söyledi. Verhofstadt, perspektifin genişlemesini sağlayan unsurun, Ankara'nın reformları olduğunu belirtti. 
     



 SİYASET 













</TEXT>
</DOC>
