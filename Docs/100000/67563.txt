<DOC>
<DOCNO> 67563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/yasam/yas01.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz hasta’ya Türk doktorlar şifa oldu 
</HEADLINE>
<TEXT>

Türk asıllı İngiliz vatandaşı İnci Balay, İngiltere’de teşhis konulamayan ölümcül hastalığından Adana’da yapılan başarılı bir operasyonla kurtuldu 
     NEŞET KARADAĞ Adana DHA 

     İngiltere’de bağırsaklarından rahatsızlanmasına karşın hastalığına teşhis konulamayan Türk asıllı, İngiltere vatandaşı güzellik uzmanı İnci Balay 33 , Türkiye’de hayata döndürüldü. Balay, döndüğünde İngiltere Sağlık Bakanlığı aleyhine tazminat davası açacağını söyledi. 
     Londra’da yaşayan evli 2 çocuk annesi İnci Balay, 19 Aralık’ta karnının sancılanması ve kusması üzerine evine doktor çağırdı. Muayeneden sonra Whittetington Hastanesi’ne gönderildi. Doktorlar, kabızlık rahatsızlığı iddiasıyla ağrı kesici iğne ve bulantı ilaçları verdikleri Balay’ı 5 gün sonra taburcu etti. 
     
     Yatak işgal etme ’ 
     Taburcu olduktan sonra aynı rahatsızlıkları devam eden Balay, bu kez Chase Farm Hastanesi’ne yattı. Doktorlar, bağırsaklarda tıkanıklık teşhis etti. Bir gün sonraki tetkikler sonucunda ise aynı doktorlar bağırsaklarda tıkanıklığın olmadığını belirterek, "Senin bir şeyin yok. Boşuna yatak işgal etmene gerek yok" diyerek yine evine gönderdi. 
     
     Son çare Türkiye 
     Balay’ın kilo kaybı ve durumunun kötüleşmesi üzerine 44 yıldır İngiltere’de yaşayan babası Ali Halil 57 , Adana’da yaşayan ağabeyi Ahmet Halil’i 67 telefonla arayarak kızının durumunun kötü olduğunu, hastalığına teşhis konulamadığını bildirdi. Bunun üzerine Tarsus’taki Amerikan Koleji’nde öğretmenlik yaparken emekli olan amca Ahmet Halil, "Uçağa atlayın gelin. Türkiye’de değerli doktorlar var. Adana’ya gelin" dedi. 
     Ağabeyinin umut vermesi üzerine baba Ali Halil, kızını uçakla Adana’ya getirip 26 Ocak’ta Özel Universale Hospital Hastanesi’ne yatırdı. Prof. Dr. Hikmet Akkız ve Prof .Dr. Dilaver Ağdemir, İnci Balay’ın bağırsaklarının "dışkı katılaşmasından tıkalı olduğunu, bu tıkanma nedeniyle bağırsakta kansere yol açabilecek et parçası polip oluştuğunu" belirledi. Ameliyat sonucu, bağırsaktaki tıkanıklık açıldıktan sonra, et parçası da alındı. Kendini dünyaya yeniden gelmiş gibi hisseden İnci Balay, dün taburcu edildi. 
     
     İhmal davası açacak.... 
     Tedavisi devam ettiği için amcasının Adana’daki evinde kalan İnci Balay şunları söyledi "Az kalsın İngiliz doktorlar benim ölümüme neden olacaktı. Türk doktorlarının sayesinde ölümden döndüm. Döndüğümde İngiltere Sağlık Bakanlığı hakkında ihmal’ nedeniyle tazminat davası açacağım." 
     



 YAŞAM 


















</TEXT>
</DOC>
