<DOC>
<DOCNO> 86160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/siyaset/asiy.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’e minik ziyaretçi 
</HEADLINE>
<TEXT>

Hafta başında taburcu olacağı açıklanan Başbakan Ecevit, hastaneden çıkmadan önce aynı katta tedavi gören böbrek hastası minik Esra’nın ziyaretiyle moral buldu 
     ELÇİN ERGÜN Ankara 

     Başkent Üniversitesi Hastanesi’nde tedavisi süren, kimsenin göremediği Başbakan Bülent Ecevit’i 7 yaşındaki Esra Ergün ziyaret etti. 
     Başkent Üniversitesi Rektörü Prof.Dr. Mehmet Haberal, Ecevit’e tedavisinin sürdüğü 7. katta yatan ve böbrek nakli yapılan küçük Esra’dan söz etti. Geçen perşembe sabah yürüyüşünü yapan Ecevit, Esra’yı ziyaret etti. Geçirdiği ameliyatın etkisiyle Ecevit’le sohbet edemeyen Esra, babası Şeref Ergün’e önceki gün "Ecevit Amca beni ziyaret etti. Biz de ona gidelim" dedi. 
     
     Önce izin alındı 
     Hastane yetkililerinden alınan iznin ardından Esra ve babası, 709 nolu odada yatan Ecevit’e geçmiş olsun ziyaretinde bulundu. Salı günü 78 yaşına girecek Başbakan Ecevit’le Esra’nın buluşmasına tanık olan baba Ergün, şunları anlattı 
     "Başbakan, kızımı ve beni kapıda karşıladı. Hep beraber orada bulunan koltuklara oturduk. Ne kadar duygusal, ne kadar insancıl birisi. Bu kadarını tahmin etmiyordum. Başbakan, kızıma adını ve okulunu sordu. Esra, pek konuşmazken, Başbakan’ın sorularını yanıtlamaya başladı. 
     
     10 dakikalık sohbet 
     Başbakanımız, sohbeti sırasında Esra’ya yıldızlı tokalarının çok güzel olduğunu söyledi. Esra, 10 dakikalık ziyaretimizin ardından bana çok beğendiği tokalarını taburcu olurken Ecevit’e hediye edeceğini söyledi. Artık Esra her gün yürüdüğü koridorda bizi, Ecevit’i tekrar ziyaret etmek için zorluyor. Başbakan’la kısa ziyaretimiz sırasında ekonomik krizi hiç konuşmadık. Çünkü bizim en büyük krizimiz kızımızın sağlığıydı." 
     Ecevit, dün sabah ve öğlen koridorda 10’ar dakikalık yürüyüşler yaptı. Başbakanlık Basın Müşaviri Cem Avcı aracılığıyla yapılan açıklamada, Ecevit’in hafta başında taburcu olabileceği, ancak nerede kalacağına kendisinin karar vereceği kaydedildi. 
     



 SİYASET 










</TEXT>
</DOC>
