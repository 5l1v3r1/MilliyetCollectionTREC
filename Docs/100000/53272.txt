<DOC>
<DOCNO> 53272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur10.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Millet Erbakan hükümetinin niçin düşürüldüğünü biliyor" 
</HEADLINE>
<TEXT>

     SP Genel Başkanı Recai Kutan, ''Bu ülkeyi, bu bozuk düzeni değiştireceğiz'' dedi. 
     Kutan, partisinin Meclis Grup Toplantısı'nda yaptığı konuşmada, Başbakan Ecevit'in Kıbrıs konusunda ''bedel ödemekten'' söz ettiğini ifade ederek, hükümetin Kıbrıs politikasını eleştirdi. 
     Türkiye'nin AB'ye tam üyelik sürecinde üzerine düşen görevleri tam olarak yerine getiremediğini dile getiren Kutan, AB'nin Türkiye raporunda, Anayasa değişikliklerinin olumlu bulunduğunu, ancak yeterli görülmediğini ifade etti. 
     Türkiye'nin, Kıbrıs konusunda özel statü istediğini, ''işkence konusunda topu taca attığını'', insan haklarında kısıtlamalar yaptığını kaydeden Kutan, ''Bu şekilde davranırsanız, bir yere gidemezsiniz, önünüze Kıbrıs'ı koyarlar. Sizin aradığınız da zaten budur. Kıbrıs'ı istediler, vermeyiz, bedel öderiz dersiniz. Ve AB konusunda bir ilerleme olmaz'' diye konuştu. 
     ABD'ye yönelik saldırıların ardından başlayan Afganistan'daki savaşın devam ettiğini, ''aç ve perişan halkın üzerine bombaların yağdığını'' ifade eden Kutan, ABD ve müttefiklerinin, terörü doğuran sebeplere dokunmadığını söyledi. 
     Afganistan'da bir ''çıkar ve hegemonya savaşının sürdüğünü'' iddia eden Recai Kutan, Türkiye'nin bölgeye asker gönderme kararı aldığını, ancak hükümetin ''işi eline yüzüne bulaştırdığını'' söyledi. Bölgeye hala asker gönderilip gönderilmediğini belli olmadığını kaydeden Kutan, şöyle konuştu 
     ''Bu savaş, kirli bir savaşa dönüşmüştür. Herkes bir şeyler koyup karşılığında bir şeyler almaya çalışıyor. Arada kalan, ezilen, acı çeken, yok olan ise yoksul Afgan halkıdır. Sayın Ecevit, asker gönderme karşılığında ABD'den bir şey istemedik, ama dostlarımız durumumuzu görürler diyor. Bu ayıptır. Bu davranış, bu ülkeye, bu millete yakışmaz. Bu ülkenin Başbakan'ının böyle konuşmaya hakkı yoktur. 
     Halkımız, ağır ekonomik krizlerin bedelinin ödeyen, geçim sıkıntısı altında bunaltılmış insanımız, SP'nin sağlam duruşunu görmektedir. Afganistan'da olup bitenlere bizim gibi bakmaktadır, savaşa karşı tutumumuzu onaylamakta, takdir etmektedir. 
     Esnafından, işçisine, memurundan, çiftçisine, sanayicisinden öğrencisine tüm toplum kesimleri, ülkenin bu duruma düşmesinin altında haksız kazanç, faiz, israfın olduğunu görüyor. Ülkeyi batıranların rantiye sınıfı ve onlarla işbirliği yapan bürokrat ve şaibeli siyasetçiler olduğunu biliyor. 
     Millet, 54. Erbakan Hükümeti'nin niçin düşürüldüğünü, o günden bugüne, bu ülkede hangi dolapların çevrildiğin de biliyor. IMF'yi de, IMF politikalarını da tanıyorlar.'' 
     






</TEXT>
</DOC>
