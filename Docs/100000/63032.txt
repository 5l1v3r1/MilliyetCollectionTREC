<DOC>
<DOCNO> 63032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko05a.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçındağ’dan iftiraya yanıt 
</HEADLINE>
<TEXT>

     Doğan Medya Grubu Başkanı Mehmet Ali Yalçındağ, dün bir gazetede yayımlanan kendisiyle ilgili iddialara açıklık getirdi. Yalçındağ’ın açıklaması şöyle 
     "Dün bir gazetede benim "Amerika’da okuduğum sırada, aynı evde kaldığım" iddia edilen Ata Menkul Değerler şirketinin sahibi ile Yapı Kredi Sigorta hisseleri alıp satarak spekülasyon yaptığım iddia edilmiştir. Bu haberin bütün unsurları hayal mahsulü ve yalandır. Ben Yapı Kredi Sigorta hisselerinden ne aldım, ne de sattım. Bu durum İMKB ve Takasbank kayıtlarından kolayca tespit edilebilir. İMKB yetkililerini bu konuyu araştırıp, gerçeği kamuoyuna açıklamaya davet ediyorum. Amerika’da okuduğum sırada Ata Menkul Değerler şirketinin sahibi ile aynı evde kaldığım iddiasına gelince. Ben eğitimimi Amerika’da yapmadım. Amerika’da hiçbir okula gitmedim. Amerika’da ya da herhangi bir başka ülkede Ata Menkul Değerler’in sahibi ile ev arkadaşlığı yapmadım. Kendileri ile iş ortaklığım da yoktur. Söz konusu haberin yalan olduğu bu unsurlardan da bellidir. Bu iftiraları atan gazete sahip ve yöneticileri hakkında kanuni işlemi başlattım." 
     Ata Yatırım Yönetim Kurulu Başkan Vekili Faruk Işık da yaptığı açıklamada, "Ata Yatırım bünyesinde, ne Mehmet Ali Yalçındağ ne de Korhan Kurdoğlu, Yapı Kredi Sigorta hisseleriyle ilgili ne geçmişte ne de son dönemde hiçbir işlem yapmamışlardır" dedi. 
     



 EKONOMİ 
























</TEXT>
</DOC>
