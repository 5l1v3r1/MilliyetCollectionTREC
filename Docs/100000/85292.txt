<DOC>
<DOCNO> 85292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo06.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer Beşiktaş'ın... İki yıllık sözleşme imzaladı... 
</HEADLINE>
<TEXT>

     Beşiktaş, Sergen Yalçın ve Serdar Topraktepe'den sonra Trabzonsporlu Zafer Demiray'ı da renklerine bağladı. 
     Zafer, Akaretler'de bulunan kulüp binasında yönetici Haşmet Bedii Kürüm ve menajer Sinan Engin'in hazır bulunduğu törende kendini iki yıllığına siyah-beyazlı renklere bağlayan ön sözleşmeyi imzaladı. 
     İmza töreni sonrası bir açıklama yapan Zafer, Beşiktaş'a geldiği için çok mutlu olduğunu belirterek, ''Yeni takımımın başarısı için elimden geleni yapacağım. Çok sevinçli ve heyecanlıyım'' dedi. 
     Hafif bir sakatlığı bulunduğunu da kaydeden Zafer, sezon açılışına kadar hazır hale geleceğini ve Trabzonspor'da gerçekleştiremediği hedeflere ulaşmak için var gücüyle çalışacağını sözlerine ekledi. 
     Yönetici Haşmet Bedii Kürüm ise, Zafer'i Antalyaspor'da oynadığı dönemde almak istediklerini, ancak Trabzonspor'a kaptırdıklarını ifade ederek, ''Geç de olsa Zafer'i renklerimize bağladık. Onun burada başarılı olacağına inanıyoruz. Camiamıza hayırlı ve uğurlu olsun'' diye konuştu. 
     
     YÖNETİCİLER FRANSA'YA GİTTİ 
     Beşiktaş Kulübü İkinci Başkanı Hüsnü Güreli, asbaşkanlar Yıldırım Demirören, Kıvanç Oktay ve yönetici İbrahim Altınsay, bu sabah Nouma ve Mondragon'un transferlerini çözümlemek amacıyla Fransa'ya gitti. 
     Cannes'de Pascal Nouma ve menajeriyle bir araya gelecek olan yöneticiler, yarın da Metz Kulübü Başkanı ile Mondargon için görüşecek. 
     Bu arada, yöneticilerin Fransa'dan sonra İtalya'ya geçecekleri ve Fiorentina'nın Brezilyalı futbolcusu Amaral için girişmde bulunacakları öğrenildi. 
     





</TEXT>
</DOC>
