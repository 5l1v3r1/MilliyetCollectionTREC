<DOC>
<DOCNO> 76736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/siyaset/siy07.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Doğan ANAP’tan ayrıldı 
     Turgut Özal döneminin önemli politik simalarından Hüsnü Doğan, ANAP üyeliğinden ayrıldı. Doğan ile birlikte eski milletvekillerinden Talat Zengin de ANAP’tan istifa etti. Birlikte hareket ettikleri belirtilen Doğan ve Zengin’in yaklaşık on gün önce gönderdikleri dilekçelerle ayrıldıklarını bildirdikleri öğrenildi. Doğan’ın yeni parti kurma hazırlıklarını sürdürdüğü kaydedildi. 
     
     Tutuklandı, ihraç edildi 
     Yolsuzluk ve zimmet suçuyla gözaltına alınan, rant için okul yaktırdığı gerekçesiyle de tutuklanan Serik Belediye Başkanı Yusuf Mecek, partisi ANAP’tan ihraç edildi. Dün toplanan ANAP Antalya İl Disiplin Kurulu, Pınarlı Belediye Başkanı Mehmet Coşgun’dan sonra Mecek’in de partiden ihraç edilmesini kararlaştırdı. 
     
     Başkan’a 8 ay ceza 
     Ağrı’nın bağımsız Belediye Başkanı Osman Karaca, göreve gelmediği gerekçesiyle işten uzaklaştırdığı başkan yardımcısı Hakkı Vural’ı İdare Mahkemesi’nin kararına karşın göreve iade etmediği için 8 ay hapis cezasına çarptırıldı. Karara itiraz ettiğini belirten Karaca, "Yargıtay’a başvurarak hakkımda verilen 8 ay hapis cezasını temyiz ettim. Umutluyum" dedi. 
     
     Özkasnak bacağını kırdı 
     Emekli Tümgeneral Erol Özkasnak, Bodrum’daki evinin bahçesine yaptırdığı havuzun inşaatıyla uğraşırken, ayağı kaydı. Beton zemine düşen Özkasnak, sağ bacağını kırdı. Sevk edildiği Ankara Gülhane Askeri Tıp Akademisi’nde bacağının yanlış kaynadığı tespit edilen Özkasnak, ameliyat edildi. 
     



 SİYASET 











</TEXT>
</DOC>
