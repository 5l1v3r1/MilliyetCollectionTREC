<DOC>
<DOCNO> 55446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/spor/spo02.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözümüzün arkasındayız 
</HEADLINE>
<TEXT>

     YALÇIN TÜRK 

     FENERBAHÇE yöneticilerinin hakem tepkisi dinmek bilmiyor. Başkan Aziz Yıldırım’ın maç sonrasında yaptığı "Galatasaray’ın aldığı galibiyetlerde hakem hataları bulunuyor" açıklamasından sonra, dün de Asbaşkan Murat Özaydınlı sert yorumlar yaptı. Özaydınlı, "Perşembenin gelişi çarşambadan belliydi. Galatasaray İstanbulspor maçından sonra bir şeyler bekliyorduk" dedi. 
     ÖZAYDINLI, Beşiktaş karşılaşmasını filmin ikinci yarısı diye niteleyerek, "Eğer bu karşılaşma Galatasaray - Beşiktaş maçı olsaydı Beşiktaş aleyhine iki penaltı ve iki kırmızı çıkardı. Kimin ne yaptığını kimlerle ilişkisi olduğunu anında ortaya çıkartırız. Bugünden itibaren artık yardımcı hakemleri de yakın takibe alacağım. Artık susmak yok. Biz mertçe konuşuruz. Başkaları gibi lafımızı yemeyiz" diye konuştu. 
     BASIN Sözcüsü Atilla Kıyat da bugüne kadar hakemler hakkında konuşmaktan kaçındıklarına değinerek, "Sezon başlarken Fenerbahçe’nin bu hakemlerle şampiyon olacağını iddia edenler vardı. Şimdi geriye dönüp bir kendi, bir de bizim maçlarımıza baksınlar, vicdanlarını sorgulasınlar. Biz konuşmuyorsak aczimizden değil, spora anarşi getirmek istemediğimizdendir" açıklamasını yaptı. 
     
     Emeklerimize yazık değil mi ’ 
     BEŞİKTAŞ yenilgisini yardımcı hakemin art niyetli olmasına bağlayan Abdullah, "Önce faul yarattı. Ardından da ofsaytı vermedi. Emeklerimize ve tribünlerdeki 40 bin kişiye yazık değil mi " dedi. Hakemlerden adalet beklediklerine değinen Abdullah, "Bu maç bizi daha da hırslandıracak. Kalan üç maçı kazanmak için ne gerekiyorsa yapacağız. Kimse heveslenmesin yine şampiyon olacağız" diye konuştu. 
     
Ogün yine sakatlandıTecrübeli futbolcunun arka adalesindeki sakatlık tekrarladı, 1,5 ay oynayamayacağı açıklandı 
     FENERBAHÇE Kaptanı Ogün, dünkü antrenmanda arka adalesindeki eski sakatlık tekrarlayınca ilk yarıyı kapattı. Yedeklerin ve ikinci yarı oyuna girenlerin yaptığı çalışmaya katılan tecrübeli futbolcu, ikili mücadele sırasında acılarla yere yıkıldı. Ogün’ün sağ arka adalesindeki sakatlığının tekrarladığı ve ödem oluştuğu belirlendi. Milli futbolcunun 1,5 ay sürecek tedavisine yeniden başlanacak. 
     
     Oktay ameliyat oluyor 
     UZUN süredir kasığındaki fıtıktan rahatsızlık çeken Fenerbahçe’nin milli oyuncusu Oktay Derelioğlu bugün ameliyat masasına yatacak. Özel Acıbadem Hastanesi’nde ameliyat olacak olan golcü futbolcunun ilk yarıyı kapattığı ve yaklaşık bir ay sahalardan uzak kalacağı belirtildi. 
     
     Yıldırım baskın yaptı 
     FENERBAHÇE Başkanı Aziz Yıldırım, dün Futbol Federasyonu’na gitmesine rağmen Haluk Ulusoy gelmeyince, Başkanvekili Ata Aksu ile buluştu. İki saate yakın süren görüşme sonrasında Yıldırım bir açıklama yapmadı. Ata Aksu, Fenerbahçe Başkanı’nın son haftalardaki hakem hataları nedeniyle kendilerine kaygılarını ilettiğini söyledi ve "Fatih Akyel’in transferinin 37. maddenin kapsamına girmediğine karar verildi. Fenerbahçe istediği anda bu futbolcuyu oynatabilir" dedi. 
     
     Fatih idmanda 
     FENERBAHÇE’NİN Mallorca’dan transfer ettiği Fatih bugün ilk kez Sarı - Lacivertli ekiple idmana çıkacak. Yöneticiler, genç futbolcunun lisans işlemlerine de başlayacak. Fenerbahçe’nin Fatih’ten sonra transfer etmek için harekete geçtiği Hakan Şükür, olumsuz yanıt verdi. Avrupa’da oynamak istediğini belirten oyuncudan umut kesilince, Okan için görüşmeler hızlandırıldı. Inter’in yüksek bonservis istemesi bu transferi de çıkmaza soktu. Gözlerini Nouma’ya çeviren yöneticiler, siyahi oyuncu için son kozlarını oynamaya hazırlanıyorlar. 
     



 SPOR 
























</TEXT>
</DOC>
