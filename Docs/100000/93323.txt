<DOC>
<DOCNO> 93323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo10.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleci Rüştü "Ne yaptımsa ülkem için yaptım" 
</HEADLINE>
<TEXT>

     A Milli Futbol Takımı ve Fenerbahçe'nin başarılı file bekçisi Rüştü Reçber, 17. Dünya Kupası'nın ardından İstanbul'da kendilerine yapılan muhteşem karşılama töreninin tüm yorgunluklarını aldığını belirtti. 
     Rüştü, ''www.rusturecber.net'' adlı internet sitesinde yaptığı açıklamada, İstanbul'a dönüşlerinde kendilerini onbinlerce insanın karşılayacağını bildiklerini ifade ederek, şunları kaydetti 
     ''Ama açıkçası bu kadar görkemli bir tören beklemiyorduk. Onca saatlik yolculuktan sonra bizlere gösterilen ilgi inanın tüm yorgunluğa değdi. Hele Taksim Meydanı'nda o podyumda hissettiklerim... 
     Daha kaç yıl futbol oynarım bilmiyorum, ama bundan sonra hedefim o gururla sizlerin karşısına daha birçok kez çıkabilmek. Futbolda elbette başarının sonu yok ama bizler bundan sonra başarıyı yakalamak için her türlü şartı zorlayacağız. Nedeni ise bu tadı bir kez almış olmamız.'' Dünya Kupası'nda en iyi kalecilerden biri olarak gösterildiğini, bunun da kendisine gurur verdiğini belirten Rüştü, ''FIFA'nın internet sitesinde konuyla ilgili oylama varmış ve binlerce Türk oraya gidip benim adımı oyluyormuş. Bu konuda herkese teşekkür ederim. Zaten gösterdikleri sevgiden dolayı herkese borçluyuz. Ben kendi adıma kendimi bu yönden de borçlu hissediyorum'' dedi. 
     
     ''TÜRKİYE İÇİN YAPTIM'' 
     Taksim'e giden yol boyunca kendisine alkış tutanlara teşekkür ettiğini ifade eden Rüştü, ''Eğer gerçekten başarılı bulunuyorsam ne mutlu bana. Ben ne yaptımsa ülkem için yaptım, Türkiye için yaptım'' dedi. 
     Rüştü, bundan sonrasını bir süre düşünmek istemediğini ve tatile çıkacağını belirterek, açıklamasını şöyle tamamladı 
     ''Dinlenmek bizlerin en doğal hakkı olsa gerek. Ben de bu tercihimi bir süre için kullanmak istiyorum. Ondan sonra Fenerbahçe'nin kampına katılacağım. Futbolda başarının sınırı yok. Şimdi yeni sezonda Fenerbahçe ile başarılı olmak istiyoruz ve bunun da başında Şampiyonlar Ligi geliyor. Geçen yıl yarattığımız bir düş kırıklığı vardı. Onu unutturup taraftarımızı ve Türk insanını mutlu etmek istiyoruz. Ama kendimi yeni sezona hazırlamak için şu kısa dinlenme sürecine ihtiyacım var.'' 
     





</TEXT>
</DOC>
