<DOC>
<DOCNO> 85828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/spor/ysenay.html </URL>
<DATE> 2002/05/24/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Şaka mı yoksa .. 
</HEADLINE>
<TEXT>

     Milli Takım’ın Güney Afrika önünde oynamaya çalıştığı futbol doğrusu bende hayal kırıklığı yarattı... Gerek defans anlayışında, gerek orta alan kurgularında, gerekse hücum bölgelerinde büyük bir başıbozukluk yaşıyor millilerimiz... Bu savunma formatıyla, bu kadar büyük pas ve kademe hatalarıyla, üstüne üstlük Hakan Şükür’ün hayret verici durgunluğu ve halsizliği, doğrusu ya maçların başlamasına çok az kala şu günlerde hepimizi endişe içine alıyor... Dileriz özel maçlarda beceriksizlikleri çok belli olan Türkiye bize şaka yapmış olsun ve Brezilya karşılaşmasının başlama düdüğüyle bu söylediklerimizin tam tersini ortaya koyabilsin. 
     
Tayfun ve Serhat      Hong Kong’ta üstlenen millilerimiz, büyük bir çalışma temposuyla bizlerin Dünya Kupası’na olan hasretlerimize başarı çarelerini arıyorlar... 
     Şenol Güneş ve teknik ekibimizin Türkiye’de saptadığı geniş kadrodan çaresiz kalarak Tayfun ve Serhat’ı çıkarması korkarım şampiyona boyunca tartışma konusu olacak çok önemli bir meseledir... Tayfun’un Sociedad’da çok parlak bir yıl yaşadığını hepimiz iyi bilmekteyiz.. Sağ kulvarda bir makine intizamı ile gidip gelen, hem pres yaparak karşısındakini bozma yetenekleri üstün, hem de kaptığı toplarla rakibin üstüne yıldırım gibi inebilen bu sağ kulvar ustasına yapılan doğru mu, yanlış mıdır acaba .. İtalya’daki lejyonerlerimizden hangisi yıl boyu Tayfun’un gösterdiği başarı grafiğinin benzerini ortaya koyabildi ki .. Ayrıca İspanya’da oynamak İtalya’da forma giymekten daha kolay sanıyorlar Milli Takım’ı yöneten teknik kafalarımız... Bir de gruptaki maçlarımızda da Tayfun’a öksüz muamelesi yaptı bizce Şenol hocamız... Baraj maçlarındaki sakatlığı dışında bir tek Azerbaycan karşılaşmasında 90 dakika forma giymiş, diğerlerinde hep 20, 25 dakika oynatılmış bu kıymetli oyuncumuz... Demek ki Tayfun kardeşimiz finaller için daha grup maçları oynanırken kendine yer bulamamış Milli Takım’ı planlayanların kafalarında. 
     
     Bir de Serhat konusu var benim kafamı karıştıran... Hasan Şaş, Hakan Şükür ikilisi gol bölgelerinde tabii ki birer Milli Takım klasiği isimler... Ancak ben geçen sezon tam bir yıl boyunca Fenerbahçe kovalayıp, sürekli Serhat’ı incelediğim için bu futbolcunun da milli kadrodan çıkarılışını yadırgadım... Şimdi yukarıdaki gol ikilisinin yedeklerini Serhat’la kıyaslayarak asla Uzakdoğu’daki isimleri zedelemek istemiyorum... Ancak şu bir gerçek ki Serhat, eşofman içinde oturacak birçok yedekten çok daha üstün meziyetlere sahip bir santrfor tipi... Müthiş bir tempo adamı... Ayrıca kondisyon zenginliğini 90 dakikaya yaymasını çok iyi biliyor... Yırtıcılığı, rakibe preste ve top kapma boğuşmalarındaki olağanüstü hırsları merak ederim Hasan Şaş dışında kaç milli futbolcuda vardır acaba .. Herneyse, Şenol Güneş ve ekibi umarım her şeyi ince dokuyup, sık eleyerek almışlardır bu hassas kararları... Ancak Tayfun’un yerine forma giyeceklerin kötü oynaması halinde bu oyuncunun gelecek adına moral birimlerini yenilemek çok zor olacaktır... Ayrıca Serhat’ın da yokluğunu hissettiğimiz hücum düzeyi düşük oyunlar seyredersek eğer Uzakdoğu’da, o zaman bizim de, sizlerin de canımızın çok sıkılacağı muhakkaktır. 



 SPOR 




























</TEXT>
</DOC>
