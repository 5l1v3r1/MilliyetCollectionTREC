<DOC>
<DOCNO> 74006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun27.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Filistinli çobanı öldürüp cesedini çöpe attılar 
</HEADLINE>
<TEXT>

     İsrail askerleri, bugün Batı Şeria'nın Nablus kenti yakınında Filistinli bir çobanı öldürerek, cesedini çöplüğe attılar. 
     Abdülrahim Ebu Emsha adlı Filistinli görgü tanığı, İsrailli askerlerin, Nablus'un batısındaki Zevata köyü yakınında İsrail karakolu civarındaki koyunlarının yanına giden 23 yaşındaki Ayman Muhammed Havelid adlı çobanı dün sabah gözaltına aldığını söyledi. 
     Emsha, Havelid'un gözaltına alındığını ailesine ve Filistin güvenlik güçlerine bildirdiğini kaydetti. 
     İsrail ordusu kaynakları ise askerlerin, söz konusu bölgede karakola giden yola patlayıcı yerleştirmeye çalışan bir kişiyi vurarak öldürdüğünü söylediler. 
     Çobanın akrabaları ve Filistinli doktorlar, İsrailli askerlerin Havelid'in ölümüne ilişkin Filistinli yetkililere bilgi verdiğini ve cesedinin bulunduğu yeri gösterdiklerini belirttiler. 
     Havelid'in boğaz, göğüs ve karnından vurulduğunu, kolunun kırık ve vücudunda çürükler olduğunu belirten doktorlar, bunların Havelid'in karakoldan çöplüğe birkaç metre sürüklenmiş olabileceğini gösterdiğini kaydettiler. 
     Çobanın eniştesi Cuma Ebu Galuin, ''İsrail askerleri onu soğukkanlı biçimde öldürdü. Onlar, her gün koyunları karakol yakınında otlattığı için onu tanıyorlardı'' dedi. 
     Havelid'in annesi de İsrail ordusunun oğlunu aramadığını ve onun hiç cezaevine girmediğini söyleyerek, ''O hiç kimseye zarar vermedi. 
     Onu niçin öldürdüler '' dedi. 
     






</TEXT>
</DOC>
