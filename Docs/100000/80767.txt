<DOC>
<DOCNO> 80767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur17.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmen Orhan Elmas toprağa verildi... 
</HEADLINE>
<TEXT>

     Yakalandığı amansız hastalıktan kurtulamayarak önceki gün yaşamını yitiren ünlü yönetmen Orhan Elmas'ın cenazesi, Şişli Camii'nde öğleyin kılınan cenaze namazının ardından Zincirlikuyu Mezarlığı'nda toprağa verildi. 
     Şişli Camii'ndeki törene, aralarında Fatma Girik, Hülya Koçyiğit, Ekrem Bora, Erdal Özyağcılar, Müjde Ar'ın da bulunduğu sinema dünyasının ünlü isimleri katıldı. 
     Basın mensuplarının sorularını yanıtlayan Fatma Girik, pek çok filmini Elmas'la çektiğini anlattı. 
     Yaklaşık 40 yıllık dostu Elmas ile ölümünden bir gün önce biraraya geldiklerini ifade eden Girik, ''Çok üzgünüm. Ama herkes sırasıyla gidiyor. Huysuz, geçimsiz ama çok tatlı bir adamdı. Ancak huysuzluğu sadece setteydi. Son anına kadar birlikteydik'' diye konuştu. 
     Hülya Koçyiğit de Elmas'ın çok titiz, çalışkan ve çok değerli bir yönetmen olduğunu belirterek, ''Yeşilçam'ın yaprakları yavaş yavaş dökülüyor'' dedi. 
     
     NEJAT UYGUR ''SESAM'IN AYIBI...'' 
     Tiyatro sanatçısı Nejat Uygur, Elmas'ın çok sevdiği bir arkadaşı olduğunu, ama çok kötü bir vefasızlık örneği yaşadığını söyledi. 
     Uygur, sanatçı cenazelerine genellikle az sayıda dostun katıldığını, ancak Elmas için Sinema Eseri Sahipleri Meslek Birliği'nin SESAM verdiği yanlış ilan nedeniyle pek çok kişinin Teşvikiye Camii'ne gittiğini ifade ederek, ''İşin en acı yanı bu. 
     Birçok insan oraya gitti. Bu, SESAM'ın ayıbı'' diye konuştu. 
     
     BAKAN TALAY'IN MESAJI 
     Öte yandan, Kültür Bakanı İstemihan Talay, Elmas'ın vefatı nedeniyle bir taziye mesajı yayınladı. 
     Bakan Talay, mesajında şunları kaydetti 
     ''Türk sinemasının öncüleri arasında yer alan ve en önemli yönetmenlerinden biri olan Orhan Elmas'ın kaybını büyük üzüntüyle öğrendim. Sinemamızın klasikleşmiş filmlerinden 'Boş Beşik', 'Ezo Gelin' gibi filmleri sinemamıza kazandıran, yaşamını sinemamıza adayarak 117 film çeken ünlü yönetmen Orhan Elmas, kendinden sonra yetişen genç yönetmenlere örnek olmuş, Türk sinemasının gelişimine büyük katkılarda bulunmuştur. Türk sanat camiası, onun sinemaya kazandırdıklarını hiçbir zaman unutmayacaktır. Orhan Elmas'a Allah'tan rahmet ve Türk sineması dünyası mensuplarına başsağlığı diliyorum.'' 
     
     ÖZGEÇMİŞİ 
     İstanbul'da, 1927 yılında doğan Orhan Elmas, Güzel Sanatlar Akademisi'nde bir süre öğrenim gördü. 
     Öğrencilik yıllarında dergi ressamlığı, tezgahtarlık ve yağlıboyacılık gibi türlü işte çalışan Elmas, 1944'de gazeteciliğe başlayarak, sinema üzerine yazılar yazdı. 
     Elmas, Son Dakika ve Gece Postası gazeteleri ile Yıldız ve Çiçek dergilerinde çalıştı, Yelpaze adlı dönemin en ünlü çizgi roman dergisinin yazı işleri müdürlüğünü yaptı. 
     Orhan Elmas, Muhsin Ertuğrul'un yönettiği ''Yayla Kartalı'' adlı filmle 1945'te sinema oyunculuğuna başladı. 
     Aynı yıllarda Ses, Muammer Karaca ve Avni Dilligil tiyatroları ile Küçük Sahne'de tiyatro oyunculuğu yaptı. 
     Yönetmenliğe 1954 yılında başlayan Elmas, Metin Erksan'ın öyküsünden uyarladığı ''Kanlı Firar'''ın ardından, ''Duvarların Ötesi''yle dikkati çekti. 
     ''Ezo Gelin'' ve ''Öleceksek Ölelim'' filmleriyle Adana ve Antalya film festivallerinde ödül alan Elmas'a, 1994 yılında, 31. Antalya Film Festivali'nde ''Onur Ödülü '' verildi. 
     Son olarak ''Kızlar Sınıfı'' adlı televizyon dizisini yöneten Elmas'ın, 117 filmi bulunuyor. 
     





</TEXT>
</DOC>
