<DOC>
<DOCNO> 86764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko06.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk - Yunan İş Konseyi'nin de gündeminde Euro 2008 var... 
</HEADLINE>
<TEXT>

     Türk-Yunan işadamları, ticaretin ardından sporda da işbirliği yollarını arıyor. 
     Türk-Yunan İş Konseyi'nin 31 Mayıs tarihinde İstanbul'da gerçekleştirilecek toplantısında gündem maddelerinden birisini futbol oluşturacak. 
     Türk-Yunan İş Konseyi Başkan Yardımcısı Selim Egeli, Konsey olarak yıllardan beri iki ülke arasında iş ilişkilerinin gelişmesi, ticaret ve ortaklıkların, yatırımların büyümesi için çalışırken, iki toplumu yakınlaştırmak için de çaba sarfettiklerini vurguladı. 
     Egeli, iki ülke arasında gelişmeye başlayan ilişkilerin bozulmasını engelleyecek sigortalar arasında, eğitim, spor ve sanat ilişkilerini gördüklerini dile getirerek, şunları söyledi 
     ''Japonya ve Kore'nin Dünya Şampiyonası'nı düzenlemesine benzer olarak, 2008 Avrupa Futbol Şampiyonası'nı düzenlemek üzere Türkiye ile Yunanistan olarak ortak hareket edelim diye düşünüldüğünde ilk başta kimse bunun gerçekleşebileceğine inanmadı. Ancak gelinen noktada müşterek müracaat yapıldı. Bu çok güzel bir örnektir.'' Egeli, Türk-Yunan İş Konseyi toplantısına, Devlet Bakanı ve Başbakan Yardımcısı Mesut Yılmaz, Devlet Bakanı Fikret Ünlü ve Futbol Federasyonu Başkan Vekili Ata Aksu'nun yanı sıra Yunanistan Kültür ve Maliye bakanlarının da katılmasının beklendiğini bildirdi. 
     





</TEXT>
</DOC>
