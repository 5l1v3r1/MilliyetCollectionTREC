<DOC>
<DOCNO> 56995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun13.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD " Arafat hala Filistin yönetiminin lideri" 
</HEADLINE>
<TEXT>

     Batı Şeria'da dün İsrail'e karşı düzenlenen saldırıdan sonra İsrail'in misillemede bulunması ve Filistin lideri Yaser Arafat ile tüm ilişkilerini kesme kararı almasının ardından Ortadoğu'da gerginlik ve çatışmalar sürüyor. 
     ABD Dışişleri Bakan Yardımcısı William Burns, Yaser Arafat'ı hala Filistin yönetiminin lideri olarak gördüklerini ve Filistin yönetimiyle görüşmeye devam etmek istediklerini söyledi. 
     Suriye'nin başkenti Şam'da Suriye Devlet Başkanı Beşşar Esad ile görüşen Burns, görüşmenin ardından basın toplantısı düzenledi. 
     Arafat'ı Filistin halkının lideri olarak gördüklerini söyleyen Burns, ''Çok zor seçimler yapması ve Filistin halkının çıkarlarını tehdit eden aşırılık yanlısı gruplara karşı hareket etmesi gereken Filistin yönetimiyle çalışmayı sürdürmek istiyoruz'' dedi. 
     Bu arada Fransa'daki Filistin Temsilcisi Leyla Şahid de, katliamın önlenmesi için uluslararası topluluğun derhal koruma gücü göndermesini istedi. 
     RMC radyosuna açıklama yapan Şahid, ''Uluslararası topluluk derhal İsrail Başbakanı Ariel Şaron'u durdurmak için müdahale etmez ve güvenliği sağlamak için uluslararası güç göndermezse katliam olur ve Bosna ve Kosova'da gördükleriniz bunun yanında hiç kalır'' dedi. 
     Şahid, ''Bugün tek şans, uluslararası topluluğun sorumluluğunu yerine getirmesi ve uyanarak bu deliyi Şaron'u tutuklamasıdır. Çünkü o, İsrail ve Filistin halklarını felakete sürüklüyor'' diye konuştu. 
     
     İsril savaş açtı 
     Arafat'ın danışmanı Nebil Ebu Rudeyna da, İsrail hükümetini ''Filistin halkı ve yönetimine karşı resmen savaş açmakla'' suçladı. 
     Rudeyna, ''Şaron'un hükümeti Filistin halkı ve yönetimine karşı resmen savaş açmıştır. Filistinli sivil ve polislere karşı bu hükümetin düzenlediği hava saldırıları ve cinayetler, Şaron'un bölgeyi genel patlamaya götürmek için açtığı gerçek savaşı simgeliyor'' dedi. 
     
     Çatışmalar sürüyor 
     Öte yandan Ramallah'ta İsrail askerlerinin ateş açması sonucu, bir Filistin güvenlik görevlisinin öldürüldüğü bildirildi. 
     Filistin güvenlik kaynakları, dünkü saldırılardan sonra İsrail tanklarının Ramallah'a girdiğini duyurmuştu. 
     26 yaşındaki Filistinlinin cesedinin inşaat halinde olan ve İsrail 
     tankının ateş açması sonucu çöken bir binada bulunduğu belirtildi. 
     Gazze Şeridi'nin güneyindeki Refah'ta da, İsrail askerlerinin Filistinlilere ateş açması sonucu 2'si çocuk 6 Filistinli yaralandı. 
     






</TEXT>
</DOC>
