<DOC>
<DOCNO> 77446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/ekonomi/eko07.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Grubu enflasyon beklentisini 30’a çekti 
</HEADLINE>
<TEXT>

Doğan Şirketler Grubu Holding Genel Koordinatörü İmre Barmanbek, bu yılki enflasyon beklentilerini yüzde 45’ten yüzde 30’a indirdiklerini açıkladı 
     REUTERS 

     Doğan Şirketler Grubu Holding Genel Koordinatörü İmre Barmanbek, 2002 mali programının IMF ile belirlenen hedeflere ulaşacağına inandığını kaydederek, bu doğrultuda 2002 enflasyon beklentilerini yüzde 30 olarak revize ettiklerini söyledi. Barmanbek, önceki beklentilerinin yüzde 45 olduğunu bildirdi. 
     
     Umut ışığı 
     Barmanbek yaptığı açıklamada, ocak ve şubat aylarında düşük gerçekleşen ve mart ayında TÜFE’nin yüzde 1.2, TEFE’nin de yüzde 1.9 olarak açıklanan enflasyon verilerinin, yılsonu hedefleri konusunda önemli umut ışığı olduğunu söyledi. 
     Merkez Bankası’nın faiz oranlarını üç puan daha indirerek yüzde 51’e düşürmesinin Doğan Grubu tarafından anlamlı karşılandığını belirten Barmanbek, makro ekonomik beklentilere ilişkin olarak şunları söyledi 
     
     Gelişmeler olumlu 
     "Doğan Grubu olarak her geçen gün daha olumlu bir konjonktüre girdiğimizi düşünüyorduk. Son somut gelişmeler bu düşüncemizi daha da güçlendirdi. Makro ekonomik dengelerin yerine oturmasının yanında, bu havanın firmalar bazında da etkisini göstereceğini düşünüyoruz. Her ne kadar ocak - şubat verilerine göre imalat sanayinde üretim düşüşü sürse de, mart ayında karşılaştırma bazının değişimi ve beklentilerdeki olumlu gelişmelerin reel sektöre yansıyacağını, ardından da imalat sanayinde üretimin artışa geçeceğini bekliyoruz." 
     İmre Barmanbek, büyüme oranının tarımda olumlu bir yıl beklentisi ile yüzde 2 - 3 olarak gerçekleşmesinin beklendiğini kaydetti. 
     



 EKONOMİ 


















</TEXT>
</DOC>
