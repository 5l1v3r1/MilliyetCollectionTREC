<DOC>
<DOCNO> 82905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/ekonomi/eko05.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir işçi zorla atılmayacak’ 
</HEADLINE>
<TEXT>

Türk-İş Başkanı Bayram Meral, hükümetle yapılan protokole göre, hiçbir işçinin zorunlu emeklilikle işten çıkartılmaması gerektiğini söyledi 
     REUTERS 

     Türk - İş Konfederasyonu Başkanı Bayram Meral, işçilerin re’sen zorunlu emeklilik yoluyla kesinlikle işten çıkarılmayacağını söyledi. 
     Meral, hükümet ile bunu bir protokole bağladıklarını belirtti. Protokolde Başbakan Bülent Ecevit’in yanı sıra, bir Başbakan Yardımcısı, Maliye Bakanı ve iki Devlet Bakanı’nın imzası olduğunu kaydeden Meral, re’sen emekliliğin durması gerektiğinin altını çizerek şunları söyledi. "Sayın Başbakan’ın da bu konuda açıklaması var. Bir insan 50 - 55 yaşında olur ama üretken olur. Bunu bir tarafa bırakmayalım, üretime devam etsin. 50 yaşını biraz geçmiş ve üretken değilse bunlar taraflar arasında değerlendirilsin diyoruz." 
     
     Hükümetten geçici işçi teklifi 
     Meral, hükümet ile re’sen emekliye ayrılacak işçi konusunda hiçbir rakamda anlaşmaya ulaşamadıklarını ifade ederek, "Bu protokole göre hiç kimsenin de çıkarılmaması lazım" dedi. IMF’ye verilen niyet mektubunda atıl istihdam KİT’lerde 40 - 60 bin olarak belirlenmişti. Meral, protokole göre sendikacılar ve işverenlerin katılacağı bir kurulun oluşturulacağını ve durumun değerlendirileceğini bildirdi. Meral bu toplantı için hükümetten çağrı beklediklerini söyledi. 
     Meral, "Hükümetten geçici işçilerin işlerine son verilmesi, kıdem tazminatlarının ödenmesi ve yeniden memuriyete alınması konusunda teklif geldi. Yasal mevzuatı çıkarırlarsa geçici işçiler için durumu değerlendiririz" şeklinde konuştu. 
     



 EKONOMİ 





















</TEXT>
</DOC>
