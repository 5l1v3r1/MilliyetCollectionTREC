<DOC>
<DOCNO> 92540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/guncel/gun02.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi ülkesinde yabancı olacak... 
</HEADLINE>
<TEXT>

Uzanlar, Türk vatandaşlığı ile birlikte seçme ve seçilme haklarını, televizyonlardaki yüzde 25’ten fazla hisselerini de kaybedecekler 
     ERSAN ATAR Ankara 

     Hakan ve Cem Uzan kardeşlerin, Türk makamlarından izin almaksızın Ürdün vatandaşlığını kazanmaları, Türk vatandaşlığını kaybetmelerinin de ötesinde sonuçlar doğuracak. Uzanlar’ın izin almadığı kesinlik kazanırsa, konu Bakanlar Kurulu’na gelecek. Bu durumda Uzanlar’ın vatandaşlığı Türk Vatandaşlığı Kanunu’nun 25 a maddesine göre kaybettirilecek. Bakanlar Kurulu’nun kararına karşı Uzanların Danıştay’a dava açma hakkı bulunuyor. Ancak Danıştay aynı durumda olan Merve Kavakçı’nın başvurusunu reddetmişti. Uzanlar, Türk vatandaşlığını kaybetmeleri halinde seçme ve seçilme haklarını da yitirecek. Bu durumda, siyasete atılacaklarının sinyallerini veren Uzanlar, siyasi parti kurmak bir yana, kurulu olan bir siyasi partiye üye bile olamayacak. RTÜK Yasası’na göre sahibi oldukları televizyon kuruluşlarında yüzde 25’ten fazla hisseleri bulunamayacak. Gruplarının bünyesindeki diğer radyo ve televizyon kuruluşlarına da ortak olamayacak. Uzanlar’ın yabancı olarak tek bir yayın kuruluşunda sadece yüzde 25 oranında paya sahip olma hakları bulunacak. 
     Hakan ve Cem Uzan, Türkiye’deki ihalelere yabancı olarak girebilecek ve girdikleri ihalenin koşullarına göre ayrı şartlara tabi olacak. Türkiye’de yanlarında pasaportla dolaşabilecekler ve oturma izni almaları gerekecek. Yeniden Türk vatandaşı olmanın belli şartları bulunuyor. Merve Kavakçı bu şartlar arasında sayılan "bir Türk’le evlenmek" istisnasını değerlendirmiş ve yeniden Türk vatandaşı olmuştu. 
     Ancak Uzan kardeşlerin ikisi de evli oldukları için, Kavakçı gibi evlilik yoluyla yeniden vatandaşlığa kabulleri de mümkün olmayacak. 
     
İşte Uzan’ların Ürdün pasaportu      SEMA EMİROĞLU New York 

     New York’ta Güney Bölge Mahkemesi’nin, Uzan ailesini, Motorola ve Nokia şirketlerinin açtığı sahtek rlık ve haraç RICO davasında yargılama yetkisi bulunup bulunmadığına 22 Temmuz’da karar vermesi bekleniyor. Davacı tarafın avukatları, "Cem ve Hakan Uzan’ın Türk vatandaşı oldukları ve görevlerinin kendi ülkesinin kanunlarına uymak olduğu" tezini çürüten bir kanıt sundu. 
     Nokia avukatlarınca mahkemeye iletilen belge, Cem Uzan’ın aynı zamanda Ürdün vatandaşı olduğunu gösteren ve Ürdün İçişleri Bakanlığı’ndan 16 Ekim 1999 yılında verilen pasaportun ikinci sayfasının bir nüshasından oluşuyor. Üzerinde Uzan’ın fotoğrafı, vatandaşlık numarası, doğum tarihi ve yeri ile annesinin isminin yer aldığı beş yıl süreli pasaportun, Amman’da verildiği belirtiliyor. 
     
     İngilizce - Arapça pasaport 
     Ürdün Haşemi Krallığı Sivil Statü ve Pasaport Şubesi’nce İngilizce ve Arapça olarak hazırlanan pasaportta, İngilizce olarak, "Kral majesteleri, tüm ilgililerden, Ürdün Haşemi Krallığı hükümeti yetkililerinden ve yurtdışındaki temsilciliklerinden, pasaport sahibinin herhangi bir engel çıkarılmadan serbestçe geçiş yapmasına izin vermelerini ve gerektiği hallerde her türlü yardım ve korumayı göstermelerini ister" deniliyor. 
     



 GÜNCEL 

















</TEXT>
</DOC>
