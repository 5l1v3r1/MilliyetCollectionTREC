<DOC>
<DOCNO> 72548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/soneko09.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik krizin "yararı" da oldu... 
</HEADLINE>
<TEXT>

     Türkiye'de en ağır ekonomik krizin yaşandığı dönemlerde, ''getirdiği ağır mali külfete'' karşın çalışanların yabancı dil, bilgisayar gibi donanımlarını artırıcı kurslara ilgilerinin artması dikkati çekti. 
     Ekonomik kriz, şirketleri ve çalışanları zorunlu olarak yeni arayışlara yöneltti. Kriz nedeniyle iç pazarın daralması sonucu ihracata yönelen şirketler, geçen yıl ihracat rekoru kırarken, çalışanlar da donanımlarını artırma yoluna gittiler. 
     Ankara Üniversitesi TÖMER Dil Öğretim Merkezi'nce düzenlenen yabancı dil kurslarına katılanların sayısı, krizin en ağır yaşandığı dönemlerde yüzde 20, Halk Eğitim Merkezleri'nce organize edilen bilgisayar kurslarına katılım da yüzde 30-40 arttı. 
     TÖMER Dil Öğretim Merkezi Bursa Şubesi, kriz döneminde talebin diğer dönemlere oranla artmasının nedenini bulmak amacıyla kursa katılanlara yönelik bir çalışma yaptı. 
     TÖMER Şube Müdürü Halil Çağlar, krizin en ağır hissedildiği 2001 yılında yabancı dil kurslarına 3 bin 899 kişinin katıldığını, bu rakamın 2000 yılının yüzde 20 üzerinde olduğunu bildirdi. 
     Bu artışın tamamına yakın kısmının ''çalışan'' kesimden kaynaklanmasının dikkati çektiğini ifade eden Çağlar, şunları söyledi 
     ''Önceki yıllarda kursa katılanların yüzde 80-90'lık kısmını öğrenciler, yüzde 10-20'lik kısmını da çalışanlar ve işsizler oluşturuyordu. Kriz döneminde dil kurslarına katılan çalışan sayısında önemli ölçüde artış oldu. Kurslara katılanlar arasında çalışanların oranı yüzde 40'a kadar yükseldi. Dikkati çeken bu artışın nedenini belirlemek amacıyla yaptığımız çalışmada, çalışanların tamamına yakınının 'işini kaybetmeme' gerekçesiyle kurslara katıldığını belirledik. Çalışanlar, yabancı dil, bilgisayar gibi tercih edilecek bir donanıma sahip olarak, olası bir işten çıkarmada, aynı kurumda çalışan meslektaşından bir adım önde olmak istiyor. Çalışanlar, birçok harcamasından tasarruf ederek, kursların mali külfetini karşılıyorlar.'' Çağlar, kriz döneminde ihracata yönelen şirketlerin de daha çok sayıda çalışanını dil kurslarına göndermelerinin, artıştaki bir diğer faktör olduğunu sözlerine ekledi. 
     






</TEXT>
</DOC>
