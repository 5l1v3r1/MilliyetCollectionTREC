<DOC>
<DOCNO> 56601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun02.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post "Afgan gücünün lideri İngiltere" 
</HEADLINE>
<TEXT>

     Amerikan The Washington Post gazetesi, Afganistan'da düzeni sağlamak ve yeni kurulan geçici hükümeti korumak amacıyla bu ülkeye gönderilecek uluslararası barış gücüne İngiltere'nin önderlik edeceğini, İngilizler'in, yazdan önce de liderliği Türkiye'ye bırakmayı umduğunu yazdı. 
     Gazetenin, Birleşmiş Milletler BM çıkışlı ve BM'deki Amerikan diplomatlarına dayanarak verdiği haberinde, açıklamanın bugün Londra tarafından yapılmasının beklendiği belirtildi. 
     ABD Dışişleri Bakanı Colin Powell, bugün İngiltere Başbakanı Tony Blair ile Londra'da biraraya gelecek. 
     Gazeteye bilgi veren bir BM diplomatı, İngilizler'in liderlik edeceği, ağır silahlı ''binlerce askerden'' oluşan güce, sadece İngiltere'den 2-3 bin askerle katılacağını kaydetti. Türkiye'nin yanı sıra, Almanya, Fransa, Kanada, İtalya, Bangladeş ve Ürdün'ün katılma isteğini ilettiği ancak ABD'nin bu güce katılmayacağı da haberde belirtildi. 
     Powell, Almanya'da bulunduğu sırada, Almanya Başbakanı Gerhard Schroeder ile görüşmesinde, barış gücü görevinin, ABD'nin Afganistan'daki askeri harekatından ''tamamen farklı'' bir görevinin olacağını ancak iki gücün dikkatli bir şekilde koordine içinde bulunacağını söylemişti. 
     İngiltere'nin, gelecek günlerde, birlik göndermeyi öneren ülkeleri, Londra'da bir toplantıya çağırmayı planladığı belirtilen Washington Post'un haberinde, ''İngiliz yetkililer, operasyonun kontrolünü bir başka ülkeye yazdan önce bırakmayı umuyor, büyük olasılıkla Türkiye'ye bırakmayı umuyor'' denildi. 
     Gazete, BM'deki Amerikan, İngiliz ve Fransız diplomatların, kapalı kapılar ardında buluşarak, yeni bir barış gücü kurulmasına ilişkin tasarıyı müzakere ettiğini ve gücün birkaç hafta içinde gönderilmesinin planlandığını da yazdı. Diplomatlar da, gazeteye açıklamalarında Cuma gününe kadar tasarının oylanmasının planlandığını kaydettiler. 
     Haberde, hazırlanan BM tasarısının, barış gücü askerlerine, silahlı rakiplerine karşı, öldürücü güç kullanmanın da dahil olduğu geniş yetkileri tanımasının beklendiği de anlatıldı. Gazeteye göre, bu güce katılımın maliyetini karşılamakta zorlanacak ülkelere yardım için bir fon oluşturulması da planlanıyor. 
     Washington Post, BM Afganistan özel temsilcisi Lahdar Brahimi'nin, BM Güvenlik Konseyi'ne, bu gücün, Hamid Karzai'nin başkanlık edeceği yeni, geçici hükümetin Afganistan'da görev alacağı tarih olan 22 Aralık'ta bölgeye gönderilmesi için baskı yaptığını da belirtti. 
     






</TEXT>
</DOC>
