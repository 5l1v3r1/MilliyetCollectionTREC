<DOC>
<DOCNO> 91833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur15.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SP, DSP'ye "idam komisyonu" kurulmasını önerdi 
</HEADLINE>
<TEXT>

     Saadet Partisi yöneticileri, DSP'yi ziyaret ederek idam yerine müebbet hapis cezası uygulanmasını öngören teklifle ilgili ''Komisyon kurulması'' önerisinde bulundu. DSP Grup Başkanvekili Emrehan Halıcı, bu öneriyi değerlendireceklerini bildirdi. 
     SP Grup Başkanvekili Ömer Vehbi Hatipoğlu ile Genel Başkan Yardımcıları Lütfü Esengün ve Mehmet Bekaroğlu, DSP Grup Başkanvekili Emrehan Halıcı, Genel Başkan Yardımcıları Tayfun İçli ve Zeki Sezer ile Genel Sekreter Yardımcısı Süleyman Yağız'la yaklaşık 45 dakika süren bir görüşme yaptılar. 
     DSP Grubu'nda gerçekleşen görüşmeden sonra bir açıklama yapan Halıcı, SP'lilerin, idam yerine ağırlaştırılmış müebbet hapis cezası uygulanmasına ilişkin değişikliğin yasa yoluyla yapılması görüşünü koruduğunu söyledi. SP'lilerin bu konuda yapılacak yasal ya da Anayasal değişiklikleri değerlendirmek üzere grubu bulunan tüm partilerin temsilcilerinden oluşan bir komisyon kurulmasını önerdiklerini bildiren Halıcı, bu öneriyi değerlendireceklerini ifade etti. Halıcı, ''Bizim isteğimiz, halkımızın istediği uzlaşmanın sağlanması. Bunun için tüm partilerin bu kararlılığı ortaya koymalarını bekliyoruz'' dedi. 
     Halıcı, bir soru üzerine komisyon kurulmasına ilişkin öneriyi değerlendirdikten sonra bu çalışmaya katılabilecek partilerle görüşmeler yapabileceklerini kaydetti. 
     Gazetecilerin, TBMM'nin 1 Temmuz'da tatile girip girmeyeceğine ilişkin soruları üzerine Halıcı, uzlaşmanın sağlanması durumunda tatile girilmeyebileceğini ya da daha sonra TBMM'nin olağanüstü toplantıya çağırılabileceğini söyledi. 
     





</TEXT>
</DOC>
