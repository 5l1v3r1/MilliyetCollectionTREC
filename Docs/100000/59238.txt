<DOC>
<DOCNO> 59238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yasam/yas06.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez jilete değil silaha davrandılar 
</HEADLINE>
<TEXT>

Gittikleri barda Müslüm Gürses şarkısını isteyen dört kafadar, istekleri olmayınca işi çatışmaya kadar vardırdı 
     YAKUP YILMAZ Adana DHA 

     Olay Adana Turgut Özal Bulvarı'ndaki Şamdan Bar'da dün sabaha karşı meydana geldi. 26 yaşındaki Sabri Kaya ve 29 yaşındaki Ercan Yakup, yanlarında henüz kimlikleri saptanamayan iki arkadaşlarıyla birlikte geldikleri barda, bir süre şarkıcı Funda'yı dinledi. 
     Kaya ve Yakup ile arkadaşları, şarkıcı Funda'dan, Müslüm Gürses'in 'İsyanım var' adlı şarkısını istedi. Bir süre şarkıyı beklemelerine karşın isteklerinin yerine getirilmemesine sinirlenen grup, silahlarını çekip ateş etmeye başladı. 
     
     Hepsi ayaklarından vuruldu 
     Bu arada işyeri sahipleri 37 yaşındaki Abdulkadir Çiçeklidağ ve kardeşi 25 yaşındaki Abdulvahap Çiçeklidağ da silaha sarıldı. 
     Çıkan çatışmada işyeri sahipleri Çiçeklidağ kardeşler, Sabri Kaya, Ercan Yakup ve müşterilerden 22 yaşındaki Raşit Altunkaya, ayaklarına isabet eden kurşunla yaralandı. Adana Numune Hastanesi’ne kaldırılan yaralılardan 4'ü ayakta tedavi gördükten sonra taburcu edilirken, yarası ağır olan Sabri Kaya tedavi altına alındı. 
     



 YAŞAM 


















</TEXT>
</DOC>
