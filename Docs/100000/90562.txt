<DOC>
<DOCNO> 90562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo09.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeyrek final sevinci, Ankaralılar'ı da sokağa döktü... 
</HEADLINE>
<TEXT>

     17. Dünya Kupası finallerinde Japonya'yı yenerek çeyrek finale kalan A Milli Takım'ın sevinci, Ankaralıları sokağa döktü. 
     Binlerce Ankaralı, Türk bayraklarıyla Kızılay Meydanı'nı trafiğe kapatarak, coşkulu kutlamalar yaptı. Hep bir ağızdan İstiklal Marşı'nı söyleyen kalabalık, daha sonra meydanda bulunan 2 otobüsün müzikleri eşliğinde dev bir Türk bayrağı açarak milli takım lehine tezahüratta bulundu. 
     Kutlamalara, bayanların daha çok rağbet ettiği dikkat çekerken, bir çok aile de çocuklarının yüzüne çizdiği Türk bayraklarıyla bu coşkulu kutlamalara katıldı. 
     Kızılay Meydanı'nda bulunan birçok işyeri ve mağazanın çalışanları, kapılarının önünde davul-zurna eşliğinde vatandaşlarla birlikte bu coşkuyu yaşarken, bir süre de olsa işlerine ara verdiler. 
     Meydanda bulunan birçok işhanındaki insanlar da camlardan kutlamalara katıldı. Öte yandan, Büyükşehir Belediyesi Mehteran Bölüğü, Sıhhıye'den Kızılay'a doğru bir yürüyüş gerçekleştirdi. 
     





</TEXT>
</DOC>
