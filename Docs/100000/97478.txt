<DOC>
<DOCNO> 97478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun16.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve Bae'nin 3 ada anlaşmazlığını çözdüğü idda edildi. 
</HEADLINE>
<TEXT>

     İran yönetimi ve Birleşik Arap Emirlikleri'nin BAE , Basra Körfezi'ndeki Hürmüz Boğazı'nda bulunan üç ada konusundaki anlaşmazlığı çözdüğü iddia edildi. 
     Iran News gazetesinin haberine göre, Suudi Arabistan'da yayınlanan El Vatan gazetesi, ''İran ve BAE'nin Ebu Musa ile Büyük Tonb ve Küçük Tonb adalarının egemenliği konusunda bir anlaşmaya vardığını'' yazdı. 
     Tarafların İran Cumhurbaşkanı Muhammed Hatemi'nin BAE'ye yapacağı resmi ziyareti beklediğini belirten El Vatan, Hatemi'nin, taraflar arasında 1971 yılındaki anlaşma temelinde BAE ile yeni anlaşmaya imza koymasının beklendiğini kaydetti. 
     El Vatan, İran Cumhurbaşkanlığı Bürosu'ndan adını açıklamayan bir yetkilinin, iki ülke arasındaki anlaşmazlığın sadece Ebu Musa adası üzerinde olduğunu, Küçük Tonb ve Büyük Tonb adalarına ilişkin görüşme olmayacağını söylediğini de yazdı. 
     İran Dışişleri Bakanlığı sözcüsü Hamid Rıza Asefi, daha önce Cumhurbaşkanı Hatemi'nin BAE'nin ziyaret teklifini kabul ettiğini, ancak ziyaret tarihinin henüz kararlaştırılmadığını belirterek, Tahran yönetiminin, iki ülkenin Hürmüz Boğazı'ndaki üç adaya ilişkin anlaşmazlığı ortadan kaldırmayı ve iki ülke arasındaki sorunları çözmeyi umduğunu açıklamıştı. 
     Cumhurbaşkanı Hatemi, BAE'yi ziyaret ederse 1979 yılındaki İran İslam Devrimi'nden bu yana bu ülkeye giden ilk en üst düzey İranlı yetkili olacak. 
     İran ve BAE arasında, Basra Körfezi'ndeki Hürmüz Boğazı'nda bulunan Ebu Musa ile Büyük Tonb ve Küçük Tonb egemenliği konusunda anlaşmazlık bulunuyor. 
     





</TEXT>
</DOC>
