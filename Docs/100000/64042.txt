<DOC>
<DOCNO> 64042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/ekonomi/eko01.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak’a Kutman talip oldu 
</HEADLINE>
<TEXT>

Global Menkul, Templeton ve Avrasya Yatırım Holding konsorsiyumu, Toprakbank’ı satın almak için TMSF’ye niyet mektubu verdi. Global Menkul bir süre önce Hedef ve Ege Yatırım’ı da satın almıştı 
     EKONOMİ SERVİSİ 

     Mehmet Kutman’ın sahibi olduğu Global Menkul Değerler, geçen yıl ortaklığa gittiği uluslararası yatırım fonlarından Templeton Strategic Emerging Markets Fund LDC ile birlikte Toprakbank’a talip oldu. Global Menkul Değerler’in dün yapılan yönetim kurulu toplantısında, BDDK tarafından Tasarruf Mevduatı Sigorta Fonu’na TMSF devredilen Toprakbank’ın Templeton, Avrasya Yatırım Holding ve Global Menkul’ün oluşturduğu konsorsiyum tarafından satın alınmasına yönelik olarak hukuki ve mali incelemelerde bulunulması ve ilgili mercilerle ön görüşmeler yapılmasına karar verildi. 
     Konsorsiyum üyelerinin imzasını taşıyan bir niyet mektubu, dün itibariyle TMSF’ye verildi. 
     TMSF’de bulunan tüm aracı kurumlara talip olduğunu açıklayan Global Menkul, bir süre önce Ege Yatırım’ı satın aldı. İktisat, Es, Eti, Sümer ve Bayındır Menkul’e teklif veren Global, Bayındır Menkul’ü dün bünyesine kattı. Global, Sümer ve Es Yatırım’dan teklifini çekti. 
     
     30 Kasım’da Fon’a geçti 
     Toprakbank, zararları özkaynaklarını aştığı ve banka kaynakları hissedarlara aktarıldığı gerekçesiyle 30 Kasım 2001 tarihinde TMSF kapsamına alınmıştı. Eylül 2001 tarihi itibariyle 165 şubesi bulunan bankada çalışan sayısı 2 bin 481. Aynı tarih itibariyle bankanın toplam aktifleri 1.7 katrilyon, mevduatı da 1.6 katrilyon düzeyinde idi. Eylül sonu itibariyle bankanın zararı da 122.8 trilyon lira olmuştu. 
     Toprakbank Fon’a devredilmesinden sonra hisseleri borsa kotundan çıkartıldı. Toprakbank hissesine 6 bin 902 kişi sahip bulunuyor. 
     
Mark Mobius da ortak olacak      Global Menkul’le aynı konsorsiyumda bulunan kuruluşlardan biri de uluslararası yatırım fonlarından Templeton Strategic Emerging Markets Fund LDC. Bu fon, uzun süredir İMKB’de yaptığı yatırımlarla Türkiye’de adını duyurmuştu. 135 ülkede 240 milyar dolarlık 240 adet fonu yöneten Franklin Templeton’ın finansal kuruluşu olan fon, uzun süren görüşmelerden son geçen yıl yüzde 12.5 ile Global Menkul’e ortak olmuştu. Templeton Fonu’nun başında efsanevi yatırımcı’ olarak anılan Mark Mobius var. Mobius, dünyanın en iyi gelişen pazarlar’ fon yöneticilerinden biri olarak tanınıyor. 
     
Bayındır Menkul’ü bünyesine kattı      Global Menkul Değerler ile Avrasya Yatırım Holding’in oluşturduğu konsorsiyum, Bayındırbank’ın sahibi olduğu Bayındır Menkul Değerler’in sermayesinin yüzde 89.36’sını temsil eden hisselerini, 1.7 milyon dolar bedelle satın aldı. Global Menkul’den borsaya gönderilen açıklamada, hisse devir sözleşmesinin dün imzalandığı bildirildi. Hisse senetlerinin yüzde 84.89’unun Global Menkul, yüzde 4.47’sinin Avrasya Yatırım Holding adına tescil ettirileceği belirtilen açıklamada, satış bedelinin 500 bin dolarlık kısmının SPK’nın sözleşmeyi onayından itibaren devir tarihinde, kalan 1.2 milyon dolarlık kısmın 31 Aralık 2002 tarihinde Bayındırbank’a ödeneceği kaydedildi. 
     



 EKONOMİ 
















</TEXT>
</DOC>
