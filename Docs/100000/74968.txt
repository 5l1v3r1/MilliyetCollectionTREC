<DOC>
<DOCNO> 74968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur20.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürü "Rüşvet alan şerefsizdir, alçaktır" 
</HEADLINE>
<TEXT>

     Emniyet Genel Müdürü Kemal Önal, bazı emniyet personelinin rüşvet aldığı iddialarıyla ilgili olarak, ''Devletin verdiği imkanları kendi menfaati için kullanan şerefsizdir, alçaktır'' dedi. Önal, ''bu mesleği 5 milyon çorba parasına lekeletmeyeceğini, lekeleteni de affetmeyeceğini'' kaydetti. 
     Emniyet Genel Müdürlüğü Trafik Hizmetleri Başkanlığı'nca 2001 yılında, polis sorumluluk bölgesinde meydana gelen ''trafik kazaları ve sonuçlarının değerlendirilerek, bu konuda alınan ve alınması planlanan tedbirler ile uygulamada karşılaşılan sorunların çözüm yollarının araştırılması'' için bir toplantı düzenlendi. 
     Kemal Önal, toplantının açılışında yaptığı konuşmada, rüşvet iddialarına değindi. Rüşvet iddiaları konusunda kamu görevlileri arasında polislerin yer almasının kendisini çok üzdüğünü belirten Önal, ''Biz vatanı, vatandaşı için canını hiç çekinmeden veren bir kitleyiz. Sayımız 200 bine ulaştı. Bu kadar onurlu mesleğin, bu kadar şerefsizce itham edilmesi, başta ben olmak üzere hepimizi çok üzüyor'' dedi. 
     Bu konuların amansız takipçisi olmaları gerektiğini kaydeden Önal, şöyle devam etti 
     ''Devletin verdiği imkanları kendi menfaati için kullanan şerefsizdir, alçaktır. Bu tipleri yanınızda barındırmayın. Yoksa siz de bu ithamın altında mesleğinizin sonuna gelirsiniz. Bu konuda tutarlı, uyanık, denetleyici olalım. Bu konuda asla ve asla affedici olmayalım. Bu mesleği 5 milyon çorba parasına lekeletmem, lekeleteni de affetmem. Bunu o teşkilatın illerdeki amiri olarak iyi bilin ve gerekli tedbirleri alın. Bunu sizden genel müdürünüz olarak özellikle rica ediyorum. Bu bizim onurumuz, namusumuz, şerefimizdir. Çorba parası bulamayan bu meslekten çıksın gitsin, başka yerde iş yapsın. 
     Aynen bu sözlerimi iletin teşkilatınıza, görevlilerinize... Bu mesleğin onurunu korumak için buradayız. Kimseye bu lekeyi sürdürtmeyiz. Bunu iyi bilsinler.'' Önal, gönderdikleri genelgelerin uygulanmasını merkezden giden ekiplere kontrol ettirdiklerini, uygulamadan genellikle memnun olduğunu, ancak ufak-tefek aksaklıkların gereğini yerine getirdiklerini belirterek, bunun bir alışkanlık, uygulamada bütünlük ve uygulamada yaşam şekli haline gelmesini istedi. 
     
     ''CEZA KESERKEN NAZİK AMA CİDDİ OLUN'' 
     Trafik para cezalarının kesilmesi konusuna da değinen Önal, ''Ceza işlemlerinin vatandaşların ekip otolarına gönderilerek yapılmaması'' konusundaki uygulamanın süreceğini söyledi. Önal, ''Ceza kesecek trafik polisimiz nazik davranışla, ama kamu görevini yapmanın ciddiyetiyle otoritesiyle yılışmadan ceza tatbik edilecek, arabanın başında cezasını uygulayacak'' dedi. 
     






</TEXT>
</DOC>
