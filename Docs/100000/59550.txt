<DOC>
<DOCNO> 59550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/guncel/gun02.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroin otobüsleri 
</HEADLINE>
<TEXT>

Türk, Yunan ve Amerikalı ekiplerin Atina’da gerçekleştirdiği operasyonda iki Türk turist otobüsünde 520 kilo eroin ele geçirildi 
     TAKİ BERBERAKİS Atina 

     Yunanistan’ın başkenti Atina’da iki Türk turist otobüsünde yapılan aramada, 520 kilo eroin ele geçirildi. Yetkililer, Atina’nın merkezinde, Türk, Yunan ve ABD’li ekiplerce yapılan ortak operasyondan sonra dört Türk’ün tutuklandığını söylediler. 
     
4 Türk tutuklandı      Resmi olmayan ilk açıklamalara göre Yunanistan’a turist otobüsüyle bayram tatilcisi gezdirme hüviyeti içinde giren 4 Türk, iki ayrı otobüste taşıdıkları 520 kilo eroinle yakalandı. İkisi şoför, ikisi de muavin olan 4 Türk’ün eroinleri otobüslerdeki özel hazırlanmış zulalarda 513 paket şeklinde taşıdıkları bildirildi. Operasyonda tutuklanan kişilerin kimlikleri açıklanmazken, Polis eroinin, Batı Avrupa ülkelerine pazarlanmak üzere yola çıkarıldığını bildirdi. 
     
Türk-Yunan işbirliği      Şebekenin ele geçirilmesi ve 520 kilo gibi rekor miktarda eroin bulunması Türk - Yunan işbirliği, iki ülke arasında geçen yıl imzalanan "terörizm, örgütlü suç ve uyuşturucu kaçakçılığına karşı işbirliği" anlaşmasının önemli ve somut meyvesi sayılıyor. Eroin şebekesinin yakalanmasında ayrıca, ABD’nin de ilgili birimleri ile aramalara yardımcı olduğu bildirildi. Yetkililer, Türk, Yunan ve ABD’li ekipler tarafından gerçekleştirilen ortak operasyonda ele geçirilen eroin miktarının, Yunanistan’da şimdiye kadar yakalanan en büyük uyuşturucu miktarı olduğunu söyledi. 
     Yunanlı yetkililer, Türkiye ile Yunanistan arasında bazı sorunlar olmasına karşın, bu yıl başında imzalanan anlaşmalar çerçevesinde, iki ülke yetkililerinin uyuşturucuyla mücadele konusunda ortak çalışmalar yaptığına dikkat çekiyorlar. 
     


 GÜNCEL 

















</TEXT>
</DOC>
