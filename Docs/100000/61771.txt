<DOC>
<DOCNO> 61771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko09.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Çağlayan ''Elektrikte de indirim yapılmalı'' 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, doğalgazda yapılan indirime işaret ederek, Türk sanayiinin rekabet gücü için elektrik fiyatlarında da indirim yapılmasını istedi. 
     Çağlayan yaptığı açıklamada, elektrik üretim ve dağıtımını elinde bulunduran devletin bu konumunu kötüye kullandığını ileri sürdü. 
     Enflasyonun yüzde 89 olduğu 2001 yılında, elektrik fiyatlarına yüzde 122 zam yapıldığını kaydeden Çağlayan, ''Bu keyfi uygulamalar reel sektörün içine sürüklendiği krizden kurtulmasını güçleştirmektedir'' dedi. 
     Türk sanayicisinin elektriğe dünya fiyatlarından üç kat daha fazla ödediğini belirten Çağlayan, sanayicilerin bu nedenle isyan noktasına geldiğini savundu. 
     Çağlayan, Başbakan, Başbakan Yardımcıları ve Enerji Bakanına birer mektup göndererek, 'Hakim gücün kötüye kullanıldığı' gerekçesiyle konuyu Rekabet Kuruluna götüreceğini açıkladığını bildirdi. 
     Ankara 1. Organize Sanayi Bölgesinde düşük kapasiteyle faaliyet sürdüren 150 fabrikanın 2001 yılında 100 milyon kilovatsaat elektrik tükettiklerini ve bunun için yaklaşık 10 milyon dolar ödeyeceklerini belirten Çağlayan bu fabrikaların, İsveçte üretim yapmaları halinde 2.7 milyon dolar, Almanya'da üretim yapmaları halinde de 5.2 milyon dolar ödeme yapacaklarına dikkat çekti. 
     Çağlayan şöyle devam etti 
     ''Aradaki bu korkunç fark, Türk sanayicisi için doğrudan rekabet gücündeki kayıptır. Avrupalı sanayici Türk sanayicinin yarısı kadar elektrik bedeli ödemektedir. 
     Elektrik fiyatlarına yapılan keyfi zamlar ve elektrik tüketimi üzerindeki yüksek oranlı vergiler, üretim maliyetlerini artırmakta rekabet gücü elinden alınan Türk sanayicisini ülkemizden kaçırmaya zorlamakta, sermaye ihtiyacı içinde olan ülkemizde, sermaye dışarıya kaçmaktadır'' TEDAŞ'ın tüm elektrik kaçak ve kayıplarını sanayici üzerinden çıkarmaya çalıştığını savunan Çağlayan, rekabet gücü azalan sanayicinin bir de önünü görmemek sorunu ile karşı karşıya kaldığını ve maliyet hesaplarını yapamadığını belirtti. 
     Çağlayan, çözümün elektrik dağıtımındaki özelleştirme çalışmalarına hız verilerek kayıp ve kaçak oranlarını dünya seviyelerine indirmeyi taahhüt eden dağıtım şirketlerinin işletme hakkı devirlerinin biran önce gerçekleştirilmesi olduğunu kaydetti. 
     ASO Başkanı Çağlayan, hükümet ve TEDAŞ'ın da acilen elektrik fiyatlarındaki artışlara son vermesi ve elektrik fiyatlarında sanayicilerin rekabet gücünü gözeten bir indirime gitmesini istedi. 
     
TOBB da ucuz enerji isteriz dedi 
     






</TEXT>
</DOC>
