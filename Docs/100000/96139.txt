<DOC>
<DOCNO> 96139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur41.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Göcek'te orman yangını çıktı 
</HEADLINE>
<TEXT>

     Muğla'nın Fethiye İlçesi'ne bağlı Göcek Beldesi İnlice Köyü yakınındaki Belenpınar orman serisinde, henüz belirlenemeyen bir nedenle yangın çıktı. 
     Kızılçam koru ormanındaki yangına Muğla Orman Bölge Müdürlüğü'nde konuşlandırılan üç yangın söndürme helikopteri ve Antalya'dan çağrılan yangın söndürme uçağı yanında, Muğla Orman Bölge ekipleri, çevre belediyelerin itfaiye araçları ve vatandaşlar müdahale ediyor. 
     Yetkililer, 2 hektarlık alanda etkili olan yangının ilk belirlemelere göre, kuru otların cam kırıkları yüzünden tutuşmasıyla çıktığının tahmin edildiğini, kasıt ihtimalinin zayıf olduğunu bildirdiler. Yangının kısa sürede kontrol altına alınmasının beklendiğini belirten yetkililer, İzmir'den takviye ekip gelmesine gerek olmadığını kaydettiler. 
     





</TEXT>
</DOC>
