<DOC>
<DOCNO> 55909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/dunya/dun01.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban pes etti 
</HEADLINE>
<TEXT>

Amerikan saldırıları karşısında 60 gün direnen Taliban, dün son sığınağı olan Kahdahar'ı da teslim etme kararı aldı. Kandahar'ın teslimiyle Taliban siyaseten tarihe karışacak 
     DIŞ HABERLER SERVİSİ 

     Amerika'ya karşı girişilen saldırıların sorumlusu olarak görülen Usame Bin Ladin'in teslim etmediği için yoğun bombardımana tutulan Taliban, tam iki ay sonra pes etti. Elinde bulunan son kalesi Kandahar'da da artık tutunamayacağını anlayan Taliban'ın lideri Molla Muhammed Ömer, kenti bugünden itibaren Kuzey İttifakı güçlerine teslim etmeyi kabul etti. Bu kararla birlikte Taliban siyaseten tarihe gömülmüş oldu. 
     Taliban'ın, aynı zamanda siyasi başkenti olan Kandahar'ı teslim edeceği yolundaki ilk haber, Afganistan'ın yeni hükümetinin başbakanı olacak Hamid Karzai'den geldi. Karzai, CNN televizyonuna, "Taliban, Kandahar'ın idaresini devretmeyi kabul etti" dedi. Peştu lider Karzai, Taliban savaşçılarının dağılmasına ve evlerine dönmelerine izin verileceğini belirterek, "Af, sadece sıradan Taliban savaşçılarına uygulanacak, Ömer'e değil. Ömer, terörü kınamazsa güvende olmayacak" diye konuştu. 
     Karzai, iktidarın transferinin 2 ya da 3 gün alacağını ve bunun yavaş ve düzenli olarak yapılacağını söyledi. 
     
     Washington memnun 
     Karzai'nin açıklaması Taliban tarafından da doğrulandı. Taliban'ın eski Pakistan Büyükelçisi Abdüsselam Zaif, Afganistan'ın kuzeyindeki son kaleleri Kandahar'ın bugünden itibaren aşiret liderlerine teslim edilmeye başlayacağını bildirdi. Taliban'dan üst düzey bir yetkili de, Kandahar'la birlikte Taliban'ın elindeki silahların teslim edilmesi yönünde karar aldıklarını açıkladı. 
     Açıklamalar ABD tarafında memnuniyet yarattı. Terörle mücadele koalisyonunun İslamabad'daki sözcüsü Amerikalı diplomat Kenton Keith, yine de Taliban rejimi tarafından korunan ve desteklenen Usame Bin Ladin ve örgütü El Kaide'nin peşini bırakmayacaklarını açıkladı. 
     Beyaz Saray sözcüsü Ari Fleischer da, Taliban lideri Molla Muhammed Ömer'in affedilmesine karşı çıktıklarını ve onu adalet önüne çıkaracaklarını duyurdu. 
     



 DÜNYA 














</TEXT>
</DOC>
