<DOC>
<DOCNO> 71293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun23.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus gazetesinden Afgan yerel komutanlarla ilgili iddia 
</HEADLINE>
<TEXT>

     Rusya'da yayımlanan İzvestiya gazetesi, Afganistan'da yerel komutanların Taliban ve El Kaide militanlarıyla para karşılığında anlaştıklarını, operasyonların bu yüzden başarılı olmadığını öne sürdü. 
     Gazetenin haberinde, Amerikalıların Afganistan'daki operasyonlarının yıllarca sürebileceği, Hamid Karzai başkanlığında kurulan geçici hükümetin halen yalnızca başkent Kabil ve birkaç bölgede hakim olduğu belirtildi. 
     Haberde, diğer bölgelerin yerel komutanların denetiminde bulunduğu, ülkenin genel durumu hakkında asıl belirleyici unsurun bu komutanların tavrı olduğu savunuldu. 
     Amerikalıların ''kurnaz ve yabancılara karşı davranışları sürekli değişen'' Afganlara gereğinden fazla güvendikleri kaydedilen haberde, şu görüşe yer verildi 
     ''Yerel komutanlar, kim fazla para verirse onunla iş yapar. Yerel komutanların çoğu, iktidarda yer almadıkları için darıldılar. Bunun da ötesinde, onlar için Taliban ile çatışmak anlamını kaybetti. Çünkü ABD'ye destek vererek Taliban'ın kontrolü altındaki bölgeleri kendi aralarında paylaştılar. Yerel komutanlar için belirli bir bölgeye hakim olmak her şeyden daha önemliydi. Bu amaçlarına ulaştılar ve şimdi kendi bölgelerinde kim para verirse onlarla işbirliği yapmaya hazırlar.'' Haberde, yerel komutanların son durumunu dikkate alan Amerikalıların artık onlara daha az güvenmeye ve operasyonlarda sorumluluğu bizzat üstlenmeye başladıkları, bu nedenle de kayıplarının arttığı kaydedildi. 
     Haberde, geçmişte Tora Bora bölgesinde meydana gelen ve şu anda Paktia bölgesine kayan çatışmalar hakkında şu değerlendirme yapıldı 
     ''Bazı bilgilere göre, Amerikalılar Tora Bora operasyonu için Hazret Ali adlı komutanla anlaştı. Ancak o komutan da işi, para karşılığı Pakistanlı Teğmen İlyas Hali'ye devretti. Yine bazı bilgilere göre bu teğmen, El Kaide ile para karşılığı anlaşarak bölgedeki militanların buradan serbestçe uzaklaşmalarını, büyük bölümünün Paktia bölgesine geçmelerini sağladı. 
     Amerikalıların, Paktia bölgesindeki yığınaktan uzun süre haberi olmadı, çünkü güvendikleri yerel komutanlar bu bilgiyi onlardan sakladı ya da bu bilgiyi Amerikalılara vermek istemedi. Taliban ile mücadele onlar için anlamını yitirmişti. Şu veya bu bölgenin kontrolünü ele geçirdikleri anda, savaşa devam onlar için anlamsız hale geldi.'' El Kaide militanlarının, parayı verdikleri anda belirli bir yerel komutanın bölgesinden bir başka bölgeye rahatça hareket edebildikleri belirtilen haberde, ''Yerel komutanlar herkesle işbirliği yapmaya hazır. Yeter ki iyi para versinler'' denildi. 
     






</TEXT>
</DOC>
