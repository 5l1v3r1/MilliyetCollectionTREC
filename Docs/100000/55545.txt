<DOC>
<DOCNO> 55545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sontur14.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe görüşmelerinde DSP'li milletvekili Cumhurbaşkanına yüklendi 
</HEADLINE>
<TEXT>

     DSP İstanbul Milletvekili Erol Al, ''Cumhurbaşkanımızın eylemlerinin gazete manşetlerine göre oluştuğu ve popülizme göz kırptığı kanısı yaygınlaşmıştır'' dedi. 
     TBMM Genel Kurulu'nda, Cumhurbaşkanlığı, TBMM, Anayasa Mahkemesi, RTÜK ve Sayıştay Başkanlığı'nın bütçeleri görüşülüyor. 
     Cumhurbaşkanlığı bütçesi üzerinde DSP'nin görüşlerini açıklayan İstanbul Milletvekili Erol Al, Türkiye'nin üretim ekonomisine yönelmesinin sadece TBMM'nin değil, Cumhurbaşkanı'nın da sorunu olduğunu kaydetti. Al, şöyle konuştu 
     ''Oysa Sayın Cumhurbaşkanımızın eylemlerinin gazete manşetlerine göre oluştuğu ve popülizme göz kırptığı kanısı yaygınlaşmıştır. 
     Parlamento'nun bir yanlışını, demokrasinin kalbini parçalayabilecek diyalogdan uzak bir yaklaşımla düzeltmeye kalkması, Sayın Cumhurbaşkanı'nın fırsat bulduğunda bu tür davranışları sergileyebileceğinin önemli bir göstergesi olmuştur. 
     Bu davranış aynı zamanda Sayın Cumhurbaşkanımızın ülkemizin geleceği açısından önem taşıyan iç ve dış gelişmeler karşısında sağduyulu politikalar geliştiremeyeceği yolundaki endişeleri de güçlendirmiştir. 
     Sayın Cumhurbaşkanı'na saygı duyuyoruz ve kendisine güvenimizi sürdürmek istiyoruz. Sayın Cumhurbaşkanımızdan, Türkiye'min etrafında gelişen Afganistan, Kıbrıs, Irak, Avrupa Güvenlik ve Savunma Politikası, Türkiye'nin AB stratejisi ve global terör olayları konusunda yol gösterici olmasını, dünyanın ileri ülkeleriyle ciddi bir diplomatik savaş veren Hükümetimize ulusal ve uluslararası platformlarda destek sağlamasını ve vizyonunu bu çerçevede çizmesini bekliyoruz.'' Al, Cumhurbaşkanı Ahmet Necdet Sezer'in popülist politikalar izlediğini milletvekili sayısını tartışmaya açarak, Parlamento'nun yıpratılmasına omuz verdiğini de ileri sürdü. 
     Al, konuşmasını, ''Cumhurbaşkanlığı bütçesinin tasarruf ilkelerine göre hazırlandığının da dikkatimizden kaçmadığını özellikle belirtmek istiyorum'' diye tamamladı. 
     






</TEXT>
</DOC>
