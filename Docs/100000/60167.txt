<DOC>
<DOCNO> 60167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sondun11.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanların Eurolu ilk günü sorunlu geçiyor 
</HEADLINE>
<TEXT>

     Avrupa Birliği'nin AB ortak para birimi euroya geçen İtalya'da, eurolu ilk günler sorunlu geçiyor. 
     Tüketiciler Federasyonu tarafından yapılan açıklamada, bugün itibariyle İtalyanların sadece yüzde 10'unun euro kullandığı bildirildi. 
     Gazete ve televizyon haberlerinde ana gündem maddelerinden birini oluşturan euro gerçeğinin, ilk günlerde bir kabusa dönüştüğü belirtildi. 
     İtalya'da 184 milyon euronun dolaşımda olduğu kaydedilirken, otoyollarda ödemelerden kaynaklanan sorunlar yüzünden uzun araç kuyruklarının oluştuğu bildirildi. 
     Yılbaşı tatilinin bitmesiyle euro dolaşımı bugün ilk kez gerçek hayatta başlarken, ilk bakışta tüm dükkanlarda euroyu lirete çeviren hesap makinelerinin bulunduğu dikkat çekti. 
     Euroya alışamadıklarını ve hata yapmaktan çekindiklerini söyleyen satıcılar, eski ulusal para birimleri liret ile ödeme yapılmasını tercih ettiklerini belirtiyorlar. 
     Hatta bazı dükkanlarda, ''liret daha fazla kabul edilir'' şeklinde yazıların bile asıldığı görülüyor. 
     Henüz otomatik para makinelerinin ATM sadece yüzde 50'si euro verebildiğinden geri kalan ATM'ler çalışmıyor. 
     Euro ile tanışmak için banka veznelerinde uzun kuyruklarda beklemek istemeyenler ise ekmek, gazete gibi en küçük alışverişlerde dahi büyük problemler yaşıyor. 
     Dükkanlarına 1 centten 100 euroya kadar euro-liret cetveli asan satıcılar, yanlış para üstü vermemek için uzun uzun hesap yaptıktan sonra ödeme yapıyorlar. 
     Kasalar önünde uzun bekleyişler insanları bezdiriyor ve sinirlendiriyor. 
     






</TEXT>
</DOC>
