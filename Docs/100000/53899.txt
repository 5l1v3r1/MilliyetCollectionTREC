<DOC>
<DOCNO> 53899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sondun12.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil TV Genel Müdürü "TRT'ye çok ihtiyacımız var" 
</HEADLINE>
<TEXT>

     Kabil Televizyon ve Radyosu'nun Genel Müdürü Muhammed Alem İzzetyar, çok büyük teknik zorluklar içerisinde olduklarını ve yıllar önce kendilerine kucak açan TRT'yi yeniden yanlarında görmek istediklerini belirtti. Televizyonun tam olarak 6 yıl 3 ay 16 gün sonra yeniden yayına geçtiğini hatırlatan İzzetyar, Taliban öncesinde Afganistan'da 23 şehirde televizyon yayını olduğunu kaydetti. İzzetyar, şunları kaydetti 
     ''O dönemde 23 televizyonda 2 bin 300 kişi ile halkımıza haber veriyorduk. Şimdi ise 800 kişi ile kolları sıvadık. Ancak, şu unutulmamalı, o zamanki iyi televizyoncu ve radyocuları yurt dışına çıktılar. Şimdi bir yandan elemanlarımızı eğiteceğiz bir yandan da, yayın yapacağız. Bu açıdan TRT'ye çok ihtiyacımız var, özellikle de teknik yardım. Taliban öncesi, TRT'den aldığımız haberleri kendi dilimize çevirerek yayın yapıyorduk, çok da iyi oluyordu. Bu nedenle TRT'ye sesleniyoruz, onları yeniden yanımızda görmek istiyoruz, bizlere yardım etsinler.'' İzzetyar, günlük yayın saatini 3,5'tan 7'ye çıkarmak istediklerini belirterek, halen yayınlarını 3 kameraman ve 5 muhabirle yürüttüklerini kaydetti. Ellerindeki teknik imkanların son derece yetersiz olduğunu vurgulayan İzzetyar, ''Bizim iki elimizin birisi Türkler'in. Türkiye müslüman ve büyük bir ülke, tabii ki sizlerden yardım isteyeceğiz. Kabil'de Türk Büyükelçiliği kurulması da en büyük isteğimiz'' diye konuştu. 
     
     Ekrandaki değişim 
     Öte yandan Taliban yönetiminin Kabil'den ayrılmasının ardından, başkent Kabil'deki değişim hızlı şekilde devam ediyor. 
     Kabil Televizyon ve Radyosu'nda spiker olarak göreve başlayan Rida Azimi, Rus savaşı sırasında Afganistan'ı terkeden kadınların geri dönerek, bilgi birikimlerini kendi ülkelerinde kullanmaları gerektiğini, değişim için bunun şart olduğunu söyledi. 
     Pervan Edebiyat Fakültesi mezunu Rida Azimi, Pervan'dan gelerek Kabil'deki ilk bayan spiker olmanın mutluluğunu yaşadığını belirterek, şunları söyledi 
     ''Şu anda haber bültenini Farsça ve Peştuca dillerinde sunuyorum. 
     Pervan'da Taliban öncesinde de Pervan Televizyonu'nda aynı görevi sürdürüyordum. Kuzey İttifakı'nın göreve gelmesinin ardından, bana iş teklif edildi ve hemen Kabil'e gelerek bıraktığım yerden görevime başladım. İnanılmaz derecede mutluyum. Taliban zamanında bırakın kadınların çalışmasını, dışarı bile çıkamıyorduk. Böyle yönetim olmaz olsun. Şimdi, özellikle Kabil büyük bir değişim içinde, Afgan kadını kabuk değiştiriyor. Düşünün bir kere, TV bile açıldı. Şu anda yayın saatlerimiz çok kısıtlı ama bu teknik zorluklar da kısa sürecek, buna hepimiz inanıyoruz.'' 
     
     Kadınların çalışması... 
     Kabil Televizyonu ve Radyosu'nun ilk kadın çalışanı ve spikeri Azimi, kurulacak olan hükümetin kesinlikle kendilerini de bünyelerine alması gerektiğini, kadının çalışmasına izin vermeyen bir hükümetin ''hükümet'' olarak kabul edilmemesi gerektiğini söyledi. 
     ''Rus savaşı sırasında ülke dışına çıkan Afgan kadınlara cok ihtiyacımız var. Onlar ülkerıne geriye dönsünler ve yurt dışında elde ettikleri bilgi birikimlerini bizlerle paylaşsınlar. Afgan halkının ve kadınının buna çok ihtiyacı var'' diyen Azimi, Kabil televizyonunun günde sadece 3,5 saat yayın yapabildiğine işaret etti ve yayın saatini artırmayı umduklarını belirtti. 
     






</TEXT>
</DOC>
