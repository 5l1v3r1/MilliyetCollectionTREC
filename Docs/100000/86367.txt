<DOC>
<DOCNO> 86367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/soneko06.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 2.4 milyon işsiz bulunuyor... 
</HEADLINE>
<TEXT>

     Devlet İstatistik Enstitüsü DİE 2002 yılı 1. dönem Ocak-Şubat-Mart itibariyle Türkiye'de 2 milyon 462 bin işsiz bulunduğunu bildirdi. 
     DİE, ''Hanehalkı İşgücü Anketi'' 2002 yılı 1. dönem geçici sonuçlarını açıkladı. 
     Uluslararası Çalışma Örgütü ILO tanımları esas alınarak yapılan değerlendirmeye göre, Türkiye'de istihdam edilen kişi sayısı 18 milyon 467 bin oldu. İşsiz sayısı ise 2 milyon 462 bin olarak gerçekleşti. 
     DİE, Türkiye'deki işsizlik oranını yüzde 11.8 olarak açıklarken, bu oran eğitimli gençlerde yüzde 29.4'e kadar yükseliyor. 
     Türkiye'de okul, yurt, otel, çocuk yuvası, huzurevi, özel hastane, cezaevi, kışla ya da orduevinde ikamet edenler ile yabancı uyruklular dışındakilerden meydana gelen kurumsal olmayan sivil nüfus, 65 milyon 667 bin olarak belirlendi. 
     Bunun 40 milyon 989 bininin kentlerde, 24 milyon 678 bininin de kırsal kesimde yaşadığı anlaşıldı. 
     Anket sonuçlarına göre, Türkiye'de 15 ve daha yukarı yaştakilerin oluşturduğu çalışma çağındaki nüfus 46 milyon 298 bine yükseldi. 
     
     KADIN İSTİHDAMINDA ARTIŞ 

     Türkiye'deki toplam işgücü ise 20 milyon 929 bin kişi olarak hesaplandı. Bu nüfusun 18 milyon 467 bini istihdam edilirken, bunların 13 milyon 592 binini erkekler, 4 milyon 876 binini de kadınlar oluşturdu. 
     Ülkede en fazla istihdamı ise hizmetler sektörü sağladı. Buna göre, Türkiye genelinde istihdam edilenlerin yüzde 45.6'sı hizmetler sektöründe, yüzde 30.5'i tarımda, yüzde 19.5'i sanayide, yüzde 4.2'si de inşaat alanında çalışıyor. 
     5 milyon 624 bin kişinin istihdam edildiği tarım sektöründeki çalışanların 2 milyon 734 bini kendi hesabına ve işveren kişiler oluştururken, 2 milyon 730 bini ücretsiz aile işçileri, 161 bini de ücretli ve yevmiyeli kişilerden oluşuyor. 
     2002 yılı 1. döneminde istihdam edilenlerin yüzde 26.4'ünü kadınlar oluştururken, kadın istihdamının geçen yılın aynı dönemine göre yüzde 2.4 oranında arttığı görüldü. 
     İstihdam edilen kadınların yüzde 53.2'si tarım sektöründe çalışırken, bu sektördeki kadınların yüzde 76.4'ünü ücretsiz aile işçileri oluşturuyor. 
     
     İSTİHDAM ORANI 39.9 

     Anket çerçevesinde ülkedeki istihdam oranı ise yüzde 39.9 olarak belirlendi. İstihdamda kentler yüzde 36.0, kırsal yerler ise yüzde 46.5'lik bir orana sahip oldu. 
     2002 yılı 1. döneminde toplam istihdam, geçen yılın aynı dönemine göre 755 bin kişilik bir azalış göstererek 18 milyon 467 bim kişi olurken, söz konusu gösterge geçen yılın aynı dönemine göre istihdamda bir daralma yaşandığını gösteriyor. 
     Söz konusu dönemde geçen yılın aynı dönemine göre, toplam istihdam içinde sanayi sektörünün payı yüzde 18.9'dan yüzde 19.8'e, hizmetler sektörünün payı yüzde 43.2'den yüzde 45.6'ya yükselirken, tarım sektörünün payı yüzde 32.6'dan yüzde 30.5'e, inşaat sektörünün payı da yüzde 5.4'ten yüzde 4.2'ye düştü. 
     İş gücüne katılma oranı ise 45.2 olarak gerçekleşti. Geçen yılın aynı dönemine göre işgücüne katılma oranı erkeklerde yüzde 70.1'den yüzde 67.1'e düşerken, kadınlarda yüzde 22.8'den yüzde 23.4'e yükseldi. 
     
     İSTİHDAM EDİLENLERİN KAYITLILIK DURUMU 

     Söz konusu dönemde istihdam edilenlerin yüzde 28.6'sı yaptığı işten dolayı Sosyal Sigortalar Kurumu'na, yüzde 11.1'i Emekli Sandığı'na, yüzde 12.5'i ise Bağ-Kur'a kayıtlı olarak çalıştığı belirlendi. 
     Ankete göre, Türkiye genelinde istihdam edilenlerin yüzde 47.7'si herhangi bir sosyal güvenlik kuruluşuna kayıtlı olmadan çalışıyor. Bu oran kentlerde yüzde 30.7, kırsal yerlerde ise 70.4 olarak belirlendi. 
     
     İSTİHDAM EDİLENLERİN EĞİTİM DURUMU 

     2002 yılı 1. döneminde Türkiye genelinde istihdam edilenlerin yüzde 49.3'ünü ilkokul mezunları oluşturdu. 
     Bunu yüzde 18.8 ile lise ve lise dengi meslek, yüzde 10.8 ile ilköğretim, ortaokul ve orta dengi meslek okulu mezunları oluşturdu. 
     Toplam istihdamı sadece yüzde 10.4'ünü de yüksek okul ve fakülte mezunları oluşturdu. 
     
     İŞSİZLİK 

     Hanehalkı İşgücü Anketi 2002 yılı 1. dönem geçici sonuçlarına göre, 2002'nin birinci döneminde işsiz sayısı, önceki döneme göre 653 bin kişi artarak 2 milyon 462 bine yükseldi. 
     Bu çerçevede kentlerdeki işsizlere 503 bin, kırsal kesimdeki işsizlere de 150 bin kişi eklendi. 
     DİE'ye göre, Türkiye genelinde işsizlik oranı 11.8 olurken, eğitimli gençler grubunda işsizlik oranı 29.4'e kadar yükseldi. 
     





</TEXT>
</DOC>
