<DOC>
<DOCNO> 96997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/soneko10.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Ekonomi önünü daha net görüyor" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, ekonomideki stresin kalktığını belirterek, ''Önümüzü daha net görür olduk'' dedi. 
     Akçakoca, 8. Uluslararası Düzce Akçakoca Fındık Turizm ve Kültür Festivali için geldiği Düzce'nin Akçakoca İlçesi'nde A.A muhabirine, seçimlerin muhtemelen 3 Kasım'da yapılacağını ve uygulanan programın seçimlerden sonra da sürdürülmesi gerektiğine inandığını söyledi. 
     ''Ekonomideki stres kalktı, önümüzü daha net görür olduk'' diyen Engin Akçakoca, şöyle devam etti 
     ''Devletin ekonomi ile ilgili birimleri zaten güçlü bir şekilde faaliyetine devam etmekteydi. Bu da rahatlamanın esas nedenlerini oluşturdu. Seçimlerden sonra da, bu uygulanan programın belli bir disiplin içinde sürdürülmesi gerektiğini düşünüyorum.'' Akçakoca, bankacılık sektörünün uluslararası kabul görmüş normlar düzeyine çıkarılmasına yardımcı olmayı hedeflediklerini kaydetti. Bankacılıkta özkaynak konusunun önemini hiç yitirmeyeceğine dikkati çeken Engin Akçakoca, ''Bu nedenle bankalarımızın gerçek kar üretebilmesi çok önemli. Bankaların daha da güçlenmeleri için birleşmelerinin bir fırsat olduğunu düşünüyorum'' diye konuştu. 
     





</TEXT>
</DOC>
