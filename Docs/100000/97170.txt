<DOC>
<DOCNO> 97170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur13.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Kıbrıs konusu AB'yi ilgilendirmez" 
</HEADLINE>
<TEXT>

     Başbakan Bülent Ecevit, Kıbrıs sorununun, Kopenhag kriterleri açısından Avrupa'yı ilgilendiren bir konu olmadığını belirterek, ''AB'nin ilgilenmesi yüzünden'' Kıbrıs'ta iki tarafı da tatmin eden bir çözüm bulunamadığını söyledi. 
     Ecevit, Kıbrıs sorununun iki tarafı da tatmin edici bir şekilde çözülmesi isteniyorsa herşeyden önce Kıbrıs gerçeğinin kabul edilmesi gerektiğini vurgulayarak, ''Kıbrıs'ta iki ayrı devlet, iki ayrı millet, iki ayrı dil ve iki ayrı din vardır. Bunları zorla biraraya getirmeye Avrupa Birliği'nin hakkı yoktur'' dedi. 
     Başbakan Ecevit, TRT-1'de canlı olarak yayınlanan ''Pazar Panorama'' programına konuk oldu. 
     Ecevit, ''AB 'Kıbrıs sorununu mutlaka çözmeniz gerekir' diyor. 28 yıl sonra Kıbrıs bugün hangi durumda ve AB'ye gerçekten engel mi '' sorusuna karşılık, ''Kıbrıslı Türkler ve Türkiye açısından sorunun büyük ölçüde çözüldüğünü ancak Rumlar ve Yunanlılar'a göre hala devam ediyor olabileceğini'' söyledi. 
     Barış harekatından önce Kıbrıs'ta sürekli çatışma bulunduğunu ve Türklerin sık sık soykırım tehdidiyle karşı karşıya kaldığını anlatan Ecevit, Türklere karşı çok kaba va katı davranan Makarios'u bile isyan ettiren olaylar yaşandığını hatırlattı. 
     ''AB bunu önümüzü getirecek, o güne hazır mıyız '' sorusuna karşılık, Ecevit, ''Bence hazırız çünkü bu AB'yi ilgilendiren bir sorun değil. Yunanistan ve Rumlar dışında ve garantör devlet olarak İngiltere ve Türkiye dışında hiçbir devleti ilgilendiren bir yanı da yok'' yanıtını verdi. 
     Kıbrıs'ı Türkler'in ikiye bölmediğini, Rumlar'ın isteği ve İngiltere'nin uygun bulmasıyla Kıbrıs'ın iki coğrafi bölgeye ayrıldığını anlatan Ecevit, ancak Rumların şimdi yeniden Kıbrıs'ın tümünü ele geçirmek için uğraştıklarını kaydetti. Ecevit, Barış Harekatı'ndan önce Kıbrıs'ta barış ve demokrasi olmadığını ve geçmişte fakir olan adada şimdi sürekli barış ve iki kesimde de ileri ölçüde demokrasi bulunduğunu, ekonomik durumun da eskiye göre çok iyi olduğunu söyledi. Ecevit, ''Demek ki, orada bir sorun yok aslında. Hele Yunanistan, Türkiye ve Kıbrıs Rumları ve Türkleri dışında herhangi bir devleti ilgilendiren bir olay yok'' diye konuştu. Ecevit, bölgenin Türkiye'nin güvenliği açısından da büyük önem taşıdığına işaret etti. 
     
     ''AB, GÜNEY KIBRIS'I ALIRSA...'' 
     ''Diyelim ki AB Güney Kıbrıs'ı aldı, Kuzey Kıbrıs dışarıda kaldı, o gün biz ne yapacağız '' sorusuna karşılık Ecevit, ''Böyle hareket edildiği takdirde, Kıbrıs'ta iki ayrı devletin varlığını AB de fiilen kabul etmiş olacak, hiçbir ülke boşlukta kalamaz'' dedi. 
     KKTC Türkleri'nin, Rumlarla birleşerek AB'ye katılmayı istemediklerini ve bunu içlerine sindiremediklerini kaydeden Ecevit, ''Çünkü öyle bir davranış olursa herkes biliyor ki, Rumlar yeniden adanın kuzey kesime yerleşeceklerdir. Onun için mahkeme açmaya ve kazanmaya başlamışlardır. Bu durumda Kıbrıs'ta ciddi bir sürekli çatışma sürecine girilmiş olacaktır'' diye konuştu. 
     Ecevit, ''AB'nin Kıbrıs'ı bütün olarak alıp Türkiye'yi işgalci olarak göstermeye kalkmaları durumunda'' ne olacağının sorulması üzerine de ''Biz orada garantör devlet olarak bulunuyoruz, oradaki Türklerin can güvencesiyiz. Bu gerçekler dışında hiçbir politik gerekçe geçerli olamaz'' yanıtını verdi. 
     
     ''AB'Yİ İLGİLENDİREN TARAFI YOKTUR'' 
     Ecevit, şunları kaydetti 
     ''Kıbrıs sorunu, Kopenhag kriterleri açısından Avrupa'yı ilgilendiren bir konu değildir, sadece Türkiye'yle ilgili olarak AB, bazı şartları ileri sürmektedir. Onun dışında Avrupa Birliği'ni ilgilendiren tarafı yoktur ve AB'nin ilgilenmesi yüzündendir ki, Kıbrıs'ta iki tarafı da ilgilendiren bir çözüm bulunamamaktadır Eğer Kıbrıs'ta iki tarafı da tatmin edici bir şekilde sorun çözülmek isteniyorsa herşeyden önce Kıbrıs'ın gerçeği kabul edilmelidir. Nedir Kıbrıs'ın gerçeği Kıbrıs'ta iki ayrı devlet, iki ayrı millet, iki ayrı din, iki ayrı dil vardır. Bunları zorla biraraya getirmeye Avrupa Birliği'nin hakkı yoktur. Onun için biz bu konuyu AB ile görüşmelerimizin dışında tutmaya olabildiğince özen göstereceğiz.'' Küçük bir adada iki ayrı toplumun birbirinden kopuk olarak ilelebet yaşamalarının sağlıklı olmadığını belirten Ecevit, eğer Türkler üzerindeki baskılar kalkarsa veya Yunanistan'ın Kıbrıs'ta egemen duruma gelme hevesi ortadan kalkarsa geçerli çözümlerin bulunabileceğini söyledi. 
     Ecevit, ''Yunanistan'da 17 Kasım örgütünün eylemleri çözülmeye başlandı. Yunanistan ne ölçüde terörle mücadele ediyor ya da terörü kullanıyor '' sorusu üzerine, AB üyesi olmasına rağmen Yunanistan'da barışın hala sağlanamadığına işaret ederek, bunun başlıca nedeninin Yunanistan'ın tutumu olduğunu söyledi. Ecevit, Türkiye'nin diplomatları öldürüldüğü için faillerin bulunması konusunda konuya dahil olup olmayacağı sorusu üzerine, ''Olabilir tabii, bunlar yeniden gündeme getirilebilir'' dedi. 
     
     ABD'NİN IRAK'A OLASI OPERASYONU 
     ABD'nin Irak'a olası operasyonu ve ABD Savunma Bakan Yardımcısı Paul Wolfowitz'in Türkiye ziyaretine ilişkin bir soru üzerine Ecevit, ABD Başkanı Bush'un seçilmesinden beri başlıca hedefinin Irak'taki mevcut rejimi ortadan kaldırmak olduğunu söyledi. Wolfowitz'in getirdiği mesajların yeni bir gelişme olmadığını belirten Ecevit, ABD ziyaretinde Başkan Bush'la yaptığı görüşmede, Bush'un ''açık bir şekilde askeri bir harekat düşündüğünü'' söylediğini anlattı. 
     ''Ancak zamanı, şekli belli değildi'' diyen Ecevit, Wolfowitz'in getirdiği bilginin de ''biraz daha vurgulayarak Amerikan yönetiminin Irak'a karşı etkili bir askeri harekat yapmaya kesin kararlı olduğunu gösterdiğini'' söyledi. Ecevit, jeopolitik konumu açısından böyle bir harekatın Türkiye'yi ileri ölçüde ilgilendirdiğini vurgulayarak, ''Türkiye istese de istemese de Irak'la çok hassas bir bölgede sınır komşusu olduğu için Türkiye'ye de bu sıçrayacaktır'' diye konuştu. 
     Ecevit, Irak Devlet Başkanı Saddam'a bir mesaj veya özel temsilci gönderilmesinin söz konusu olup olmadığı sorusuna karşılık, mesajlar gönderdiklerini, kendisinin de birkaç ay önce uzun bir mektup yazdığını söyledi. Ecevit, Irak'a giden bakanların da temasları sırasında Türkiye'nin kaygılarını kendisine ilettiğini, ancak ''şu ana kadar umut verici bir davranış belirtisi görmediklerini'' ifade etti. 
     ABD Başkanı Bush ve Wolfowitz'le yapılan görüşmelerde operasyon nedeniyle Türkiye'nin uğradığı ciddi ekonomik kayıpların hangi boyutta gündeme geldiğinin sorulması üzerine Ecevit, bunları sık sık her boyutta gündeme getirdiklerini ancak Körfez Savaşı sırasında Türkiye'ye verilen vaatlerin bile yerine getirilmediğini söyledi. 
     ABD yönetimine ''Irak'a bölgede bir olası tehdit unsuru olmaktan alıkoymak için alınabilecek başka tedbirler olduğunu'' anlattığını belirten Ecevit, ''İlle bir askeri harekatın doğru olmadığını ve kısa sürede olumlu sonuç da veremeyebileceğini'' söyledi. Ecevit, Irak yönetiminin aslında askeri, teknoloji ve ekonomik bakımdan da Afganistan veya Vietnam'la kıyaslanamayacak kadar gelişmiş bir ülke olduğunu, ''ABD'nin kolay kolay çıkamayabileceğini'' söyledi. 
     
     ''BUSH'U ÜZMEK İSTEMEYİZ'' 
     Ecevit, bir başka soruyu yanıtlarken de ABD Başkanı Bush'un aslında Türkiye'nin gerçek anlamda dostu olduğunu belirterek, ''Onu kırmak istemeyiz, onu üzmek istemeyiz, fakat dostluğumuzun gereği olarak da bütün kaygılarımızı Sayın Bush'a ve yardımcılarına açıkça söylemeyi de görev biliriz'' dedi. 
     Ecevit, ''Kuzey Irak'ta fiili bir Kürt devleti kurulduğunu'' belirterek, ''Onun daha ileri ölçüye varmasına, Türkiye'nin müsaade etmesi söz konusu değildir. Yalnız şu tesellim var, belli ki ABD yönetimi henüz bir somut plan hazırlamamıştır, bunu kendileri de ifade ediyorlar'' dedi. 
     Wolfowitz'le görüşmede ''İncirlik Üssü'nün kullanılması gibi Türkiye'nin ne gibi katkılar verebileceği konusunun gündeme gelip gelmediği'' yolundaki soruya karşılık Ecevit, ABD'nin Türkiye'nin stratejik müttefiki olduğunu hatırlatarak, bölgede güvenliğinsağlanabilmesi için ABD'nin Türkiye'ye bazı katkılarda bulunabilmesini öteden beri dile getirdiklerini, bu bağlamda konuştuklarını söyledi. 
     





</TEXT>
</DOC>
