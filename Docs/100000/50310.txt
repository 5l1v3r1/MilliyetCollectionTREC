<DOC>
<DOCNO> 50310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/siyaset/asiy.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakfa devrettiği evin kirasını aldı 
</HEADLINE>
<TEXT>
İnönü de şaşırttı 
Erdal ve eşi Sevinç İnönü, kefil oldukları kredi borcunu ödememek için evlerini kurdukları vakfa devrettiler. Ancak, Bebek’teki evin kirası olan 30 bin doları hesaplarına geçirdiler 
     İSTANBUL Milliyet 

     Emlakbank’a olan kredi borcunu ödememek için üzerlerine kayıtlı gayrimenkulleri adlarına kurdukları vakfa devrettikleri iddia edilen Erdal - Sevinç İnönü çiftinin, aynı vakfa ait görülen Bebek’teki dairenin yıllık 30 bin dolar olan kirasını şahsi hesaplarına yatırttıkları ortaya çıktı. 
     İnönü ailesinin haciz süreci, So - Trans Denizcilik Sanayii ve Ticaret AŞ’nin Emlakbank’tan 19 Haziran 1997’de 1 milyon 950 bin dolarlık kredi almasıyla başladı. Krediye, İnönü’nün kayınbiraderi Hasan Selim Sohtorik, Sevinç İnönü, Sohtorik Denizcilik San ve Tic. AŞ ve Sotrade Denizcilik San ve Tic. AŞ kefil oldu. Alacağını tahsil edemeyen Emlakbank, 8 Aralık 1999’da noterden ihtar çekti. Sonuç alınamayınca da İstanbul 6. İcra Müdürlüğü’nde haciz işlemi başlattı. 
     
     30 bin doları peşin aldılar 
     Ancak Anadoluhisarı’ndaki İnönü’nün yalısına hacze gidildiğinde, binanın Sevinç - Erdal İnönü Vakfı’na ait olduğu ortaya çıktı. Bu yüzden de haciz yapılamadı. Bu arada İnönüler’in Beyoğlu ve Bebek’teki dairelerini de, vakfa devrettiği belirlendi. Ancak İnönü ailesinin vakfa devrettiği Bebek’teki dairenin kirasından vazgeçmediği öğrenildi. İnönüler, Tasarruf Mevduatı Sigorta Fonu’na devredilen İnterbank’a, Bebek’teki dairelerini 15 Şubat 1999’da kiraya verdi. 
     İnterbank’a atanan Genel Müdür Kadir Günay’a lojman olarak tutulan evin aylık 2 bin 500 dolar olan kirası, yıllık toplam 30 bin dolar olarak peşin alındı. 
     Kira sözleşmesinde, kiracı olarak İnterbank Genel Müdürlüğü temsilcileri, kiralayan kısmında da Sevinç - Erdal İnönü Vakfı adına Sevil Paçalıoğlu’nun imzası yer aldı. 
     26 Ocak 2000’de de, İnterbank bir yazıyla, genel müdürlük lojmanı olarak kullanılan dairenin kira sözleşmesinin bir yıl uzatıldığını Sevinç - Erdal İnönü Vakfı’na bildirdi. Kontrat yüzde 5 zam öngörüyordu. Kira bedelleri ise, Erdal İnönü’nün İş Bankası Bebek Şubesi’ndeki 522376 nolu şahsi hesabına yatırıldı. 
     
Kefil değil ortaklar      Krediyi veren Emlakbank’ın avukatları, Erdal ve Sevinç İnönü’nün, Sohtorik, Sotrade ve So - Trans Denizcilik Sanayii ve Ticaret Anonim şirketlerinin ortağı olduğunu savundu. İnönüler’in ilişkisinin kefalet ilişkisi olmadığını savunan avukatlar, kredi verilen So - Trans’ta Erdal İnönü’nün şirket kuruluşunda yüzde 15 olan payının, 12 Haziran 2001’de yüzde 42.95’e çıktığını savundu. Şirkete Sevinç İnönü’nün yüzde 2, Selim Sohtorik’in yüzde 2, Ali Sohtorik’in yüzde 18.88 ve Zeynep Sohtorik’in yüzde 15.27 oranında ortak olduğu bildirildi. 
     



 SİYASET 













</TEXT>
</DOC>
