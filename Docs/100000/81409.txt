<DOC>
<DOCNO> 81409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/yazar/altan.html </URL>
<DATE> 2002/05/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Köyceğiz 
</HEADLINE>
<TEXT>

     Köyceğiz'de beş aydır tek başına dinlenmekte olan küçük yazı makinesini, özel çantasından çıkarıp koyduk tahta masanın üstüne... 
     Karşımda masmavi bir gök altında, kendine özgü bir yeşiller senfonisi yaratarak, derinliğine uzanan bir okaliptüs korusu... 
     Solumda, öğleye kadar kırışıksız durmayı kendine adet edinmiş gizemli Köyceğiz Gölü... 
     Sağımda Arap Hoca'nın öncülüğünde, ailesinin elbirliğiyle inşa etmeye çalıştığı iki buçuk katlı evin önündeki yeşil çardakla, yer yer açmaya başlamış birkaç tutam kırmızı çiçek... 
     Köyceğiz Gölü'nün öteki yakasında 2600 yıl öncesinin ünlü Kaunos uygarlığında, Tanrılar'ın üstünde taht kurduğu, dimdik Ölemez Dağı... 
     Köyceğiz, şatafatlı lokantaları, danslı, müzikli gece kulüpleriyle eğlenceli bir tatil kenti değil Kozmos estetiğinin, binlerce yıl öncesinden günümüze usulca uzattığı bir İsviçre ikizidir ki, Alpler'deki şatafatlı kardeşinden farkı, onun gibi bir kuyumcu özeninden geçmemiş olmasıdır. 
     Bunun da tek farkında olanlar, okaliptüslerin altında otlayan iri memeli inekler, çevreye sessiz sedasız yerleşmekte olan Almanlar, Hollandalılar ve ortalıkta yeni yeni görünmeye başlayan Japonlar... 
     
     İnsanlar, öldükten sonra cennete girebilmek için, henüz sağken, "hangi peygamberin kitabına inanmak gerektiği" çekişmeleriyle, birbirlerini öldüre dursunlar... 
     Ve ille de, toplumun ense kökünde egemen bir siyasetçi olma hırsıyla, birbirlerine söve dursunlar... 
     Bendeniz, on yıl sonra ne Başkan Bush'un, ne Saddam'ın, ne Şaron'un, ne Arafat'ın, ne Kaddafi'nin, ne Putin'in insanlık belleğinde sıçan sidiği kadar bile bir iz bırakmadan, silinip gideceğinden emin olduğum için Köyceğiz'in palmiyeleri, günlük ormanları, yer yer kavak siluetleri, çamları ve doğal papatya tarhları içindeki kıpkırmızı gelincik adalarıyla sessiz sakin bir Kozmos boyutunda pedal basmaya çalışıyorum Solmaz Kamuran'ın yanında... 
     Nasıl, arnavut biberli bir zoka üslubuyla kıskandırıyor muyum, ayrıcalığını giydiği ceketin markasıyla kanıtlamaya çalışan bizim Bağdat Caddesi avanesini tabii biraz da, çoktan unutulmuş eski siyasetçilerle üst düzey bürokratların aşınıp gitmiş gölgelerini... 
     
     Dün özel ve yerel müsteşarım şoför Mehmet Çulhacı'yla, Kızıl Yaka'daki bizim Osman Aydın'a gittik... 
     Osman Aydın'ın, güveçte kuru fasulyesi, pilavı ve fırından hemen çıkma sımsıcak pideleri peynirlisi, etlisi, yumurtalısıyla... 
     Osman'ın güveçte kuru fasulyesini tatmadan, "yaşadım" diyebilmek zorlaşır biraz inanın abartmıyorum. 
     Bir de Ortaca'dan Dalyan'a inerken "Leyley"e uğramadıysanız... 
     
     Kırsal bölümü ağır basan lokantanın sınır çiziminde, belirli aralıklarla dikilmiş upuzun direkler ve üstlerinde leylek yuvaları... 
     Her mart sonu, oralara gelen ve yumurtalarının üstünde kuluçkaya yatan leylekler... 
     Vaktiyle yavrulardan biri, yuvadan düşüp kırmış kanatlarını... 
     Ve yerde büyümüş hiç uçmadan. Şimdi masaların arasında dolaşıyor upuzun ayakları, upuzun gagasıyla... Adı, Garip... 
     Siz masaya oturunca Garip de geliyor çekik siyah sürmeli gözleriyle gözlerinize bakıyor, gagasını masaya uzatıyor, belki bir şeyler verirsiniz, diye... 
     Ortada bir gölet... Göletin üstünde, İyonya uygarlığından kalmış görüntüsünde çeşitli arklardan oluşan yüksek bir plato... 
     Ve göletin kıyılarında, tek masalı, küçümen, sevimli, açık localar, taştan... 
     Gölde yüzen bembeyaz bir ördek yemyeşil başlı erkek ördekler bejle, koyu kahverengi karışımı dişi ördekler... Ve de efendim, minicik yavrusuyla yüzen su kaplumbağaları... 
     Kırmızı ibikli, simsiyah başlı değişik bir ördek geldi yanımıza... 
     Ahbaplık etmek istiyor, biraz ekmek karşılığı... 
     Göletteki ördekler de geldiler, hızla yüzerek... 
     Garip de, öyle upuzun gagasını masaya uzatmış, bekliyor... 
     
     Bir de şah dostlarımdan seracı Sami Daşgın vardır henüz daha uğrayamadım kendisine... Çiçekler orkestrasının mütevazı şefi dağ Yörüklerinden Sami... 
     Ve nefti yoğun yapraklı, yapraklarının araları sarı sarı portakalların, turunçların, limonların cingöz bakışlarıyla süslü, bodur narenciye bahçeleri... 
     
     Ha sahi, bir de af sorunu var Ankara'da öyle değil mi 
     1902'nin 1 Mayıs'ında da, bu tür kim bilir ne sorunlar vardı, unutuldu, geçti gitti... 
     2102'de de, bugünkü sorunlar çoktan unutulmuş olur... 
     Ve sanırım ki o tarihlerde Köyceğiz, alabildiğine evrenselleşmiş olur. 
     
     







Avrupa ve terör 


Köyceğiz 


Cüneyt’in vedası 


Org. Kıvrıkoğlu 1000 yıl sözünü anlamadılar 


Ekonomi iyi bir rotaya oturacak 


Sandıktan nasıl istikrar çıkacak 


Hukuk diye diye... 


Anadolu liseleri ne olacak 


Beş yıldızlı Cimbom 


Azıcık hamilenin sonu 


Kafkas ekseni 


Umut, aşk ve güzelliğin yendiği zaman 


Halka rağmen, hukuka karşı 


"Onların yüzü suyu hürmetine" 


Söz sırası ilaç üreticilerinde 


1 Mayıs 1 Mayıs Beyaz Türk’ün de bayramı-ı 


Bu kadar kar var ise "kriz" yok demektir 


</TEXT>
</DOC>
