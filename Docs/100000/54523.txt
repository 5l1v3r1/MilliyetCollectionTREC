<DOC>
<DOCNO> 54523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun19.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Forbes dergisi ''Türkiye'nin yardımı ile Saddam yokedilsin'' 
</HEADLINE>
<TEXT>

     Irak lideri Saddam Hüseyin'i devirmek için yeni bir Körfez Savaşı için başlatılan lobi faaliyeti sürüyor. Amerikan Merkezi İstihbarat Örgütü’nün CIA eski başkanı James Woolsey'un dün CNN televizyonunda ve "The Washington Post" gazetesinde başlattığı "Musul-Kerkük petrollerinden pay karşılığı Türkiye ırak harekatına etkin katılsın" görüşü yayılıyor. 
     Bütün dünyada yayımlanan ünlü Amerikan dergisi Forbes'ta ''Gerçekler ve Yorumlar'' köşesinde çıkan yazıda Batı dünyasına, ''Gelin Türkiye'nin yardımıyla Saddam'ı yok edelim'' çağrısı yapıldı. 
     Bir yandan Afganistan'da Taliban rejimine karşı yürütülen mücadelenin sürdürülmesini, diğer yandan ikinci bir cephe açılmasını öneren derginin editörü Steve Forbes, bu ikinci cephenin daha da büyük önemi bulunan Irak cephesi olması gerektiğini savundu. 
     Bunun için 1991 yılındaki Körfez savaşı sırasında oluşturulan koalisyon benzeri bir koalisyonun oluşturulmasına da gerek bulunmadığını ileri süren editör, ''Onun yerine bütün Irak hava sahasının uçuşa kapatılmasını sağlayalım ve Kuzey Irak'ı Türkiye'ye, bu bölgeyi kendi idaresi altına alması koşulu karşılığında mükafat olarak verelim'' ifadesini kullandı. 
     Bölgenin Irak'ın petrol kaynaklarının büyük bölümünü içinde barındırdığını da hatırlatan Forbes, bölgedeki halkın büyük bölümünü oluşturan Kürtlerin, Türkiye'nin yönetimi altında olmayı Irak lideri Saddam Hüseyin yönetimine tercih edeceklerinden kuşkusu bulunmadığını yazdı. 
     Batı'nın hava gücüyle desteklenecek Türk kuvvetlerinin Kuzey Irak'a ilerleyişi sırasında önlerine çıkacak direnişi anında kırabilecek güce sahip olduğunu da belirten Steve Forbes, böyle bir harekatın sonucunda sağlanacak avantajların da son derece önemli olacağını öne sürdü. 
     






</TEXT>
</DOC>
