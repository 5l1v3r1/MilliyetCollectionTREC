<DOC>
<DOCNO> 76968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sondun09.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in sağ kolunun başı skandallardan kurtulmuyor... 
</HEADLINE>
<TEXT>

     İngiltere Başbakanı Tony Blair'in en yakın siyasi danışmanlarından biri olarak tanınan Lord Levy'nin, İngiltere'de büyük alış-veriş merkezleri açmak için imar izni almaya çalışan Avustralya firmasından 100 bin sterlin yaklaşık 200 milyar TL aldığı öne sürüldü. 
     Ödemenin Ocak ayında yapıldığı ve olayın ortaya çıkmasıyla Blair'i Parlamento'da yine çok zor günlerin beklediği belirtiliyor. 
     Westfields adlı Avustralya şirketinin İngiltere temsilcisi Peter Allen, bazı İngiliz politikacılala ilişki kurduğunu doğrularken, ''Downing Sokağı'nda verilen birçok davette de hazır bulundum'' dedi. 
     Bu arada, Lord Levy'nin aldığı öne sürülen 100 bin sterlin tutarındaki parayı Lordlar Kamarası'na da herhangi bir şekilde gelir olarak beyan etmediği belirtildi. 
     Liberal Demokrat Parti milletvekili Norman Baker, Levy'nin makamından gelen özel durumunu paraya çevirdiğini kaydederek, Başbakan'dan onu ''özel temsilci ve danışman'' görevinden uzaklaştırmasını istedi. 
     Lord Levy, İşçi Partisi'nin geçen yıllarda karıştığı bağış skandallarının da ortasındaki isimdi. Skandala dönüşen Bernie Ecclestone ve Lakshmi Mittal bağışlarında da Lord Levy'nin adı geçmişti. 
     Westfield firmasının Lord Levy'ye hiçbir deneyimi olmadığı bilinen inşaatçılık alanında danışman adı altında 100 bin sterlinlik ödeme yaptığına da dikkati çeken basın ve muhalefet, söz konusu ismin daha önce de böyle özel sözleşmelerle şirkete iş yapmış gösterildiğini ve bu durumun üç yıldır sürdüğünü belirtti. 
     Skandalın merkezindeki Westfield firması, ABD ve Avustralya'da da politik çevrelerle yakınlık kurabilmek adına büyük bağışlar yapan ve özel anlaşmalarla politikacılara para ödeyen bir firma olarak tanınıyor. 
     






</TEXT>
</DOC>
