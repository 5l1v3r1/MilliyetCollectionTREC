<DOC>
<DOCNO> 54606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/dunya/adun.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler Afganistan’da 
</HEADLINE>
<TEXT>

Pakistan gazetesi The Frontier Post, iki hafta önce Afganistan’a giren Türk özel birliklerinin Amerikalılarla birlikte El Kaide’nin gizlendiği mağaralara karşı operasyon düzenlediklerini iddia etti 
     DIŞ HABERLER SERVİSİ 

     Ankara, Taliban sonrası Afganistan’da barış gücü görevi yapacak birliğin gönderilme koşullarını tartışırken, Pakistan’da yayınlanan The Frontier Post adlı gazete, Türk özel kuvvetlerinin ABD ve İngiliz özel kuvvetleriyle birlikte çoktandır Afganistan’da operasyonlar yaptığını ileri sürdü. 
     Haberini "Afganistan’daki kaynaklara" dayandıran gazete, Türk komandolarının Amerikalılarla birlikte El Kaide ve Taliban mensuplarının gizlendiği mağaralara karşı operasyon düzenlediğini iddia etti. 
     Güneydoğuda PKK’ya karşı verilen mücadelede kazandıkları deneyimden dolayı Özel Kuvvetler Komutanlığı’na bağlı askerlerin mağaralardaki teröristleri bulup yerlerinden sökmekte uzman olarak tanındığını belirten The Frontier Post, özel birliklerin yaklaşık iki hafta önce Özbekistan’a gelerek buradan Afganistan’a giriş yaptığını yazdı. 
     
     El Kaide mağarası vuruldu 
     Bu arada, ABD Savunma Bakanı Donald Rumsfeld, Amerikan uçaklarının Kandahar’ın güneydoğusunda bulunan Taliban ve El Kaide örgütü liderlerinin bulunduğunun sanıldığı bir yeri bombaladığını açıkladı. Askeri kaynaklar bombalanan yerin, Kabil ile Hayber Geçidi arasında bulunan Tora Bora adlı bölgedeki bir mağara olduğunu bildirdi. 
     Rumsfeld, Florida’daki Tampa’dan Washington’a dönerken uçakta yaptığı açıklamada, hedef alınan bu yerde bulunduğu sanılan liderlerin isimlerini bilmediğini, ancak bu kişilerin "önemli" liderler olduğunu açıkladı. 
     Rumsfeld, bombardımanı video bağlantısı sayesinde izlediğini kaydettikten sonra "Orada bulunanlar, orada bulunmaktan pişman olacaklar" dedi. 
     



 DÜNYA 













</TEXT>
</DOC>
