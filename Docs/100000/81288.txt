<DOC>
<DOCNO> 81288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sonspo09.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim kararını birkaç gün içinde açıklayacak... 
</HEADLINE>
<TEXT>

     Teknik direktör Fatih Terim, ''hedefleri konusundaki kararlarını açıklayacağını, bunun için birkaç gün daha sabredilmesini gerektiğini'' belirterek, hakkındaki eleştiriler karşısında susmasının ''ikrardan değil, efendiliğinden'' kaynaklandığını söyledi. 
     Terim, Adana Ticaret Odası Sosyal Eğitim Vakfı'nca düzenlenen ve burs alan öğrencilerin katıldığı basın toplantısında, ATOSEV'e herkesin katkıda bulunması gerektiğini belirterek, bu konuda kendisine düşen görevi yapmaya hazır olduğunu ifade etti. 
     Toplantıda, bir öğrencinin, bundan sonraki hedeflerini sorması üzerine, ''Daha önce, hedefleri Nisan sonu Mayıs ayı başlarında açıklayacağımı söylemiştim. Bunun için birkaç gün daha sabredin'' yanıtını verdi. Terim, hakkındaki eleştirilere karşı sessiz kalması konusundaki soruya da, zamanlamaya özen gösterdiğini ifade ederek, şöyle devam etti 
     ''Zamanlamayı ayarlamazsanız herkese cevap vermekten kendi işinizi yapamazsınız. Muhatap alacağınız insan size muhatap olmalı. Yalanları yanlışları ben de okuyorum. Keşke her branştaki değerlere bu kadar acımasız davranılmasa. Biz açık ve dürüst savaşmaya alışmışız. O dediğiniz kişiler malesef bunlardan nasibini almamışlar. Ancak, ömrümüz boyunca tabi ki ilkelerimiz için savaştık. Bundan sonra da devam edeceğiz. 
     Şampiyona devam ediyor, ben o kötülüğü yapamazdım, kendi kulübüme. Onun için zamanı geldiğinde herkes hak ediyorsa gerektirdiği kadarını alacaktır. Şimdiye kadar böyle oldu, bundan sonra da öyle olacak. Bizim susmamız ikrardan değil, efendiliğimizden, güzellikler ve hoşluklar olsun diye. Ama yalanlarla dolanlarda küçük adam olup, büyük görünmeye çalışanlarla savaşacaksın.'' 
     
     ''ANLAŞTIĞIM ZAMAN AÇIKLARIM'' 

     Bir öğrencinin, Galatasaray'da yeniden görev alıp almayacağı konusundaki sorusuna Terim, ''Ben buraya sizler için geldim. Ne görevde bulunacağımı söylemek için gelmedim. Anlaştığım zaman zaten açıklarım. Kaçamak değil, hiç cevap vermiyorum'' dedi. 
     Genç yaşta İstanbul'a gittiğini ve bunun kolay olmadığını belirten Terim, şöyle dedi 
     ''O günden bu yana yaptığım hiçbir şeyden pişman değilim. Milan dahil. Futbolda her şey olabiliyor. Galatasaray ve Fiorentina'daki başarılar bizi oraya taşıdı. Dünyada herkesin gözü bu hedeftedir. Bunu görmekten de mutluluk duyuyorum. Geriye bakıp örnek almak lazım ama, devamlı ileriye bakılmalı. Hayatımdaki her karara ben noktayı koydum. 
     Hiçbir şeyden pişman değilim. Türkiye'yi en iyi şekilde temsil ettiğime inanıyorum.'' Galatasaray'da görev yaparken UEFA kupasını kazandıkları anı hiçbir zaman unutamayacağını ifade eden Terim, ''100 yılda yapılmamış bir şeyin unutulması mümkün değil'' dedi. 
     Terim, ''Şampiyonlar Ligi Kupasını kazanmak için söz verdiniz'' şeklindeki bir başka soruya da, ''Böyle bir şey geçti ama, söz vermedik. Söz verdiğimiz zaman yaparız. Sadece ben değil başka arkadaşlarım buna ulaşacaktır. Ulaşması gerekir. 70 milyonluk ülkede böyle birileri çıkacaktır'' yanıtını verdi. 
     Milan'daki görevinden alınmasının ardından yerine bir İtalyan teknik direktörün getirildiğinin hatırlatılması üzerine de Terim, başka ülkelerin kendi değerlerine sahip çıktığını, ancak Türkiye'de bunun yapılmadığını ifade belirti. 
     Terim, futbolun dışında hiçbir yatırımının olmadığını ve futboldan başka bir şey düşünemediğini sözlerine ekledi. 
     





</TEXT>
</DOC>
