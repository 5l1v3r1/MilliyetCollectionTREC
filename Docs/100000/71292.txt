<DOC>
<DOCNO> 71292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun22.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda sağı yerel seçimlerde oylarını arttırdı 
</HEADLINE>
<TEXT>

     Hollanda'da dün yapılan yerel seçimlerde sol partiler oy kaybına uğrarken, sağ oylarda önemli oranda artış görüldü. 
     Hükümeti oluşturan iki sol parti ile Liberal Parti'nin oy kaybı, genel seçimlere yansıması halinde iktidar olma çoğunluğunu yitirecek düzeyde. 
     Yabancılara yönelik eleştirileriyle tanınan ve kısa bir süre önce ayrımcılığın yasaklanmasını öngören Anayasa hükmünün değiştirilmesini istediği için partisinden atılan Pim Fortuyn, 15 Mayıs'ta yapılacak genel seçimlerin provası özelliği taşıyan yerel seçimlerde beklenmedik şekilde oy topladı. 
     Pim Fortuyn, Rotterdam'da kendi adına oluşturduğu listesiyle bütün partilerden daha çok oy topladı. Pim Fortuyn, iktidar ortağı Sosyal Demokrat İşçi Partisi'nin yıllarca oy üssü olarak görülen Rotterdam'da bu partiyi geride bırakarak, 17 meclis üyeliği kazandı. İşçi Partisi'nin Rotterdam'daki meclis üyesi sayısı 16'dan 11'e geriledi. 
     Seçimlere damgasını vuran Pim Fortuyn'un aldığı oyların genel seçimlere yansıtılması halinde 18 milletvekili çıkarabileceği görüldü. 
     İktidar ortaklarından, solda yer alan İşçi Partisi, Demokratlar 66 Partisi ile Yeşil Sol ve Sosyalist Parti de oy kaybına uğradı. 
     Koalisyonun ikinci büyük ortağı Liberal Parti de oy kaybederken, sağda yer alan küçük partilerin hepsi oylarını önemli oranda artırdı. 
     İktidar ortağı partilerin oy kaybı, milletvekili seçimleri dikkate alındığında 25 üyenin azalması anlamına geliyor. Buna göre, Sosyal Demokrat İşçi Partisi genel seçimlerde de bu oy oranında kalırsa milletvekili sayısı 47'den 39'a, Liberal Parti'nin milletvekili sayısı 38'den 27'ye ve Demokratlar 66 Partisi'nin üye sayısı da 14'den 8'e 
     gerileyecek. 
     Buna karşılık, radikal sağ görüşleri seslendiren Pim Fortuyn kendi adına oluşturduğu listesiyle 18, Fortuyn'in atıldığı Yaşanabilir Hollanda Partisi ise 8 milletvekili kazanabilecek. 
     






</TEXT>
</DOC>
