<DOC>
<DOCNO> 87385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun23.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro Bush'a sert çıktı 
</HEADLINE>
<TEXT>

     Küba lideri Fidel Castro, ABD Başkanı George W. Bush'un, kendi ülkesine kabul ettirmeye çalıştığı demokrasi anlayışını sert bir dille eleştirdi. 
     Castro, Küba'nın doğusundaki Holguin'de, Bush'un Küba'ya ilişkin açıklamalarına cevap niteliği taşıyan konuşmasında, milyarlarca kişinin aç ve yoksul olduğu dünyada ''Mr. W. Bush için demokrasi, yalnızca paranın her şeyi çözdüğü, bir tabak akşam yemeğine 25 bin doların ödenebildiği yerde var olabilir'' ifadesini kullandı. 
     Küba lideri Castro, ''Liderlerimizden hiçbiri ABD Başkanı gibi milyoner değil'' diyerek, Bush'un aylık maaşının, Küba Devlet Konseyi ve Bakanlar Kurulu üyelerinin tümünün bir yılda aldıklarının yaklaşık 2 katı olduğunu söyledi. 
     Küba ve ABD'deki ekonomik ve politik sistemleri karşılaştırarak, kendi yönetimlerinin halkı daha çok gözettiğini belirten Castro, Küba'da derisinin rengi, ailesinin geliri ne olursa olsun, her çocuğun doğumundan ölümüne kadar yüksek sağlık hizmetlerinden yararlandığını, eşit eğitim fırsatına sahip olduğunu anlattı. 
     ABD Başkanı Bush, geçen ay Küba'ya yönelik ambargonun yumuşatılmasını katı kurallara bağlamıştı. 
     Bush, Küba hükümetinin, ancak 2003'teki seçimlerinin serbest ve adil olduğunu garantilemek için gerekli adımları atması ve serbest pazar temelinde anlamlı reformlar yapması halinde, iki ülke arasındaki ticaret ve seyahat yasağının yumuşatılması için ABD Kongresi ile çalışabileceğini açıklamıştı. 
     





</TEXT>
</DOC>
