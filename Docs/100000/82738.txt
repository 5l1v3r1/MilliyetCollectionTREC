<DOC>
<DOCNO> 82738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/spor/spo04.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Yanal’da 
</HEADLINE>
<TEXT>

Trabzon Başkanı Özkan Sümer, başka adayları olmadığını söyledi 
     BORDO - Mavili ekibin başkanı Özkan Sümer, Ersun Yanal dışında antrenör adayları olmadığını, kendisinden haber beklediklerini söyledi. Yanal’ın daha önce Beşiktaş’a verilmiş bir görüşme sözü olduğunu belirten Sümer, "Bizim verilmiş sözlere saygımız var. Futbolcu da alsak, antrenörle de görüşsek mutlaka kendi düşüncelerine ve seçimlerine saygı gösteririz. Görüşmemizde, Git görüş’ demiştik. Bugünlerde yanıt bekliyoruz" dedi. 
     ÖZKAN Sümer, Ersun Yanal’ın Trabzonspor’u yedekte tutmasıyla ilgili olarak da, "Bu tavrı nedeniyle, tepki gösterdik" ifadesini kulandı. Başkan, "Bu da doğaldır. Eğer Trabzonspor’la anlaşma düşünülüyorsa, bunun bu kadar uzamaması gerekirdi. Haber bekliyoruz. Ersun Yanal’ın şartlarına evet dediğimiz anda iş bitmiş olacak. O zaman hem transferi yönlendirmede, hem de yeni sezonun tüm planlarında rahatlama olur" diye konuştu. 
     
     Dokuz anlaşma 
     KARADENİZ ekibinin 9 futbolcuyla anlaşmaya vardığı, bu sayının önümüzdeki günlerde artabileceği bildirildi. Beşiktaşlı Erman, Ümit, Fenerbahçeli Ali Akdeniz, Denizlisporlu Veysel, Muzaffer, Antalyasporlu Selahattin, Hüseyin, Dardanelsporlu Gökhan ve Altaylı Sinan’la el sıkışıldığı ifade edildi. Ayrıca Kocaelisporlu Lazarov ve Serdar ile de temasların sürdüğü belirtildi. 
     
     Tatsız sürpriz 
     BORDO - Mavililer’in transfer listesinde yer alan Samsun’un Altay’dan kiraladığı Mehmet Yılmaz ve Gaziantepsporlu Fatih Tekke’nin sözleşmelerinin devam etmesi sorun yarattı. Gaziantep’in Fatih için 2 milyon, Altay’ın da Mehmet için 1.5 milyon dolar istediğinin öğrenilmesi, yönetimi sıkıntıya soktu. Bu nedenle iki futbolcunun transferi askıya alındı. 
     



 SPOR 


























</TEXT>
</DOC>
