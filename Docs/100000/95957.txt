<DOC>
<DOCNO> 95957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/spo04.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Herif gibi oynadık" 
</HEADLINE>
<TEXT>

Trabzonspor’un hocası Samet Aybaba, St. Pauli karşısında yeni sistemin iyi uygulandığını söyledi ve "Sahada adam gibi durduk, herif gibi oynadık" dedi 
     "Yol kat ettik" 
     BORDO - Mavili kulübün hocası Samet Aybaba, iyi yolda olduklarını, sistemin uygulanması konusunda önemli yol kat ettiklerini belirtti. Aybaba, 2 - 1 kazandıkları St.Pauli maçını "Sahada adam gibi durduk herif gibi oynadık" diye yorumladı. Aybaba, "Yeni sistemde, zincirin halkalarından kopma olmayınca, yarınlara güvenle bakabiliyoruz. Ayrıca dört - beş oyuncumuz yeteneklerini ön plana çıkararak fotoğrafın daha da güzelleşmesini sağladılar" dedi. 
     
     "Çok çalışmalıyız" 
     AYBABA, zorlu bir maratona çıkacaklarını, yollarının yokuş ve dikenli olduğunu da belirtti. Tecrübeli hoca şöyle devam etti "Önümüze her türlü engel çıkacaktır. Onun için kadroda bulunan tüm futbolcularımızın sistemin işlenişine uygun hale gelmeleri gerekir. Çok çalışmalıyız, durmadan çalışmalıyız. Bu sene Milli Takıma dört - beş oyuncu vereceğiz. Bir sol kenar, bir stoper özellikli libero ve bir de santrfor istiyorum". 
     
     Göz kamastırdılar 
Samet Aybaba, takımdaki yeni gözdelerini açıkladı "Hasan Üçüncü, Mehmet Kahraman ve Serkan Özsoy 
     HASAN, Mehmet ve Serkan, Samet Aybaba’nın yeni gözdeleri olarak ön plana çıktılar. Aybaba, tek tek değerlendirmenin doğru olmadığını, üstün performans gösterenlerin haklarının teslim edilmesini gerektiğini söyledi ve "Marco ve Gökdeniz’in kalitesini, Hüseyin’in oyun zekasını, Mehmet’in mükemmel santrfor özelliğini kimseyle tartışmam" dedi. 
     AYBABA, "Ancak Serkan, Hasan ve Mehmet’in, çalışkanlıkları, disiplinli oluşları ve takım adına üretimleri gerçekten göz kamaştırıcı" yorumunu yaptı.. Serkan’ı üç yıldır takip ettiğini, geçen yıl Gaziantep’e almayı çok istediğini açıklayan Trabzonspor’un hocası, Hasan için "Adı Hasan Üçüncü imiş... Ne üçüncüsü, birinci olmalı"ifadesini kullandı. 
     
     Sümer’den mesaj 
     TRABZONSPOR Başkanı Özkan Sümer, Almanya kampında, "Kadromuz geniş ama ideal on bir için önemli eksiklerimiz var" diyen Samet Aybaba’ya, "Kimseye takviye isteme hakkı vermedik" karşılığını verdi. Sümer, "Bazı oyuncular için görüşme ve girişimleri sürdürüyoruz. Bunları gizli tutarak transfer adabına uyuyoruz. Teknik heyetimizden de bize takviye istemi gelmedi" diye konuştu. 
     



 SPOR 

























</TEXT>
</DOC>
