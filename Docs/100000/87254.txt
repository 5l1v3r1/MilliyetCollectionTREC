<DOC>
<DOCNO> 87254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur06.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in hastalığını yabancı basın böyle değerlendiriyor... 
</HEADLINE>
<TEXT>

     Başbakan Bülent Ecevit'in MGK toplantısına katılamaması, yurt dışında da yankı yaptı. Financial Times gazetesi, Ecevit'in koalisyondaki partiler arasında arabuluculuk yapma kapasitesinin zayıfladığını öne sürerken The Independent, "Türkler, Ecevit'in iktidarın kontrolünü kaybetmesinden korkuyor" dedi. 
     Financial Times gazetesi, Başbakan Ecevit'in hastaneden çıkarken "çok iyiyim ve görevimin başındayım" demesinden üç gün sonra askeri ve sivil liderlerin çok önemli bir toplantısını kaçırdığına dikkat çekti. 
     Ecevit'in MGK toplantısına katılmaması üzerine borsanın yaklaşık yüzde 3 düştüğünü kaydeden İngiliz gazetesi, Ecevit'in katılmadığı toplantıda Türkiye'nin AB adaylık sürecinde ilerleme sağlanmasına ilişkin reformların ele alındığını kaydetti. 
     İktidardaki üç partili koalisyonun AB'nin insan hakları kriterlerine ilişkin görüş ayrılıkları çözmesi için giderek artan bir baskı altında kaldığını belirten gazete, bu çerçevede TÜSİAD'ın gazetelere verdiği, idam cezası ve Kürtçe yayın ve eğitimini de içeren ilana dikkat çekti. 
     Financial Times, Türk Silahlı Kuvvetlerinin reformlara nitelikli bir desteği ifade etmesine karşın katı milliyetçi oylara göz koyan MHP'nin direnişinin arttığını belirtirken "Sayın Ecevit'in arabuluculuk yapma kapasitesi, 10 gün hastanede kalmasından sonra zayıflamış görülüyor" dedi. 
     
     THE INDEPENDENT 
     Başbakan Ecevit ile ilgili son gelişmeleri de değerlendiren The Independent gazetesi, Ecevit'in MGK toplantısı gibi çok önemli bir toplantıya katılamayacak kadar hasta olduğunu belirtirken Türkiye'ye yeni bir krize doğu gittiğini öne sürdü. 
     77 yaşındaki Ecevit'in, istifa edecek kadar hasta 
     olduğuna ilişkin korkuların giderek arttığını kaydeden gazete, bunun da yeni bir seçim gerektireceğini, kamuoyu yoklamalarının da secimde Tayyip Erdoğan'ın liderliğindeki İslamcı partinin kazanacağını gösterdiğini bildirdi. Ekonominin çöküşüne neden olan finansal krizden bu yana Türkiye'den sürkele şoktan şoka gittiğini öne süren gazetede, "IMF'nin desteklediği ekonomiyi kurtarma planının istikrarının, birbiriyle çatışan siyasi partilerden oluşan gevşek koalisyonu biraraya tutan Sayın Ecevit'in liderliğine bağlıdır" yorumunu yaptı. 
     





</TEXT>
</DOC>
