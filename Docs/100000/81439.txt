<DOC>
<DOCNO> 81439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun14.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de 1 Mayıs gösterileri öncesi çatışmalar çıktı 
</HEADLINE>
<TEXT>

     Almanya'nın başkenti Berlin'de 1 Mayıs gösterileri öncesinde şiddetli çatışmalar çıktı. 
     Berlin polisi, yoğun olarak Türklerin yaşadığı Kreuzberg semtinde ve Prenzlauer Berg semtinde göstericilerle polis arasında şiddetli çatışmalar çıktığını bildirdi. 
     Polis, dün akşam geç saatlerde Kreuzberg'teki ''Antifaşist Eylem'' adlı gösteriye katılan yaklaşık 200 kişinin bir süpermarketi talan ettiğini, polisin müdahalesi üzerine göstericilerin polise şişe, taş ve havai fişek attığını kaydetti. 
     Göstericilerin tazyikli suyla dağıtıldığını ifade eden polis, olaylarda bazı polislerin yaralandığını, yaklaşık 30 kişinin de gözaltına alındığını belirtti. 
     Prenzlauer Berg semtindeki olaylarda da atılan bir şişenin lokalde oturan bir kadına isabet etmesi sonucu, kadının ağır yaralandığı ve hastaneye kaldırıldığı bildirildi. 
     Gözaltına alınanlar arasında Türkler olup olmadığı hakkında bilgi vermeyen polis, akşam saatlerinde Kreuzberg semtinde yapılacak gösterilerde de olaylar çıkmasından endişe ediyor. 
     Hamburg kentinde de çok sayıda göstericinin polis bariyerlerini ateşe verdiği, polise şişe ve taşlarla saldırdığı, polisin de 17 kişiyi gözaltına aldığı bildirildi. 
     

     
</TEXT>
</DOC>
