<DOC>
<DOCNO> 99882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/guncel/gun01.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Madalyalı polisler sürgün ediliyor 
</HEADLINE>
<TEXT>

"Matador Operasyonu" ile Örfi Çetinkaya’nın elebaşısı olduğu uyuşturucu şebekesini çökerttikten sonra İspanyollar tarafından şeref madalyasıyla ödüllendirilen polislerin görev yerleri değişiyor 
     HABER MERKEZİ 

     İçişleri Bakanlığı görevinden ayrılmadan önce Kaçakçılık ve Organize Suçlarla Mücadele Dairesi’nde KOM geniş kapsamlı değişiklikler yapan Rüştü Kazım Yücelen, uyuşturucu ve yolsuzluk operasyonlarının ekibi değiştirmeye hazırlanıyor. 
     Tüm yolsuzluk operasyonlarının başında bulunan ve Ankara DGM Savcısı Talat Şalk’la birlikte İspanya Kralı’ndan şeref madalyası alan KOM Daire Başkan Yardımcısı Şevket Taşdelen ve yardımcıları Mevlüt Demir, Alaattin Peltek ile Ünal Uysal’ın görev yeri değiştiriliyor. Değişiklik istemi, yeni KOM Daire Başkanı Coşkun Hayal tarafından bakanlığa resmen teklif edildi. İspanya’da madalya alan önceki KOM Dairesi Başkanı İsmail Çalışkan’ın görev yeri de hafta içinde değiştiridi. 
     
     Dairenin kadrosu değişiyor 
     Yeni başkanın KOM’dan uzaklaştırmak istediği kişiler arasında Başkan Yardımcısı Şevket Taşdelen’e bağlı emniyet amirleri Alaattin Peltek ve Mevlüt Demir de bulunuyor. Halen üç büyük uyuşturucu operasyonu üzerinde çalışan Merkez Narkotik Emniyet Amiri Ünal Uysal’ın adı Baybaşinler ve Örfi Çetinkaya’ya yönelik yapılan Matador operasyonlarında gündeme gelmişti. Avrupa polisinin de iyi tanıdığı Uysal, İspanyollar tarafından madalyayla ödüllendirilen isimler arasındaydı. 
     Ankara Organize Suçlar Müdürü’yken Yücelen tarafından KOM Teknik Müdürlüğü’ne gönderilen Metin Aşık da tayini istenen isimler arasında. Aşık daire dışına gönderilmek istenirken, Taşdelen’in yerine KOM Başkan Yardımcılığı’na yeni başkanın yanından ayırmadığı Hasan Hüseyin Tarkan’ı getirmek istediği bildirildi. 
     



 GÜNCEL 












</TEXT>
</DOC>
