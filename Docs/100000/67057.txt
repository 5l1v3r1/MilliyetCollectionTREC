<DOC>
<DOCNO> 67057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sondun27.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem'in Kıbrıs mektubu Atina'da günün konusu oldu 
</HEADLINE>
<TEXT>

     Dışişleri Bakanı İsmail Cem'in Avrupa Birliği üyesi ülkelere gönderdiği ve Kıbrıs'ta çözüm çabalarının, tarafların eşit egemenliğine ve adadaki gerçeklere dayalı olması gerektiğini vurguladığı mektup Atina'da günün konusu oldu. 
     Yunanistan Hükümet Sözcüsü Hristos Protopapas, Yunanistan Dışişleri Bakan Yardımcısı Tasos Yanicis ve Dışişleri Bakanlığı Sözcüsü Panos Beglitis, Cem'in mektubunun bilinen Türk tezlerini yansıttığını" savundu. 
     Yunan basını, Atina'nın Cem'in mektubunu geçen hafta Çarşamba günü almış olmasına rağmen, Türkiye ile ilişkilerdeki iyi atmosferi korumak amacıyla "kamuoyundan gizlediğini" öne sürdü. Gazeteler, Atina'nın, Kıbrıs Rum Kesimi'ne dahi mektup hakkında bilgi vermediğini iddia ettiler. 
     Mektubun, Atina'nın bir Türk-Yunan diyaloğu olasılığını araştırma niyetini etkilemeyeceğini de kaydeden Protopapas, "Biz, Ege'de kıta sahanlığının belirlenmesi ve diğer iyi komşuluk ilişkileri kapsamındaki konuların ele alınması olasılığının araştırılması konusunda samimi arzu duyuyoruz. Türkiye'nin niyetleri ise ikili temaslar sırasında açıklığa kavuşacaktır" dedi. 
     






</TEXT>
</DOC>
