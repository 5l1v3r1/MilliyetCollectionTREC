<DOC>
<DOCNO> 75533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sontur03.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Demokrasinin yolu Diyarbakır'dan geçer" 
</HEADLINE>
<TEXT>

     SP Genel Başkanı Recai Kutan, Türkiye'de demokrasinin yolunun Güneydoğu Anadolu Bölgesi'nden, Diyarbakır'dan geçtiğini söyledi. 
     Kutan, partisinin il binasında, Türkiye'nin rejiminin demokratik bir düzen olduğunu, ancak bu bölgede yıllardır OHAL uygulandığını belirtti. 25 yıldan beri bölgede, normal bir hukuk uygulaması olmadığını savunan Kutan, "OHAL uygulaması derhal, en kısa zamanda kaldırılmalıdır" dedi. 
     Bölgede "hala gidilmesi mahsurlu köy ve mezralar, yaylalar olduğunu ve bu yasakların en kısa zamanda kaldırılması gerektiğini" söyleyen Kutan, "Birileri çıkıyor, diyor ki, 'AB'nin yolu Diyarbakır'dan geçiyor.' Arkadaş sen onu söyleye dur. Biz de diyoruz ki, Türkiye'de demokrasinin yolu Güneydoğu Anadolu'dan, Diyarbakır'dan geçer" şeklinde konuştu. 
     "Türkiye'de müştereken geliştirdiğimiz kültürlerimiz var, bu değişik kültürler ülkenin, toplumun zenginliğidir" diyen Kutan, Dolayısıyla her kesimin kendi kültürünü geliştirme hakkı vardır. Biz, parti olarak diyoruz ki, herkes kendi kültürünü geliştirir. Herkes dilini öğrenecek ve bizim ölçülerimize göre bu dille yayın yapılması, bu ülkeyi bölmez. Tersine bu ülkede huzuru, barışı, kardeşliği temin eder" görüşünü belirtti. 
     






</TEXT>
</DOC>
