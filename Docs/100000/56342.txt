<DOC>
<DOCNO> 56342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur04.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye fırtınaya teslim...Alanya'da da hayat felç... 
</HEADLINE>
<TEXT>

     Alanya'da dün akşam etkili olan fırtınanın yol açtığı hasarın tespiti için çalışmalara başlandı. 
     Alanya Belediye Başkanı Hasan Sipahioğlu, dün akşam başlayan ve özellikle İskele civarında etkili olan fırtınanın, bölgedeki bir lokantanın tamamen, bazı büfeler ile mendireğin ise bir kısmının yıkılmasına neden olduğunu bildirdi. 
     Sipahioğlu, saatteki hızı zaman zaman 50 kilometrenin üzerine çıkan fırtına sırasında bir balıkçı teknesinin de battığını söyledi. 
     Kentin altyapısının iyi olması sayesinde bölgede sel yaşanmadığını ve dalgalarla karaya vuran suların drenaj kanalları ile tahliye olduğunu belirten Sipahioğlu, bugün Kaymakam Cengiz Gökçe başkanlığında bir komisyon oluşturulacağını ve bu komisyonun yapacağı tespit çalışmasından sonra kesin zararın belirlenebileceğini kaydetti. 
     Öte yandan, Alanya'da dün akşam başlayan fırtına ve şiddetli yağmur dolayısıyla kent merkezinin bir bölümünde elektriklerin kesildiği, telefonların çalışmadığı bildirildi. 
     Jandarma yetkililerinden alınan bilgiye göre, Alanya'nın çok sayıda köy ve beldesinde de fırtına ve yağış dolayısıyla elektrik ve telefonlar kesik durumda. Sera ve bahçelerdeki hasarla ilgili ise henüz sağlıklı bir bilgi alınamadı. 
     Bu arada Alanya'nın Kütürüp Mahallesi'nde fırtına dolayısıyla kopan elektrik tellerinin kısa devre yapması sonucu çıkan yangında 1 ev tamamen yandı. Yangında can kaybı olmadı. 
     






</TEXT>
</DOC>
