<DOC>
<DOCNO> 79018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/spor/spo03.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon ümitsiz 
</HEADLINE>
<TEXT>

Galatasaray yönetimi, Kolombiyalı kalecinin sözleşmesini uzatmak için Metz’e verilmesi gereken 5 milyon doların ancak yarısını ödeyebileceğini açıkladı 
     ERHAN TELLİ 

     SARI - Kırmızılı kulüpte Mondragon sıkıntısı had safhaya ulaştı. Fransa’nın Metz kulübü ile yapılan bir yıllık kiralık sözleşmenin bitmesinin ardından, Kolombiyalı file bekçisi için iki yıl için verilmesi gereken 5 milyon dolar yönetimi zor durumda bıraktı. Resmi görüşmeler başlamamasına rağmen Metz’in bonservis için 5 milyon dolarda ısrar ettiği öğrenildi. Galatasaray yönetimi ise bu paranın ancak yarısını ödeyebileceklerini bildirip, taviz vermiyor. 
     YÖNETİM sezon sonunda bu krizi çözmek için harekete geçecek. Mondragon da, iki kulüp arasında aracı olacak ve görüşmelerde yöneticilerle işbirliği yapacak. Mondragon’un gösterdiği performans Fransız kulübünün iştahını kabartırken, bu durum bonservis rakamının inme umudunu da zayıflattı. Bu arada Murat Sözkesen’in, eski takım arkadaşı Bursasporlu Ender ile takası gündeme geldi. Galatasaray yönetimi, cuma günü Olimpiyat Stadı için son kararını verecek. 
     
Hasan sevinci      GALATASARAY’DA sol ayak bileğindeki sakatlığı devam eden ve yoğun bir tedavi programı uygulanan yıldız oyuncunun dün düz koşu yaparak, çalışmalara katılması Lucescu’yu sevindirdi. Dizinden sakat olan Suat ile birlikte koşuya çıkan Hasan’ın iyileşmesi için yoğun çaba harcadıklarını belirten Kulüp Doktoru Serhan Kurtulmuş, "Neredeyse saat başı kontrolden geçiriyoruz. Ağrıları sürüyor, ama umarız kısa sürede iyileşecek" dedi. Galatasaray, Ankaragücü maçının hazırlıklarını dün çif idmanla sürdürdü. 
     
Savunma günü      ŞAMPİYONLAR Ligi’nde Roma maçında çıkan olaylar nedeniyle Ayhan ve B.Bülent bu sabah UEFA’nın Cenevre’deki merkezinde savunma verecekler. II. Başkan Ali Dürüst, Ayhan’la dün İsviçre’ye giderken, avukat Dupont ile bir araya gelerek savunma stratejilerini belirledi. Milli Takım’da bulunan Bülent ise maç sonrasında Cenevre’ye gidecek. 
     
Jancker iddiası      YÖNETİMİN, Alman Bayern Münih’in ünlü santrfor Jancker’in peşinde olduğu ileri sürüldü. Galatasaray’ın gizlice yürüttüğü transfer çalışmaları Alman basınında da yer almaya başladı. Bazı gazeteler, II. Başkan Ali Dürüst’ün dün Münih’e gidip, Jancker için görüşmeler yaptığını ileri sürdü. Ancak Dürüst bu iddiayı yalanladı. 
     



 SPOR 

























</TEXT>
</DOC>
