<DOC>
<DOCNO> 91005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo01.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo "Türkiye'nin yarı finale çıkacağına inanıyorum" 
</HEADLINE>
<TEXT>

     Fenerbahçe'nin İsrailli yıldızı Haim Revivo, Türkiye'nin 17. Dünya Kupası finallerinde çeyrek finale kalmasının sürpriz olmadığını söyledi. 
     İsrail'den, Fenerbahçe'nin 24 Haziran Pazartesi günü başlayacak yeni sezon hazırlıkları için İstanbul'a dönen Revivo, Atatürk Havalimanı'nda yaptığı açıklamada, Türkiye'nin iyi bir milli takımı olduğunu belirterek, ''Bence bu başarı, kesinlikle sürpriz değil'' dedi. 
     A Milli Takım'ın çeyrek finaldeki rakibi Senegal'in de güçlü bir takım olduğunu vurgulayan İsrailli futbolcu, ''Ancak Türkiye 2. turda ev sahibi takım olan Japonya'yı bile yendi. Çok zorlu ve güzel bir maç olacak. Türkiye'nin Senegal'i de geçip, yarı finale çıkacağına inanıyorum'' diye konuştu. 
     
     ''10 NUMARALI FORMA SORUN OLMAZ'' 
     Haim Revivo, Arjantinli futbolcu Ariel Ortega'nın Fenerbahçe'ye transferi ve kendisinin böyle bir yıldızla beraber oynayacak olması dolayısıyla mutlu olduğunu ifade etti. 
     ''Ortega gibi bir yıldızla beraber oynayacağım için mutluyum'' diyen Revivo, Ortega'nın takıma alışması için takım arkadaşları olarak ellerinden geleni yapacaklarını kaydederek şöyle devam etti 
     ''Eğer Ortega 10 numaralı formayı giymek istiyorsa, formayı seve seve veririm. Biz bir takımız. 10 numaralı formayı kimin giyeceği sorun olmaz. Kulübüm için her şeyi yaparım. Takımı, camiayı, taraftarı çok seviyorum. Kariyerimi burada tamamlamak istiyorum.'' Revivo, geçen sezon şampiyonluk yarışında yaptıkları hataları bu sezon yapmayacaklarını ve 2002-2003 sezonunda hedeflerine ulaşacaklarını sözlerine ekledi. 
     Bu arada, Revivo, İstanbul'a İsrail'in TV2 kanalından 4 kişilik bir televizyon ekibi getirdi. Televizyon ekibinin, İstanbul ve Bodrum'da çekimler yapacağı bildirildi. 
     





</TEXT>
</DOC>
