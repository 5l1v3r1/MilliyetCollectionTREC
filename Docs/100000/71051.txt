<DOC>
<DOCNO> 71051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/spor/spo04.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çivi çakmadım" 
</HEADLINE>
<TEXT>

Trabzon Başkanı Özkan Sümer, koltuk sevdalısı olmadığını tekrarladı, kongre tartışmalarının zarar vereceğini söyledi 
     BORDO - Mavili kulübün başkanı Özkan Sümer, bazı yöneticilerin de gündeme getirdiği kongre tartışmalarının telafisi çok güç zararlar vereceğini savundu, "Kendimi başkanlıkta ebedi görmüyorum. Koltuğa çivi çakmadım" dedi. Sümer, böyle bir talebin zamanını çok iyi belirlemek gerektiğinin altını çizdi, "Zamansız bir kongre seslendirmesi, yöneticilerin moralini bozar ve çalışma isteğini köreltir" uyarısında bulundu. 
     BAZI çevrelerin Mayıs’ta kongreye gidileceğini açıklamalarını istediğini belirten Sümer, "Sanki koltuğa yapışmışız ve kalkmak istemiyormuşuz gibi bir hava estiriliyor. Benim koltuk sevdam ve kaygım yok" yorumunu yaptı. Bu görev için birçok kişiye öneri götürdüğünü hatırlatan Trabzonspor Başkanı, "Kabul etmediler ve ben aday oldum. Çünkü kulübün çok olumsuz bir süreçten geçtiğini görüyordum" ifadelerini kullandı. 
     
     Sarı tehlike 
     TRABZONSPOR’DA Hasan’ın sarı kart cezalısı durumuna düşmesi Teknik Direktör Briegel’i, Yimpaş Yozgatspor maçı öncesi endişelendirdi. Üçer sarı kartı bulunan Kürşat, Da Silva, Osman ve Hami ile görüşen Briegel, "Galatasaray maçına eksiksiz çıkmalıyız" dedi. Öte yandan Hami, kendisini suçlayan eski teknik direktör Giray Bulak’ı eleştirip, "Ben her zaman antrenörlere destek verdim. Beni kimse bu şekilde itham edemez" diye konuştu. 
     



 SPOR 
























</TEXT>
</DOC>
