<DOC>
<DOCNO> 55203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/soneko06.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti yarın Ankara'ya gelerek çaışmalara başlayacak 
</HEADLINE>
<TEXT>

     Türkiye Masası şefi Juha Kahkonen başkanlığındaki IMF heyeti, yarın Ankara'ya gelerek yeni program çerçevesindeki çalışmalarına başlayacak. 
     Edinilen bilgiye göre, heyet, Hazine Müsteşarlığı'nda, Devlet Bakanı Kemal Derviş başkanlığındaki ekonomi heyetiyle bir toplantı yapmasının ardından, rutin görüşmelerine başlayacak. 
     Bu kez ''en geniş katılımla'' Türkiye'ye gelecek olan IMF heyeti, gruplara ayrılarak, Hazine, ÖİB, DPT, Maliye Bakanlığı, BDDK ve Merkez Bankası'nda çalışmalarda bulunacak. 
     Heyetin mali sektör uzmanlarının, İstanbul'a geçerek, mali sektör ve sanayicilerle görüşmeler yapması bekleniyor. 
     Görüşmelerin odağını, yaklaşık 10 milyar dolarla desteklenecek olan yeni ekonomi programı çerçevesindeki yapısal programlar oluştururken, görüşmelerde, bankacılık başta olmak üzere, kamunun etkinliğini arttırıcı, ekonomik canlanmayı sağlayıcı ve yabancı sermayeyi çekecek yapısal önlemler üzerinde durulacağını ifade ediyorlar. 
     Prensip olarak Stand-by düzenlemesi olarak uygulanacak olan ve 2002-2004 dönemini kapsayacak programın, geri ödeme, kredi 
     dilimlerinin verilmesi ve faiz gibi ayrıntılarının, görüşmelerden sonra belirleneceği ifade ediliyor. Görüşmelerin sonuna doğru, IMF'nin aralarında Türkiye'nin de bulunduğu ülkelerden sorumlu İcra Direktörü Willy Kiekens ile Avrupa sorumlusu Michael Deppler'in de Türkiye'ye gelerek ''Yeni Niyet Mektubu''nun hazırlanmasında katkıda bulunabilecekleri belirtiliyor. Bu arada, IMF'nin, 10 milyar doların yanısıra, 11. gözden geçirme çerçevesinde verileceği daha önceden taahhüt edilen yaklaşık 3 milyar dolar ile gelecek yıla sarkan 1 milyar dolar diğer ödeme de dahil olmak üzere toplam 14 milyar dolarlık dış yardımı, yeni program çerçevesinde ve 2002'de kullandıracağı belirtiliyor. 11. gözden geçirme çerçevesindeki 3 milyar doların, Aralık ayı sonuna doğru serbest bırakılabileceği de kaydediliyor. Heyetin Şeker Bayramı'na kadar çalışmaları tamamlaması halinde Washington'a döneceği belirtilirken, görüşmelerin tamamlanamaması halinde, Ocak ayı başında görüşmelere devam edileceği kaydediliyor. 
     






</TEXT>
</DOC>
