<DOC>
<DOCNO> 76598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun18.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace yeni gemisi Esperanza'yı Umut tanıttı 
</HEADLINE>
<TEXT>

     Çevre örgütü Greenpeace Yeşilbarış bugün Almanya'nın Hamburg kentinde yeni gemisi ''Esperanza''yı Umut tanıttı. 
     Alman Greenpeace Başkanı Brigitte Behrens, gemide düzenlediği basın toplantısında, balta girmemiş ormanların imha edilmesinin durdurulması çağrısında bulunarak, ''Alman kereste ithalatçıları ve Alman bankaları her gün balta girmemiş ormanların imha edilmesine neden oluyorlar'' dedi. 
     Behrens, Alman ithalatçıların para vererek dünyadaki balta girmemiş ormanların imha edilmesinden sorumlu olduklarını vurgulayarak, ''Ekvador'daki balta girmemiş ormanların ortasından geçecek bir petrol hattının finansmanını da Westdeutsche Landesbank üstlenmiş durumda. Başbakan Gerhard Schröder bu duruma müdahale edebilir ve bunu yapmalı'' diye konuştu. 
     Greenpeace International yöneticisi Gerd Leipold da, ''Almanya, balta girmemiş ormanların korunması konusunda kilit rol oynuyor. 
     Federal hükümet bu ormanların korunması için her türlü çabayı harcayacağını açıklamıştı. Ancak Ekvador'daki proje ve ithal edilen keresteler tam aksini gösteriyor'' dedi. 
     Leipold, Almanya'nın, balta girmemiş ormanların korunması amacı ile 7-9 Nisan tarihleri arasında Hollanda'nın Lahey kentinde yapılacak çevre konferansında liderlik rolünü üstlenmesi çağrısında bulundu. 
     Greenpeace'in yeni aldığı geminin, 1984 yılında Polonya'nın Gdansk kentinde Rus donanması tarafından imal edildiği, son olarak Norveç'te ikmal gemisi olarak kullanıldığı bildirildi. 
     En fazla 18 deniz mili hız yapabilen 72 metre uzunluğundaki geminin, nükleer atık taşıyan ya da balina avlayan gemileri izleyebileceği kaydedildi. 
     Greenpeace geçen ekim ayında geminin ismini seçmek için bir anket düzenlemişti. Ankete katılan Greenpeace üyeleri Esperanza, Gaia, Witness, ve Amchitka seçeneklerinden Esperanza'yı seçmişlerdi. 
     






</TEXT>
</DOC>
