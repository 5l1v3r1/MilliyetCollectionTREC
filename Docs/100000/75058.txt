<DOC>
<DOCNO> 75058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/yazar/dundar.html </URL>
<DATE> 2002/03/28/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bizi internet mi mahvetti 
</HEADLINE>
<TEXT>

     37 yaşındaki Ulviye Hanım yün örgü hırkası içinde başı önde oturuyor ve "Bizi bu chat işi mahvetti" diyor 
     "Eşim internette chat sohbet yapıyor, tanıştığı çiftleri evimize çağırıyordu. Toplu seks yapıyorduk." 
     "Olay mahalli" Teksas'ın Dallas'ı değil Manisa'nın Salihli'si... 
     Zamanla Ulviye Hanım, grup çalışmasından bıkmış ve yine internetten tanıştığı Mustafa Bey'le birlikte olmaya başlamış. Bir gün Mustafa Bey'le eve geldiklerinde kocayı alkollü bulmuşlar. Başına teflon tavayla vurup 3 yerinden bıçaklamışlar. 
     "Hayatımızı bilgisayarda chat mahvetti" diyordu Milliyet'teki haberde Ulviye Hanım... 
     
     
     
     Sahi, bütün bu "melanet"i eve internet mi soktu 
     Aynı soruyu, her gün televizyon haberlerinde hayretle izlediğimiz "hunharlık - sapıklık" karışımı öyküler için de soracağım 
     Bütün bu musibetlerin müsebbibi televizyon mu 
     Yani evimize televizyon ya da internet girmeden önce biz kendi halinde, edebiyle yaşayan mazbut bir toplumduk da bu ışıklı kutular mı bizi yoldan çıkardı 
     Grup seksi, seri cinayeti, küçücük oğlanların popo fotoğraflarını dünyaya dağıtmayı, 6 yaşında kızımıza alem önünde göbek attırmayı, aşığımızı eve alıp kocamızı bıçaklatmayı, şişme kadın uğruna arkadaş canına kıymayı, alacaklısına silah zoruyla etek giydirip şişeye oturtarak şantaj fotoğrafı çekmeyi, öldürdüğümüz adamı önce parçalara ayırıp bir güzel yaktıktan sonra küllerini saksılara bölüştürüp bahçemizin değişik köşelerine yerleştirmeyi... 
     ...bütün bu "icat"ları televizyon ve internet mi öğretti bize 
     
     
     
     "Evet. 10 yıl öncesine kadar biz melek kadar masumduk, bizi onlar kirletti" demek, suçu bu ışıklı kutulara atıp kurtulmak ne kolay olurdu. 
     Lakin televizyonun icadından beri "medyanın etkisi" üzerine yapılan araştırmalar, işin bu kadar basit olmadığını gösteriyor. 
     Elbette gününün ortalama 4 saatini - yani eşine, çocuğuna, arkadaşına ayırdığı vakitten fazlasını - ekran karşısında geçiren bir toplum, gördüklerinden etkilenecektir. 
     Ancak burada önemli bir ayrıntı var 
     "Araştırmalar iletişim araçlarının etkisini doğrulamakla birlikte, bunun mevcut toplumsal ilişkiler, kültür ve inanç sistemleri çerçevesinde açığa çıktığını saptamışlardır." McQuail, 1979 
     Pek çok araştırmacı Klapper, Pool, Hyman gibi medyanın izleyicisini bambaşka bir kişi yapmaya gücünün yetmediğini, olsa olsa istekli ve yatkın kişilikleri uyarıp harekete geçirebildiğini ortaya koymuştur. 
     Çünkü izleyici, kendi tutumunu destekleyen mesajlara ilgi göstermektedir. O yüzden de medya, davranış değişikliği yaratmaktan ziyade, yerleşik davranışı pekiştirici etki yapmaktadır. 
     
     
     
     Buradan çıkan sonuç şu 
     Medya bizde var olmayan "bir şeytan yaratmadı". 
     İçimizdeki şeytanı "uyandırdı" ve yerelden ulusal, global ölçeğe taşıdı. 
     Paparazziler, komşu evi dikizleme huyumuzu meşrulaştırdı. 
     Sübyancılık siteleri, saraylarımıza damgasını vuran bir adeti alenileştirdi. 
     Evde veya mahalle düğünlerinde zil takıp oynattığımız kızlarımız artık TV stüdyosunda oynuyorlar. 
     Eskiden, öldürüp köy mezrasına gömdüğümüz cesetleri ise büyük şehirlerde -yersizlikten - saksılara dağıtmak zorunda kalıyoruz. 
     Demem o ki, dostlar bizi azdıran, baştan çıkaran, katil eden, günaha sokan, nesebimizi bozan, tek başına medya değil. 
     O sadece, nicedir gözümüzü diktiğimiz yasak elmayı dişleme cesareti verdi ve günaha mütemayil ar damarımızı "chat"lattı. 
     
     







Yargıyı eleştirmek 


Erciyes’ten ses 


MGK ve Kürtçe yayın 


Ecevit'in Forum İstanbul mesajı Geriye dönüş mü 


Kriz bitti Maksim ile Çakıl açıldı 


Akıl Oyunu 


Bizi internet mi mahvetti 


Piyasalardaki asabiler 


Bu zirveden ne çıkar 


Ölen ölür de ya sağ kalanlar 


Aman susun konuşmayın 


Hedef 2023 yarının kurulması 


Türkiye'de bekle - gör, Vietnam'a gir 


Askeri harcamada dünya birincisiyiz 


</TEXT>
</DOC>
