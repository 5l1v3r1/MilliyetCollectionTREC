<DOC>
<DOCNO> 92879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo28.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rivaldo Almanya'yı yenecek güçteyiz 
</HEADLINE>
<TEXT>

     Brezilyalı yıldız futbolcu Rivaldo, yarın Almanya ile yapacakları final maçı öncesi, ''Bu benim son Dünya Kupası maçım olabilir'' dedi. 
     5 golle gol krallığında 2. sırada bulunan ve son 2 Dünya 
     Kupası'nın en iyi ve golcü futbolcusu olan 30 yaşındaki FC Barcelonalı futbolcu, ''2002'nin benim için son Dünya Kupası olması normal'' dedi. 
     Rivaldo, genç futbolcular için de hiçbir şeyin garanti olmadığını ve 4 yılın uzun bir zaman olduğunu kaydederek, ''Gelecek günler ne getirir bilinmez. Belki ileride bu futbolcular, maçlar öncesi form tutamayacak ve takımda yer alamayacak'' dedi. 
     Dünya Kupası öncesi dizindeki sakatlığı nedeniyle takıma girememe olasılığının oluşması üzerine birçok Brezilyalı tarafından FC Barcelona'ya daha önem verdiği için eleştirilen Rivaldo, finallerde takımdaki birçok futbolcudan başarılı olarak bu söylenenleri boşa çıkardı. 
     Gol krallığında 5 golle 2. sırada bulunan Rivaldo, yarınki maçta 1-2 gol atarsa bunun mükemmel birşey olacağını belirterek, ''Ama 
     herşeyden önemlisi Dünya Şampiyonu olmak'' diye konuştu. 
     Rivaldo, maçta tek tek Alman futbolculara odaklanmayacaklarını ekip olarak ne yaptıklarının önemli olduğunu kaydederek, kaleci dışında her oyuncunun gol atabileceğini hesap ederek oynayacaklarını söyledi. 
     Rivaldo, Almanya'nın köşe atışlarında ve oyun kurmada çok tehlikeli olduğunu belirterek, zor bir maç olacağını söyledi. 
     Rivaldo konuşmasını, ''Teknik olarak onlardan daha iyi bir takım olduğumuza inanıyorum ve maçı alabiliriz. Ancak onlar da çok tehlikeli'' diye tamamladı. 
     





</TEXT>
</DOC>
