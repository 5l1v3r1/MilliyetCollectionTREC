<DOC>
<DOCNO> 82310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/ekonomi/eko04.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar’ın yeni rahibi itiraf.com 
</HEADLINE>
<TEXT>

Türkiye’nin en çok tık’lanan sitelerinden itiraf.com, ABD’ye yönelik aynı türde bir site kuruyor. İngilizce site için editör transferi de yapıldı. Amerikalılar haftaya itiraflara başlıyor 
     ŞÜKRÜ ANDAÇ 

     Günde ortalama 50 bin ziyaretçi ile Türkiye’nin en çok tık’lanan sitelerinden olan itiraf.com, ABD’ye açılıyor. Türkiye’de internet reklam pazarındaki sıkınıtılar nedeniyle yeni bir karar alan şirket, ABD’de de böyle bir site açarak bir ilk’i de gerçekleştirecek. 
     
     Reklam sıkıntısı 
     Önümüzdeki hafta faaliyete geçecek itiraf.com’un ABD versiyonu için 10 aday arasından editör seçimi yapılarak New York’lu eski gazeteci Siobhan Wilde transfer edildi. Yeni sitenin adı ise bana sırrını anlat’ anlamına gelen www.confideinme.com’ 
     İtiraf.com sitesinin fikir babası Ersan Özer, yeni proje ile ilgili olarak, "ABD pazarına açılmamızın sebebi Türkiye’de reklam alma zorluğu. İnternette reklam veren firma sayısı 10’u bulmaz. Türkiye’de internet reklam pazarı henüz oluşmadı. Bu yüzden de inandığımız bu projeyle ABD pazarında yer almaya karar verdik" dedi. 
     ABD’de, itiraf.com’dan sonra kurulan www.dailyconfession.com, www.theconfession.com ve www.netproud.com isimli üç benzer siteden birinin kapandığını, diğerlerinin ise amatör olarak faaliyet gösterdiğini belirten Özer, "ABD’de Hıristiyanlık nedeniyle günah çıkarma geleneği olduğundan belki de bu tür siteler düşünülmedi. Ancak biz dinle, ırkçılıkla ilgisi olmayan bir site tasarlıyoruz" şeklinde konuştu. 
     Yeni kurulan sitede özellikle itiraf kelimesi hiç kullanılmayacak. Bunun sebebi ise ABD’de confession’ yani itiraf kelimesi denince dinsel temaların ön plana çıkması. Bu yüzden içerikte itiraf kelimesi yerine secret’ sır kelimesi kullanılacak. 
     
     Bizim de sırrımız var’ 
     Özer, yeni sitenin kimin tarafından yapıldığının gizleneceğini belirterek bunun sebebini şöyle açıkladı 
     "Sitenin kim tarafından yapıldığı gizli kalacak. Çünkü Amerikalılar’ın başlangıçta Türkler’in yaptığı bir siteye sırlarını söylemekten çekinebileceğini düşündük." 
     
Wilde, aslında bizden biri...      Yıllar önce iş için İstanbul’a gelen babası ve annesi daha sonra Türkiye’ye yerleştiğinden itiraf.com’un yeni editörü Wilde Türkiye’yi tanıyor. Geçtiğimiz yaz ise Türk erkek arkadaşı dolayısıyla kendisi de Türkiye’ye yerleşmeye karar veren Wilde, editörlük için 10 aday arasından seçildi. Bir ay önce çalışmaya başlayan Wilde, "Bu sitenin ABD’de de popüler olacağına inanıyorum" diyor. 
     
itiraf.com’un kitabı çıktı      İtiraf.com’a şimdiye kadar yapılmış itiraflardan seçmeler kitap oluyor. Yayımlanan 30 bin itiraf arasından ince bir seçim yapıldı. Kitapta 700’e yakın itiraf var. Ayrıca itiraf kitabının ABD’de de yayınlanması gündemde ve çeviri başladı. Baskı için Amerika’da yayınevleri ile görüşülüyor. 
     



 EKONOMİ 















</TEXT>
</DOC>
