<DOC>
<DOCNO> 62457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/ekonomi/eko05.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Brandt’ı lobisi güçlü olan Elco aldı 
</HEADLINE>
<TEXT>

Arçelik’in de aralarında bulunduğu dört firmanın talip olduğu Fransız beyaz eşya üreticisi Brandt’ın ihalesini İsrail Hükümeti’nin desteğini arkasına alan Elco kazandı 
     EKONOMİ SERVİSİ 

     Nanterre Ticari Mahkemesi beyaz eşya üreticisi Brandt’ın, İsrailli Elco Grubu’na satılmasını kararlaştırdı. Brant’ı satın almak isteyen Elco dışında, Arçelik - Beko, Amerikan Whirpool, İtallan Candy uzun zamandır uğraş veriyordu. 
     Elco Grubu bu süreçte kendi hükümetinin de desteğini alarak yoğun lobi yaptı. İsrail Hükümeti, Fransız Hükümeti nezdinde girişimde bulundu. Sonuçta, Nanterre Ticaret Mahkemesi tarafından yürütülen ve dün tamamlanan anlaşmayla Elco, Brandt Grubu’nun yedi fabrikasını aldı. 
     
     Çalışanlar Elco’yu istedi 
     Brand çalışanları, geçtiğimiz hafta yaptıkları toplantılarda, en iyi sosyal teklifi yaptığı gerekçesiyle İsrailli Elco şirketini tercih ettiklerini bildirmişlerdi. 
     Brant çalışanlarının görüşleri, sadece tavsiye niteliği taşıyor ve bağlayıcı bir özelliği bulunmuyordu. Beyaz eşya üreticisi Brant’ın, Fransa’da yedi fabrikasında 5 bin 311 işçi çalışıyor. Elco, aldığı yedi fabrikada işçilerin 4 bin 197’sini çalıştıracak. 
     Arçelik de mahkemeye ilettiği son teklifinde Brandt’ın Fransa’daki altı fabrikasını işletmeyi ve 4 bin 105 işçisini çalıştırmayı önermişti. 
     
     Fransa’daki payı yüzde 18 
     Fransa’nın yanı sıra İtalya, Almanya, Polonya ve İsrail’de de varlık gösteren Brandt, geçen yılın eylül ayında mahkemenin denetiminin altına konulmuştu. 
     Yaklaşık yarısı Fransa’da olmak üzere, 11 binden fazla kişiyi istihdam eden Brandt’ın Fransa’daki pazar payı 2001 itibarıyla yüzde 18.3 oranında gerçekleşti. Brandt ürünlerinin pazarlandığı başlıca markalar arasında Thomson da bulunuyor. 
     Brandt’ın yedi fabrikasını alan Elco ise İsrail’in en büyük elektrikli eşya üreticisi. 1949’da kurulan Elco Grubu’nun geçen yıl cirosu 1.1 milyar dolar olmuştu. 
     Klima alanında da Avrupa, Rusya, Latin Amerika, Afrika, Avustralya ve Çin’de yatırımları bulunan Elco’nun Fransa’da bu konuda Airwell ve Wesper adında ortak çalıştığı firmalar var. 
     
Dünya şirketi olmakta kararlıyız’      Arçelik Genel Müdürü Nedim Esgin, Brant’ın satışı sonrası yaptığı açıklamada, 5 bin 800 çalışan ve 55 ülke pazarında satılan markalarıyla dünya şirketi olma yolundaki çalışmalarını eskisi gibi sürdüreceklerini bildirdi. Esgin, üç ay süren bir sürecin sonunda Fransız Brandt Grubu’nun satışıyla ilgili ihaleyi alan Elco Grubu’na başarılar dileyerek, şöyle dedi "Bugün Avrupa’nın yedinci büyük beyaz eşya üretici olan Arçelik’in hedefi, uluslararası pazarlarda büyümektir. Yurtiçi ve yurtdışı ortaklıklar, satın almalar ve evlilikler bu hedefe ulaşmanın birer aracıdır." 
     



 EKONOMİ 




















</TEXT>
</DOC>
