<DOC>
<DOCNO> 96664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/ekonomi/eko04.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank incelemesi 
</HEADLINE>
<TEXT>

Başbakan Ecevit’in Pamukbank’a el koyma kararı için Başbakanlık Teftiş Kurulu’nun ön soruşturma yapmasına olur verdiği öğrenildi 
     HARUN GÜREK Ankara 

     Pamukbank’a el konulmasına ilişkin işlemler konusundaki iddiaların açıklığa kavuşturulması amacıyla inceleme başlatılıyor. Başbakan Bülent Ecevit’in ön soruşturma talimatını verdiği öğrenilirken Başbakanlık Teftiş Kurulu da Pamubank’a el konulması kararının yasalara uygun olup olmadığı konusunda araştırma yapacak. 
     
     Görüşmeden sonra 
     Ön soruşturma kararı, Pamukank’ın eski sahibi ve Çukurova Grubu Başkanı Mehmet Emin Karamehmet’in Başbakan Bülent Ecevit’e geçen hafta cuma günü yaptığı ziyaretin ardından alındı. 
     Görüşmede Karamehmet, BDDK’nın Pamukbank’ın zararlarına ilişkin davanın sonucunu beklemeden bankaya el koyma kararı aldığını söyledi. 
     Karamehmet, görüşmede ayrıca, Ecevit’e yanlış bilgi verildiğini de iddia etti. 
     Ecevit, bu görüşmenin ardından kendisine verilen bilgilerin doğru olup olmadığının, el koyma kararının hukuka uygunluğunun ve görevi kötüye kullanmanın sözkonusu olup olmadığının araştırılması için ön soruşturma yapılmasını istedi. 
     Bu talimat üzerine hazırlanan ön soruşturma yazısına Ecevit in "olur" verdiği ancak henüz Başbakanlık Teftiş Kurulu’na ulaşmadığı kaydedildi. 
     
     Muhatap karışıyor 
     Bu arada, BDDK’dan yapılan açıklamada, Kurul, Tasarruf Mevduatı Sigorta Fonu ya da el konulan bankalar aleyhine açılan davalarda muhatapların karıştırıldığı bildirildi. 
     BDDK açıklamasında, el koyma kararına ilişkin davaların BDDK, TMSF’nin aldığı kararlara ilişkin davaların TMSF, bankaların işlemleri ile ilgili açılan davaların ise ilgili banka genel müdürlükleri aleyhine açılması gerektiği uyarısına yer verildi. 
     
Söylentiler ortadan kalksın diye...      Başbakanlık Teftiş Kurulu Başkanı Osman Nuri Oduncu da henüz kendisine gelen bir olur’un bulunmadığını söylerken Ecevit’in ön soruşturma iznini, Pamukbank’a ilişkin el koyma kararı konusundaki kuşkuları ortadan kaldırmak, söylentilerin önünü kesmek için verdiği de belirtildi. 
     Bu arada, ön soruşturma izninin Devlet Bakanı Kemal Derviş’e yönelik olduğuna ilişkin iddialar ise yalanlandı. 
     



 EKONOMİ 





















</TEXT>
</DOC>
