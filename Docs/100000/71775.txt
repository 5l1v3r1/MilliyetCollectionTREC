<DOC>
<DOCNO> 71775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/yasam/yas07.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
FORMULA 1 için gaza basmalıyız 
</HEADLINE>
<TEXT>

Karadaki en hızlı araçlar, 2005’te Türkiye’de uçmaya hazır.. Yeter ki nisana kadar kenti belirleyip, devlet desteği bulalım 
     EDA BERKBAYRAK İzmir DHA 

     Dünyanın en önemli spor organizasyonlarından Formula 1 yarışlarının Türkiye’de de yapılması için sürdürülen girişimler meyvelerini vermeye başladı. 
     Türkiye Otomobil ve Motor Sporları Federasyonu TOMSFED Genel Başkanı Mümtaz Tahincioğlu, FOA Formula One Administration Başkanı Bernie Ecclstone’nun, pist yapılıp gerekli altyapının tamamlanması halinde, 2005’te Formula 1’in Türkiye’de yapılacağına dair yazılı teminat verdiğini açıkladı. Ancak nisan sonuna kadar, yarışların yapılacağı kentin belirlenerek, devlet desteği şartıyla FOA’ya sunulması gerekiyor. İzmirli yöneticiler de, Selçuk’a bağlı Pamucak’taki 5 bin dönümlük hazine arazisine yatırıma hazırlıyor. 
     
     İzmir kolları sıvadı 
     İzmir Otomobil Kulübü Başkanı Erol Hülagü de, adaylar içinde ulaşım, turizm, kültürel doku, asayiş ve altyapı yönünden İzmir’in en uygun kent olduğunu iddia ediyor. İzmir’in tecrübeli olduğunu da söyleyen Hülagü, şöyle konuşuyor 
     "Türkiye’nin bu konuda yetişmiş eleman ihtiyacını bile biz karşılıyoruz. İstanbul’un ulaşım ağı kendine yetmiyor. Formula 1 gibi yüksek katılımlı bir organizasyonu kaldırabilmesi mümkün değil. Konaklama merkezleri genelde dolu. Ayrıca İstanbul, ülkedeki her türlü gelişmenin tepkisini hemen dışa vuruyor. Bu asayiş açısından da sakıncalı. İzmir’de bu tür sorunlar yok. Oturmuş kimliğinin yanı sıra, alternatif turizm ağı gelişmiş." 
     
Formula 1’den iki günde 80 milyon dolar      Formula 1, altı kıtada 133 ülkede izleniyor. Düzenlendiği ülkenin tanıtımını tüm dünyaya ücretsiz yapıyor. Düzenlendiği ülkede toplam 6 bin kişiye iş hacmi oluşturuyor. Ekonomik girdisi çok yüksek. 1999’da Monaco’daki yarışlarda sadece 2 günde 80 milyon dolar gelir sağlandı. Yurtdışından ortalama 50 bin izleyici takip ediyor. Katılımcı ekipler ve yerel izleyicilerle birlikte bu rakam ortalama 100 bini buluyor. 
     



 YAŞAM 






















</TEXT>
</DOC>
