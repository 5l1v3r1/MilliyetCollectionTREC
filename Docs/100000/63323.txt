<DOC>
<DOCNO> 63323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/ekonomi/aeko.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak Vergisi’nde yeni beyan olmayabilir 
</HEADLINE>
<TEXT>

Yaklaşık 18 milyon emlak sahibi, en geç mayısa, yeniden emlak beyanında bulunacak. Meclis, Emlak Vergisi Kanunu’ndaki tek maddeyi değiştirirse bu zorluk ortadan kalkacak 
     Vergi Dünyası MUSTAFA ÖZYÜREK 

     Maliye Bakanlığı’nın 11.12.2001 günlü Resmi Gazete’deki "Emlak Vergisi Dokuzuncu Genel Beyan Dönemi 1 Ocak 2002 tarihinde başlayacak, bina, arsa ve araziler için mart, nisan ve mayıs aylarında belediyelere genel beyanda bulunulacaktır" duyurusu sonrasında 18 milyon emlak sahibini huzursuz eden gelişmeler başladı. 
     
     Bir maddelik değişiklik 
     18 milyon emlak sahibinin tepkisini gidermenin yolu Emlak Vergisi Kanunu’nun 23’üncü maddesindeki genel beyanı zorunlu kılan hükmünü kaldırmaktan geçer. Bir maddelik bir kanun değişikliği yapılırsa, 18 milyon emlak sahibi yeni beyanname vermekten kurtulur. Şu anda bir grup milletvekili bunun hazırlığında. 
     Emlak Vergisi Kanunu’nun 29’uncu maddesine göre Emlak Vergisi matrahı her yıl yeniden değerleme oranının yarısı nispetinde artırılıyor. Hükümet bu artış oranını yeniden değerleme oranına kadar yükseltmeye veya sıfıra indirmeye, her bir belediye için ayrı ayrı uygulamaya yetkili kılınmıştır. 2002 yılında yeniden değerleme oranı yüzde 53.2 olarak ilan edildiğine göre genel beyana başvurulmazsa 2001 yılı emlak değerleri kendiliğinden yüzde 26.2 artmış olacak, dilerse hükümet bu artışı yüzde 53.2’ye kadar çıkarabilecek. 
     
     Ölçüsüz vergi hakça değil 
     1998’de 100 milyar lira olarak beyan edilen bir konutun değeri 1999’da yüzde 77.8 oranında artırılarak 177.8 milyar liraya, 2000 yılında yüzde 26.05 oranında artırılarak 224.1 milyar liraya, 2001 yılında yüzde 30 artırılarak 291.3 milyar liraya çıkarılmıştı. 1998’de değeri 100 milyar lira olan konutun değeri 2001’de 291.3 milyara çıkarılmış ve binde 1 oranında Emlak Vergisi bu değer üzerinden ödenmişti. 
     Yeni beyanname verilmeyip endeksleme devam etseydi 1998’deki 100 milyarlık değeri 2002’de 368.8 milyar lira olacaktı. Emlak değerlerinde 1998’e göre 3.7 kat artış normal sayılmalıdır. Örnek verdiğimiz konut için 2001 yılında 291 milyon lira Emlak Vergisi ödenmiştir. 
     Yeniden değerleme oranının yarısı kadar endeksleme devam ettirilirse, büyükşehir sınırları içindeki konutlar için bir kat oran artışı dikkate alınırsa 2002 yılında 737.6 milyon lira Emlak Vergisi ödenmesi gerekiyor. Bu da 2002 yılında 2001’e göre yüzde 153 daha fazla vergi ödenmesi demektir. 
     Yüzde 150 artışla yetinmeyip 2001 yılına göre 10 - 15 kat fazla vergi almaya kalkışmak emlak sahiplerinin büyük tepkisine neden oluyor. Zaten zar zor hayatını sürdürenleri bir de ölçüsüz Emlak Vergisi ile ezmek hakça olmaz. 
     
Kiralar da yükselecek      Emlak piyasasındaki durgunluk nedeniyle evini, arsasını, istese de satamayan emlak sahipleri geçen yıla göre çok yüksek vergi ödeyecekler. Emlak sahiplerinin ödeyeceği yüksek vergiler kaçınılmaz olarak kiracılara da yansıyacak. 
     1998 yılında Emlak Vergisi oranları konutta binde 4’ten binde 1’e, işyerlerinde binde 5’ten binde 2’ye, arsada binde 6’dan binde 3’e, arazide binde 4’den binde 1’e düşürülmüştü. Son çıkan yasa ile Ankara, İstanbul, İzmir, Antalya vb. büyükşehir belediye sınırları içindeki gayrimenkule ait Emlak Vergisi oranlarının yüzde 100 artırımlı uygulanması hükme bağlandı. Büyükşehir sınırları içinde gayrimenkulü olan emlak sahipleri hem yüksek rayiç bedel matrah beyan edecekler hem de yüzde 100 artırımlı orandan vergi ödeyecekler. Üst üste gelen matrah ve oran artışları emlak sahiplerinin yoğun tepkisine neden oldu. 
     
Arsa değerleri on kat artıyor      Ankara, İstanbul gibi büyük şehirlerde, ilan edilen asgari metrekare değerleri ilçeden ilçeye, semtten semte büyük farklılıklar gösteriyor. 1998’de ilan edilen asgari metrekare değerlere göre 2002’deki değerler en az on kat artıyor. Bazı semtlerde bu artışlar 50 - 60 kata ulaşıyor. 
     İlçelerde takdir komisyonlarınca belirlenip ilan edilen asgari birim değerler, şu andaki piyasa değerlerinin çok üstünde. Emlak piyasasında uzun zamandır devam eden durgunluk, bina, arsa ve arazi fiyatlarını çok düşürdü. 
     Takdir komisyonları birim fiyatları belirlerken, objektif ölçüler ve piyasa koşullarını dikkate almadıkları için ortaya anormal değerler çıkmakta. 
     İstanbul, Ankara gibi büyük kentlerde arsa metrekare değerleri belirlenirken ilçe belediyeleri arasında eşgüdüm sağlanmadığı için büyük haksızlıklar ve çelişkiler ortaya çıkıyor. 
     



 EKONOMİ 


















</TEXT>
</DOC>
