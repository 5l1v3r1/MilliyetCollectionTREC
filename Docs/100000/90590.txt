<DOC>
<DOCNO> 90590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur08.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK Kadek'e Romanya'dan bir darbe daha... 
</HEADLINE>
<TEXT>

     Romanya, terör örgütü PKK KADEK'in sözde ülke sorumluluğuna getirdiği Tayfur Örüm'ü Türkiye'ye iade etti. 
     Alınan bilgiye göre, ilk olarak Şubat ayında terör örgütünün sözde ülke sorumluluğuna getirdiği Orhan kod adlı teröristi, ''Salih Bingöltekin'' adına düzenlenmiş sahte kimlikle yakalayarak Türkiye'ye iade eden Romanya, terör örgütünün son olarak sözde ülke sorumlusu yaptığı Ahmet kod adlı Tayfur Örüm'ü de ele geçirdi. 
     Romanya istihbarat birimlerince, ''Mutalip Erbil'' adına düzenlenmiş sahte kimlik taşıdığı ve terör örgütüyle bağlantısı bulunduğu tespit edilerek gözaltına alınan terörist Tayfur Örüm, 13 Haziran Perşembe günü Türkiye'ye teslim edildi. 
     Romanya, terör örgütünce daha önce de sözde ülke sorumluluğuna getirilen Ali kod adlı Fahri Aras'ın ''sınır dışı edilme ikazıyla'' görevini bırakmasını sağlamıştı. 
     İstihbarat kaynakları, Romanya'nın Türkiye ile imzaladığı terörle mücadele anlaşması uyarınca, topraklarında Türkiye aleyhinde terör örgütlerinin faaliyetlerini engellemesinin, PKK KADEK içinde paniğe neden olduğunu belirterek, örgütün Romanya'daki faaliyetlerini büyük ölçüde askıya almasına neden olabileceğine işaret ettiler. 
     





</TEXT>
</DOC>
