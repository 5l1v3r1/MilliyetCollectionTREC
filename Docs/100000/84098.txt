<DOC>
<DOCNO> 84098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun08.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan Keşmir saldırısına misillemede bulunacak 
</HEADLINE>
<TEXT>

     Hindistan Başbakanı Atal Behari Vajpayii, denetimleri altındaki Cammu Keşmir eyaletinde dün askeri bir kampa düzenlenen ve 34 kişinin öldüğü saldırıya misillemede bulunucaklarını söyledi. 
     Vajpayii, parlamentoda yaptığı konuşmada, Cammu'da masum insanların katledildiğini belirterek, ''Misillemede bulunacağız'' dedi. 
     Vajpayii, kime ve nasıl misillemede bulunacakları hakkında ise açıklama yapmadı. Ancak, Hindistan Savunma Bakanı George Fernandes, saldırı düzenlenen kampı ve hastanedeki yaralıları ziyaretinde ''Pakistan bu işten doğrudan sorumludur. Onlar genç insanları eğiterek terörizmi yaymak için buraya gönderiyorlar'' demişti. 
     Hint polisi baskın sırasında çıkan çatışmada öldürülen 3 militanın Pakistanlı olduğunu sandıklarını ve soruşturmanın sürdüğünü bildirmiş, üst düzey bir yetkili de El Mansuri grubunun bu saldırıyı düzenlemiş olduğuna dair ipuçları bulunduğunu söylemişti. 
     El Mansuri'nin, Leşker-i Teyyibe'nin yasaklandıktan sonra aldığı yeni adı olduğu belirtiliyor. 
     Bu arada, Hindistan ile Pakistan arasındaki gerginliği azaltmak için başkent Yeni Delhi'ye gelen ABD Dışişleri Bakan Yardımcılarından Christana Rocca da son saldırının bölgedeki gerilimi daha da artırmayı hedeflediğini söyledi. 
     Rocca, bugün Pakistan'a geçecek. 
     Hindistan yönetimi, Pakistan ile Hindistan arasında ikiye bölünmüş Keşmir eyaletinin, Hindistan denetimindeki bölümünde meydana gelen terörist faaliyetlerden Pakistan'ı sorumlu tutuyor. Pakistan ise Keşmirli militanlara askeri değil, insani yardım yaptığını ileri sürüyor. 
     





</TEXT>
</DOC>
