<DOC>
<DOCNO> 57262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/ekonomi/eko03.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide indirim randevusu 2003’te 
</HEADLINE>
<TEXT>

Yeni vergi stratejisiyle, mevzuat basitleştirilecek, yüksek vergi oranları aşağı çekilecek. Vergi indirimlerinin 2003’ten itibaren başlatılması, Gelir ve Kurumlar Vergisi’ndeki indirimlerin 2004’e bırakılması planlanıyor 
     HARUN GÜREK Ankara 

     Yeni ekonomik program kapsamında IMF’ye verilecek niyet mektubuna yeni bir vergi stratejisi hazırlanmasını öngören bir taahhüt de yer alıyor. Bu taahhüt uyarınca Maliye Bakanlığı, ocak ayı sonuna kadar vergi sisteminde yapılması gereken düzenlemeleri içeren bir strateji hazırlayacak. Ardından bu strateji, hükümet tarafından eylem planına dönüştürelerek, IMF’ye tekrar taahhüt olarak bildirilecek. 
     Eylem planında yer alan düzenlemeler, 2002 içinde yasalaştırılarak, yürürlüğe sokulacak. Vergideki karmaşa ortadan kaldırılırken, mevzuat basitleştirilecek, lüks tüketim mallarından alınan vergilerin "Özel Tüketim Vergisi" adı altında toplanacak. Yeni strateji içinde vergi oranlarının düşürülmesi ve vergi idaresinin yeniden yapılandırılması da yer alacak. Doğrudan ve dolaylı vergilerde yüksek oranlar aşağı çekilecek. 
     
KDV’yle başlayacak      Vergi indirimleri yüksek KDV oranlarının düşürülmesiyle başlayacak ve kademeli bir biçimde sürdürülecek. Programın gelir kaybına tahammülünün olmaması nedeniyle 2002 yılında vergi indirimi düşünülmüyor. İndirimlerin 2003 yılı başından itibaren başlatılması planlanıyor. Gelir ve Kurumlar Vergisi gibi vergilerde indirimin 2004 yılına kalabileceği belirtiliyor. 
     
IMF ve Dünya Bankası istedi      IMF geçen haziran ayında Türk vergi sistemini incelemek üzere altı kişilik bir heyet gönderdi. Heyet, Gelirler Genel Müdürlüğü’nde yaptığı teknik çalışmanın ardından Türk vergi sistemindeki yanlışlıkları rapor olarak IMF’ye sundu. IMF’den Maliye Bakanlığı’na gönderilen rapor da dikkate alınarak, yeni stratejinin oluşturulmasına karar verildi. Dünya Bankası’nın vergi reformuna ilişkin raporu da tamamlanarak, Maliye Bakanlığı’na gönderildi. Maliye Bakanlığı’nın yapacağı çalışmanın ardından raporun kesinleşeceği kaydedildi. Bu raporda da benzer bir stratejinin önerildiği ve vergide yapılacak düzenlemelerin 2002 yılında gelir kaybına neden olmayacak bir biçimde yapılmasının istendiği belirtildi. 
     
2002’nin vergileri      ANKARA Milliyet 

     Yeni yılda ödenecek Taşıt Alım ve Çevre Temizlik Vergileri belli oldu. Maliye Bakanlığı’nın Resmi Gazete’de dün yayınlanan tebliğlerine göre, Taşıt Alım Vergisi ise 1 Ocak 2002’den geçerli olmak üzere yüzde 53.2, Çevre Temizlik Vergisi yüzde 26.6 oranında artırıldı. 950 kg ve altında ağırlığa sahip bir yaş grubundaki otomobillerin halen 533 milyon 800 bin lira olan Taşıt Alım Vergisi yeni yılda 817 milyon 780 bin liraya, 951 - 1.200 kg arasındaki otomobillerin de 891 milyon 370 bin lira olan vergisi 1 milyar 365 milyon 570 bin liraya yükselecek. 
     Maliye Bakanlığı’nın Veraset ve İntikal Vergisi Kanunu Genel Tebliği ile de bu vergiye tabi matrah dilim tutarları, 1 Ocak 2002’den itibaren yeniden değerleme oranı kadar yüzde 53.2 artacak. 
     



 EKONOMİ 




















</TEXT>
</DOC>
