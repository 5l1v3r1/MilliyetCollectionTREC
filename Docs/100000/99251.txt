<DOC>
<DOCNO> 99251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/guncel/gun04.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bezmen kararı haftaya 
</HEADLINE>
<TEXT>

     WASHINGTON Milliyet 

     Türkiye’nin tarihi eser kaçakçılığı ve evrakta sahtecilik suçlarından aradığı işadamı Halil Bezmen, geçen pazar günü ABD’nin Connenticut eyaletinde gözaltına alınmasının ardından dün Hartford kentinde mahkemeye çıkarıldı. 
     Bezmen’in kefalet duruşması, yargıcın kararıyla halka ve basına kapalı yapılırken, duruşma sonunda karar açıklanmadı. Yargıcın kararını, bir hafta içinde yazılı olarak bildireceği, Bezmen’in gözaltı süresinin ise devam edeceği kaydedildi. 
     Bezmen’in avukatlığını Amerikalı Michael Diraimando yaparken, kızı Alara ve oğlu Destan Bezmen de davayı izlemek üzere Hartford’a geldi. Alara Bezmen’in, sol gözü yüzde 70 oranında görmeyen babasına, göz ilacı ve kitap getirdiği belirtildi. 
     ABD’li kaynakların verdiği bilgiye göre, Bezmen halen bu ülkedeki ikametg h statüsüyle ilgili olarak Amerikan Göçmenlik Bürosu INS tarafından açılan davada yargılanıyor. Ancak Bezmen’in gözaltına alınmasına, Türkiye’den giden ve hakkındaki "eski eser kaçakçılığı" iddiasıyla bağlantılı iade isteminin neden olduğu belirtiliyor. 
     



 GÜNCEL 


















</TEXT>
</DOC>
