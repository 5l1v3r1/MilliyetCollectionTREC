<DOC>
<DOCNO> 89247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo02.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Nouma için kararını önümüzdeki hafta verecek... 
</HEADLINE>
<TEXT>

     Beşiktaş İletişim Komitesi Başkanı Mete Düren, transferini düşündükleri, ancak sağlık problemi nedeniyle beklemeye aldıkları eski futbolcuları Pascal Nouma ve doktoru Gailot ile Fransa'da bir araya geldi. 
     Mete Düren, Fransa'nın Cannes kentinde, daha önce boynundan ur aldıran ancak, sağlık raporlarını İstanbul'a göndermeyen Nouma ile görüşüp, doktorundan bilgi aldı. 
     Düren, A.A muhabirine telefonla yaptığı açıklamada, ameliyat öncesi ve sonrası çekilen filmleri, ameliyat ve patolojik raporlarını istediğini kaydederek, ''İstediğimiz raporların bazıları eksikti ve yeterli değildi. Ayrıca biz daha detaylı raporlar talep ettik. Çünkü bu ameliyatı geçiren biri, yoğun bir idman programına girecek ve çok dikkatli olmak zorundayız'' dedi. 
     Nouma ve doktorunun, istedikleri ayrıntılı yeni raporlar konusunda kendilerine hak verdiğini ifade eden Düren, ''İstediğimiz ekstra bilgileri ve yapılması gereken yeni tahlilleri gerçekleştirip, bize bir hafta içinde gönderecekler. İstanbul'da biz de konsültasyon yapacağız. Gelen yeni raporlar ve bilgilerin ışığında Nouma, İstanbul'da da ayrıntılı bir taramadan geçecek'' diye konuştu. 
     Düren, tüm bu konsültasyonların gerçekleştirilmesinin ardından, transfer komitesine rapor sunacağını ve Fransız futbolcunun transfer edilip edilmeyeceğine karar verileceğini de sözlerine ekledi. 
     Mete Düren, yarın öğleden sonra İstanbul'a dönecek. 
     





</TEXT>
</DOC>
