<DOC>
<DOCNO> 78729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur09.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular Avrupa Birliği'ne sıcak bakıyor... 
</HEADLINE>
<TEXT>

     İstanbul Üniversitesi İletişim Fakültesi Akademik Medya ve Kamuoyu Araştırmaları Grubu'nca AKADEMEDYA yapılan araştırma, İstanbulluların yarısından fazlasının Türkiye'nin Avrupa Birliği'ne AB girmesini desteklediğini ortaya koydu. 
     ''İstanbul halkının AB'ye girme konusundaki fikirleri, AB'nin Türkiye için ne derece önemli görüldüğü, AB'ye girildiği takdirde elde edilecek kazançlar ve kayıplar ile halkın AB'ye giriş sürecindeki tavrını'' belirlemeye yönelik araştırma, örnekleme yöntemiyle ildeki 25 ilçede 350 kişi üzerinde gerçekleştirildi. 
     Yüz yüze görüşülerek yapılan araştırmaya katılanların yüzde 59.7'si Türkiye'nin AB'ye girmesini desteklerken, yüzde 39.1'i ise 
     karşı çıktı. 
     Katılımcılar, AB'ye girilmesi durumunda Türkiye'nin en önemli kazancının yüzde 21.1 ile ''ekonomi'' olacağını belirtirken, bunu yüzde 5.9 ile ''insan hakları'', yüzde 4.2 ile ''ticaret hacminin genişlemesi'' ve diğerleri izledi. AB'ye girilmemesi halinde ise Türkiye'nin en büyük kaybının yine ekonomi, insan hakları ve demokrasi olacağı ifade edildi. 
     ''Türkiye'nin AB'ye üyelik konusunda referandum yapılmalı mıdır '' sorusuna ''evet'' diyenler yüzde 61.4, ''Hayır'' yanıtı verenler de yüzde 37.4 oldu. 
     ''Türkiye 7 ve daha üst bir yılda birliğe alınacak'' diyenlerin oranı yüzde 38.3, ''5 yıl içinde alınacak'' diyenlerin oranı yüzde 20 olurken, yüzde 32.6'lık kesim ise ''Türkiye'nin AB'ye hiçbir zaman alınmayacağı'' kanısında. 
     
     ''AB İÇİN YAPILAN ÇALIŞMALAR YETERLİ Mİ '' 
     Araştırmaya katılanların yüzde 38.3'ü ise ''AB'nin Türkiye iç politikasındaki rolünün 'denetleyici' olduğunu'' savundu. Aynı konuda ''olumsuz yönlendirici'' değerlendirmesinde bulunanların oranı yüzde 24.3, ''olumlu yönde etkilediğini'' düşünenlerin oranı da yüzde 20.9 
     oldu. 
     Katılımcıların yüzde 79.7'si ''Uyum Yasaları''nın AB'nin dayatması olduğu'' görüşünü savunurken, yüzde 16.9'u ise bu yasaların ''AB'ye girişin bir gereği'' olduğunu bildirdi. 
     ''Türkiye'nin AB'ye girmek için yaptığı çalışmaları yeterli görüyor musunuz '' sorusuna katılımcıların yüzde 56.9'u ''Hayır'', yüzde 31.1'i ''Kısmen'', yüzde 11.1'i de ''Evet'' yanıtı verdi. 
     İstanbulluların yüzde 63.1'i, ''bugüne kadarki Türk hükümetlerinin AB konusunda yeterince çabalamadığını'' kaydetti. Hükümetlerin çalışmalarını ''kısmen yeterli'' bulanların oranı yüzde 21.7, ''yeterli'' diyenlerin oranı ise yüzde 14.6 olarak belirlendi. 
     
     KIBRIS SORUNU VE İDAM CEZASI 
     Araştırmaya göre, ''Türkiye'nin AB'ye kabul edilmesini geciktiren en önemli nedenler''in başında yüzde 13.4 ile ''ekonominin kötü olması'' geliyor. Bunu yüzde 6.6'şar ile Türkiye'nin ''Müslüman kimliği'' ve ''insan hakları'', yüzde 3.2 ile ''eğitim düzeyinin geriliği'', yüzde 2.8 ile de ''idam cezası'' izliyor. 
     Araştırmaya katılan İstanbulluların yüzde 58'i idam cezasının kaldırılmasına karşı çıkarken, ''kaldırılsın'' diyenlerin oranı ise 40. 
     ''Türkiye, AB'ye üye olmak için hangi konularda taviz vermemeli '' sorusuna verilen yanıtların başında yüzde 81.4 ile Kıbrıs, yüzde 74.8 ile de ''terör örgütü elebaşının idamı'' geldi. 
     Katılımcıların yüzde 56.6'sı, ''AB'nin olumsuz tavrı karşısında, Türkiye'nin Rusya ve İran gibi ülkeleri kapsayacak dış politika izlemesine sıcak bakmadığını'' bildirdi. 
     Araştırmada, AB'ye alternatif olarak yüzde 23.4 ile ABD, yüzde 20.4 ile Türk cumhuriyetleri, yüzde 15.7 ile İslam dünyası, yüzde 13.7 
     ile de Rusya, İran ve Çin gösterildi. Alternatif bulunmadığını söyleyenlerin oranı yüzde 22.6 oldu. AB'nin en önemli kuruluş amaçları sıralamasında, ilk sırayı yüzde 13.3 ile ekonomi aldı. Bunu yüzde 4.8 ile insan hakları, yüzde 2.5 ile ''ABD'ye karşı güç birliği yapmak'', yüzde 2.2 ile ''siyasal birliktelik'', yüzde 2 ile de ''din birliğini sağlama'' izledi. Katılımcıların yüzde 11'i ''AB'nin dünya toplumunun şekillenmesinde olumlu etkide bulunacağını'' söylerken, yüzde 8.1'i '' önemli bir kutup oluşturacağı'' görüşünde. Bu arada aynı araştırmada, ''Türkiye, ABD'nin Irak'a karşı düzenleyeceği operasyonda nasıl bir tavır almalı '' sorusu yöneltildi. Bu soruya katılımcıların yüzde 49.7'i ''Karışmamalı'', yüzde 40.9'u ''karşı çıkmalı'', yüzde 6.9'u da ''desteklemeli'' yanıtını verdi. 
     





</TEXT>
</DOC>
