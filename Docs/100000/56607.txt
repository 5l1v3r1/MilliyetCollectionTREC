<DOC>
<DOCNO> 56607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun08.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide savaşçıları Pakistan'a doğru kaçıyor 
</HEADLINE>
<TEXT>

     Afganistan'da Taliban karşıtı birlikler, El Kaide örgütü savaşçılarının Pakistan'a doğru kaçtığını bildirdi. 
     Yerel Afgan savaşçılarının komutanı Hazret Ali, birliklerinin, El Kaide savaşçısının mevzilendiği Enzeri Zur dağının iki zirvesinden birini ele geçirdiklerini kaydetti. 
     Hazret Ali, ''Başardık. Birçok mağarayı ele geçirdik. Bunlardan en büyük olanında belgeler ve kişisel eşyalar bulunuyordu. Kaçıyorlar ve diğer tarafta önlerini kesmeye çalışıyoruz. Savaşmaya, onları öldürmeye ve yakalamaya devam edeceğiz'' dedi. 
     Ali, birçok El Kaide savaşçısının Pakistan'ın güneyine doğru kaçmaya çalıştığını söyledi. 
     Sınırın diğer tarafında ise Pakistan askerlerinin, El Kaide savaşçılarını sınırdan geçmelerini önlemek için Tora Bora'nın gneyindeki dağlarda mevzilendiği belirtildi. 
     Öte yandan, ağır silahlı yüzlerce Peştu aşiret savaşçısının, yeni hükümette yer almak talebiyle Kandahar'a geldiği belirtildi. 
     Bir görgü tanığı, ''Peştu liderleri ile varılan anlaşma sonucu Kandahar'ın kontrolünü kazanan Gül Ağa'nın karargahında devam eden bir toplantı var. Silahlarıyla bekleyen çok sayıda aşiretli var ve içeri kimseyi sokmuyorlar. Yeni hükümette yer almak istediklerini söylüyorlar'' dedi. 
     






</TEXT>
</DOC>
