<DOC>
<DOCNO> 60244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur19.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye nüfusu, tahminlerin 2.2 milyon üzerinde çıktı 
</HEADLINE>
<TEXT>

     Türkiye nüfusu, tahminlerin yaklaşık 2.2 milyon üzerinde çıktı. 
     Devlet İstatistik Enstitüsü DİE , Türkiye nüfusunu 2000 yılı sonu itibarıyla 65 milyon 784 bin olarak tahmin ediyordu. Yapılan hesaplamalara göre sayım tarihi 22 Ekim 2000 itibarıyla nüfus ise 65.6 milyon olarak öngörülüyordu. 
     Buna karşın, sayım tarihi itibariyle nüfus bugün açıklanan rakamlara göre, 67 milyon 844 bin 903 olarak belirlendi. 
     Yıllık nüfus artış hızı da, DİE tarafından 2000 yılı için yüzde 1.48 olarak tahmin edilirken, son açıklamaya göre 1990-2000 dönemi için yıllık yüzde 1.83 oldu. 
     
     Nüfus 100 milyonu aşabilecek 

     Bu durumda, Türkiye'nin hem 1990-2000 dönemi demografik verileri ve buna bağlı değerleri örneğin kişi başına milli gelir rakamları 
     değişecek, hem de geleceğe yönelik projeksiyonlar yeniden hesaplanacak. Örneğin, Birleşmiş Milletler Nüfus Fonu UNFPA 2001 yılı tahminlere göre, Türkiye nüfusu 98.8 milyonda duragan döneme nüfus artışı olmadığı, nüfusun küçük oynamalar dışında durduğu ulaşacaktı. Yeni nüfus verilerine göre, bu değişecek ve muhtemelen Türkiye nüfusu 100 milyonun üzerinde duraganlaşacak. 
     
     İlk sonuçlarda 71 milyondu 

     Türkiye nüfusu, 22 Ekim 2000 tarihinde yapılan Genel Nüfus Sayımı'nda illerden gelen ilk sonuçlarda 71 milyon 207 bin 396 olarak saptanmıştı. 
     İlk sonuçlarda, İstanbul'un il nüfusu 10 milyon 21 bin 98, Ankara'nın il nüfusu 4 milyon 18 bin 278, İzmir'in il nüfusu ise 3 milyon 378 bin 583 olarak açıklanmıştı. Oysa, İstanbul'un il nüfusu 10 milyon 33 bin 478, Ankara'nın il nüfusu 4 milyon 7 bin 860, İzmir'in il nüfusu 3 milyon 387 bin 908 olarak belirlendi. 
     
     En hızla artan Marmara 

     Devlet Bakanı Tunca Toskay, 2000 Genel Nüfus Sayımı geçici sonuçlarına göre, 1990-2000 döneminde coğrafi bölge olarak yıllık nüfus artışı en yüksek olan bölgenin Marmara, en düşük olan bölgenin ise Karadeniz olduğunu açıkladı. 
     2000 Genel Nüfus Sayımı'nın geçici sonuçlarını açıklamak için bir 
     basın toplantısı düzenleyen Toskay, Türkiye'nin toplam nüfusunun 67 milyon 844 bin 903 kişi olduğunu, yıllık nüfus artış hızının ise 1990-2000 döneminde binde 18.3 olduğunu bildirdi. 
     Toskay'ın verdiği bilgiye göre, 1990-2000 döneminde yıllık nüfus artış hızı en yüksek bölge binde 26.61 ile Marmara oldu. 
     Karadeniz ise yıllık binde 3.66'lik nüfus artış hızı ile en az artan bölge konumunda bulunuyor. 
     Yıllık nüfus artış hızları, Ege Bölgesi'nde binde 16.45, Akdeniz'de binde 21.63, İç Anadolu'da binde 15.92, Doğu Anadolu'da binde 13.92, Güneydoğu Anadolu'da ise binde 24.73 olarak hesaplandı. 
     
     En büyük iller 

     İl bazında en fazla nüfusa sahip iller ise İstanbul, Ankara ve İzmir olarak sıralanırken, İstanbul'un toplam nüfusu 10 milyon 33 bin 478, büyükşehir nüfusu ise 8 milyon 831 bin 805 olarak belirlendi. 
     Ankara'nın toplam nüfusu 4 milyon 7 bin 860 kişi olurken, büyükşehir nüfusu 3 milyon 203 bin 362 kişi olarak açıklandı. 
     3 milyon 387 bin 908 kişilik nüfusa sahip İzmir'in büyükşehir 
     nüfusu da 2 milyon 250 bin 149 kişi olarak açıklandı. 
     
     En hızla artanlar 

     Sonuçlara göre, yıllık nüfus artış hızı en yüksek olan üç il sırasıyla Antalya, Şanlıurfa ve İstanbul olarak belirlendi. 
     Antalya'ın nüfus artış hızı binde 42.2, Şanlıurfa'nın binde 36.1, İstanbul'un ise binde 33.2 olarak açıklandı. 
     Nüfusu oransal olarak en fazla gerileyen 3 il ise Tunceli, Ardahan ve Sinop olarak sıralandı. 
     1990-2000 döneminde Tunceli'nin nüfusu yıllık ortalama binde 
     -35.6, Ardahan'ınki binde -20.2 ve Sinop'unki ise binde -16.2 geriledi. 
     
     Kır-kent nüfusu 

     Toplam 67 milyon 844 bin 903 olarak açıklanan nüfusunu 44 milyon 109 bin 336'sı il ve ilçe merkezlerinde, 23 milyon 735 bin 567'si de 
     bucak ve köylerde oturuyor. 
     Bir başka deyişle il ve ilçe merkezlerinin nüfusu toplam nüfusun yüzde 65.01'ini, bucak ve köylerdeki nüfus da yüzde 34.99'unu oluşturuyor. 
     






</TEXT>
</DOC>
