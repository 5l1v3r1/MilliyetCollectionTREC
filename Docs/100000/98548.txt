<DOC>
<DOCNO> 98548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur32.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın, tanker dolum işlemi sırasında çıktı 
</HEADLINE>
<TEXT>

     Tüpraş Yönetim Kurulu Başkanı ve Genel Müdürü Hüsamettin Danış, 300 ton LPG depolama kapasitesine sahip tesislerde meydana gelen yangının, bir kara tankerinin dolum işlemi sırasında çıktığını bildirdi. 
     Danış, Akçagaz Dolum Tesislerindeki yangına ilişkin yaptığı yazılı açıklamada, bugün saat 08.15'te İzmit Rafinerisi'ne 1.5 kilometre mesafede, rafineri güvenlik sahası dışında kurulu bulunan Akçagaz Dolum Tesislerinde patlamaya müteakiben yangın çıktığını kaydetti. 
     Danış, üç adet 100 metreküp, altı adet 60 metreküp olmak üzere toplam 300 ton LPG depolama kapasitesine sahip tesislerde meydana gelen yangının, bir kara tankerinin dolum işlemi sırasında çıktığını açıkladı. 
     
     YANGIN OPET'E DE SIÇRADI 
     Tüpraş Genel Müdürü, yangının daha sonra tesisin bitişiğinde kurulu OPET Dolum Tesislerine de yayıldığını ve madeni depolama kısmının tamamen yandığını belirtti. 
     Kriz yönetim sistemi gereği, rafineri sahasında gerekli önlemler alındıktan sonra, LPG hatlarının kapatıldığını, yangına ilk müdahalenin Tüpraş Teknik Emniyet ve Yangınla Mücadele Ekibi tarafından yapıldığını ifade eden Danış, saat 10.30'da yangının kontrol altına alındığını ve soğutma çalışmalarına başlandığını anlattı. 
     Danış, akaryakıt dolum ve gaz tesislerinin bir an önce teknik emniyet ve yangınla mücadele güçlerini oluşturması gerektiğini vurgularken, ''Genel müdürlüğümüzün faaliyetlerini ve İzmit Rafinerisi'nin üretim programını etkileyecek herhangi bir durum söz konusu değildir'' dedi. 
     





</TEXT>
</DOC>
