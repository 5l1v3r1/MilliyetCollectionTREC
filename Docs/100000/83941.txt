<DOC>
<DOCNO> 83941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/soneko23.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Intel "5 yıllık projeksiyonda Türkiye'ye yatırım gözüküyor" 
</HEADLINE>
<TEXT>

     Intel Başkan Yardımcısı ve Avrupa, Ortadoğu ve Afrika EMEA Satış ve Pazarlamadan Sorumlu Genel Müdürü Stacy J. Smith, 5 yıllık projeksiyonlarına göre Türkiye'nin, EMEA bölgesinde en hızlı büyüyecek pazar gibi gözüktüğünü belirterek, ''Yatırımlarımız da bu doğrultuda olacak'' dedi. 
     Management Center Türkiye ve Gartner Group işbirliğiyle gerçekleştirilen ''e business Zirvesi'', Lütfi Kırdır Kongre ve Sergi Sarayı'nda başladı. 
     Zirve sırasında basın toplantısı düzenleyen Smith, 2001 yılının herkes için zor bir yıl olduğuna işaret ederek, ''Ekonomik açıdan tam bir fırtınaydı. Dünyadaki önemli ekonomik bölgeler sarsıntı geçirdi. Türkiye de kötü bir devre yaşadı'' dedi. 
     Intel'in geçen yıl Türkiye'de sermaye yatırımları olduğunu belirten Smith, şunları söyledi 
     ''Türkiye ile ilgili güçlü beklentilerim var, Türkiye'ye kaynak ekleneceğini düşünüyorum. Türkiye'de ürün çeşitliliği görüyorum. İşlemciler daha fazla PC'ye eğiliyor. Genç nüfus teknolojiye yatkın, hep en iyisini istiyor. Bunlar, pazarı çekici yapıyor. 5 yıllık projeksiyonlarımıza göre, Türkiye, Avrupa, Ortadoğu ve Afrika'da en hızlı büyüyecek pazar gibi gözüküyor. Türkiye, Avusturya, Finlandiya, Avrupa'nın pekçok ülkesinden daha büyük bir market. Yatırımlarımız da bu doğrultuda olacak.'' Stacy Smith, satışlarının kriz öncesi dönemle aynı gittiğini belirterek, ''Kriz öncesi ile aynı büyümeyi göreceğimize inanıyorum'' dedi. 
     Ankara'da yarın işdünyası ve hükümet çevreleriyle görüşmeler yapacağını açıklayan Smith, ''Ziyaretlerimizden biri, Milli Eğitim Bakanlığı'na olacak. 
     Bir teklifimiz var, Türk hükümetinin eğitim konusunda bilgi teknolojileri yatırımlarını desteklemek istiyoruz. Ziyaret sırasında, Milli Eğitim Bakanlığı'nın inisiyatiflerini öğrenmeye çalışacağız, birlikte çalışma alanlarını görüşeceğiz'' diye konuştu. 
     Smith, Türkiye'nin eğitim alanındaki girişimlerini doğru bulduğunu, bunların uzun vadede ülkenin daha iyi gelişmesine yardımcı olacağını vurguladı. 
     
     "Türkiye pazarı büyümeye devam edecek" 
     Dünyada bilişim sektörünün ne zaman düzelmeye başlayacağına ilişkin soruyu yanıtlarken Smith, konuya bilişim ve iletişim olarak bakıldığında her ikisinin de geçen yılın önemli bir bölümünde düştüğüne dikkat çekti. 
     Smith, ''Bilişimde şu anda piyasanın kendine gelmesini bekliyoruz, iletişimin ise kendine gelmesi daha uzun süre alacak diye düşünüyorum'' dedi. 
     Bir soru üzerine Smith, Intel'in 18 aydır özellikle iletişim, optik bileşenler konusunda sürdürdüğü şirket satın almalara, ayrıca sermaye yatırımlarına devam edeceğini bildirdi. 
     Intel'in dünya genelindeki yapılanmasına da değinen Smith, büyük bölgesel ana ofislerden vazgeçtiklerini anlatarak, ''Düşüş zamanlarında kaynakları olgunlaşmış pazarlardan, yeni pazarlara aktarıyoruz. Türkiye pazarı büyümeye devam edecek. Yatırımlarımız ve pazar payımız bunu takip edecek'' dedi. 
     Intel olarak 2001 yılında yeni ürünleri piyasaya sunduklarını belirten Smith, ''Ayağımızı gazdan hiçbir zaman çekmiyoruz. Teknolojik yenilikler hiçbir zaman durmaz. Pazarda heyecan yaratmanın tam zamanı'' diye konuştu. 
     Intel Türkiye Satış ve Pazarlama Direktörü Ayşegül İldeniz de, sektörde hareketlenme gördüklerini belirtti. 
     İldeniz, şunları kaydetti 
     ''Intel olarak genelde dördüncü çeyrekten birinci çeyreğe geçerken, yüzde 10-15'lik düşüş yaşardık. Aksine, birkaç puanlık artış oldu. Bu son derece güzel işaret. Nisan ve Mayıs da olumlu geçiyor. Bu yıl çok hızlı bir artış değil, ama yavaş fakat stabil bir artış gözlemliyoruz her ay bazında. Türkiye ekonomisi ile aynı hızla ilerliyoruz. 
     Birinci çeyrekte, Türkiye PC pazarının büyümesi geçen yıla göre yüzde 35 ve rakam bazında 2000 yılına yaklaştı. Bütün yıla bakarsak, 1999 rakamını geçecek gibi. Ülke PC pazarı, geçen yıla göre olumlu.'' 
     Türkiye'de PC penetrasyon oranı yüzde 3-5 iken, bu oranın ABD'de yüzde 50'nin üstünde, Batı Avrupa ülkelerinde yüzde 20-30 olduğuna dikkat çeken İldeniz, ''Intel, dünyada eğitime destek veren bir kuruluş. Doğu Avrupa ve çeşitli ülkelerde yürüttüğümüz projeler var. 
     Bunların benzerlerini, Türkiye'de de yapmak istiyoruz'' dedi. 
     Intel Başkan Yardımcısı Stacy Smith, e business Zirvsesi'nde yaptığı konuşmada da, ''2001'de dünya ekonomisinde fırtına yaşandı. 
     Bugün yaşadığımız kötümserliktir. Bundan sonra, sürdürülebilir büyüme gelecek'' dedi. 
     Intel'in stratejisinin, başkasının yatırım yapmadığı zamanda yatırım yapmak olduğunu söyleyen Smith, ''Bugün yatırım zamanıdır. 
     Sanayi bu zor durumdan çıktığında, müşteriyi memnun edip para kazanmak istiyoruz. Intel'in sermaye yatırımları arttı, ar-ge'ye 11 milyar dolar yatırdı. 2002'de de 10 milyar dolarlık sermaye harcamamız olacak'' dedi. 
     Smith, önümüzdeki üç önemli trendin, ''iletişim ve bilişim sanayinin aynı yöne gitmesi, mobilite ve elektronik iş'' olduğunu söyledi. 
     Intel'in elektronik işten kazancının yıllık 2 milyar dolar olduğunu bildiren Smith, internetin, verimliliği artırmak, maliyetleri düşürmek, yeni pazarlar ve müşteri bulmada bir araç olduğunu, yatırımlarını da internete yaptıkların kaydetti. 
     





</TEXT>
</DOC>
