<DOC>
<DOCNO> 92849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/soneko14.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO "Belirsizlik Türkiye'ye 10 milyar dolara mal olacak" 
</HEADLINE>
<TEXT>

     Ankara Ticaret Odası ATO , belirsizliğin iç borçlanma üzerindeki etkisini araştırdı. 
     ATO'nun belirsizliğin yol açtığı yüksek faiz sonuçlarını aylık bazda hesaplayarak elde ettiği sonuçlara göre, borçlanma faizlerinin yüzde 75'lerde devam etmesi halinde Türkiye'nin iç borcu, her ay yaklaşık 1.2 milyar dolar artacak. 
     Hesaplamalara göre, Mayıs ayında 1.2 milyar dolar, Haziran ayında 1.2 milyar dolar olmak üzere Başbakan'ın hastalığının yarattığı 
     tedirginlik sonucu, Türkiye'nin sadece iç borcu 2 ayda 2.4 milyar dolar artış gösterdi. Belirsizliğin yıl sonuna kadar sürmesi halinde ise Temmuz ayında 1 milyar dolar, Ağustos ayında 2 milyar dolar, Eylül ayında 1.7 milyar dolar, Ekim ayında 1.5 milyar dolar, Kasım ayında 540 milyon dolar, Aralık ayında 700 milyon dolar olmak üzere Türkiye'nin iç borcuna 10 milyar dolar daha eklenecek. Öte yandan raporda 55 günde 291 bin lira artış gösteren doların Türkiye'nin dış borcunun 26.3 milyar dolar artasına neden olduğu bildirildi. ATO Başkanı Sinan Aygün konuyla ilgili yaptığı yazılı açıklamada, Türkiye'nin yeni bir krizin içine itildiğini öne sürerken, Kasım ve Şubat krizlerini kimsenin üstlenmediğini ancak bu kez gelecek yeni bir krizin failinin meçhul olmayacağını söyledi. Aygün, açıklamasında şunları kaydetti ''Türkiye umut yolunda yeni bir facia ile karşı karşıyadır. Düşen enflasyonda yüzde 40'lara dayanan yüksek reel faiz krizin alamet-i farikasıdır. IMF'den beklenen 1.1 milyar dolarlık kredi daha gelmeden sadece son 1 ayın iç borç artışıyla heba oldu. Fay hattındaki ekonomiyi siyaset tetiklemektedir. Bugün yaşanan sarsıntılar öncü depremlerdir. Yeni bir büyük depremde göçükte kalmamak için öncelikle yapıların sağlamlaştırılması gerekir. Piyasaların verdiği sinyalin doğru okunmaması durumunda olacaklardan tek başına ülkeyi ve ekonomiyi yönetenler sorumlu olacaktır. İlan ediyorum ki, bu programın arkasındaki siyasi destek bitmiştir. Ne yazık ki istikrarı sağlayacak siyasi bir müdahale yapma imkanı da zorlaşmıştır. Buna rağmen Cumhurbaşkanı Ahmet Necdet Sezer'e burada büyük bir görev düşmektedir. İnisiyatif alarak rotasından çıkmış siyaset arabasının yeniden yola sokmalıdır.'' 
     





</TEXT>
</DOC>
