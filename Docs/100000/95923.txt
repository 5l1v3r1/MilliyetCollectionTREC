<DOC>
<DOCNO> 95923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/guncel/gun05.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın davasında basına yasak 
</HEADLINE>
<TEXT>

Yazdığı bir haber nedeniyle dava yağmuruna tutulan DHA muhabiri Sinan Kara’nın duruşmasından görüntü alınamadı 
     MUSTAFA SARIİPEK DHA 

     Datça’da gazeteci Sinan Kara’nın duruşmaları, yine sert tartışmalara sahne oldu. Davanın yeni yargıcı Suat Aslan’ın basına yasak koymasına tepki gösteren Kara’nın avukatı Burhan Apaydın, kararın Anayasa’ya ve insan haklarına aykırı olduğunu belirterek, Aslan’ın davadan çekilmesini istedi. 
     
     9 yıl hapis cezası 
     Yazdığı bir haber üzerine dava yağmuruna tutulan ve 18 davada toplam 9 yıl hapis cezasına çarptırılan Doğan Haber Ajansı Datça muhabiri ve yerel Datça Haber Gazetesi sahibi Kara’nın Asliye Ceza Mahkemesi’nde görülen dünkü duruşmasına CHP’liler, sivil toplum örgütü üyeleri ve vatandaşlar ilgi gösterdi. 
     Kara aleyhindeki davalara dün bir yenisi daha eklenirken, yerel gazetesinin idare yeri olarak evini gösterdiği gerekçesiyle kapatılması istemiyle açılan kamu davasının ilk duruşmasında da Kara’yı Apaydın savundu. 
     Öte yandan davanın yeni yargıcı Aslan, duruşmayı izlemek isteyen gazetecilerin fotoğraf makineleri ve kameralarını dışarıya bırakmasını isterken, Adalet Bakanlığı’nın bu yöndeki kararını gerekçe gösterdi. Şirinacar da yargıcın duruşmanın düzenini sağlama yetkisine sahip olduğunu belirtirken, Apaydın, "AB’ye girmemiz düşünülürken, böyle bir karar verilirse bize hukuk devleti demezler" diyerek tepki gösterdi. 
     Apaydın, Adalet Bakanlığı ile Ceza İşleri Genel Müdürlüğü’nü Yüce Divan’a şik yet edeceğini de kaydederken, duruşma, savunma hazırlanması için ertelendi. 
     



 GÜNCEL 























</TEXT>
</DOC>
