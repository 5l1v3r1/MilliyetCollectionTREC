<DOC>
<DOCNO> 96274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun14.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faslı yetkililer "İspanya operasyonuna seyirci kalmayacağız" 
</HEADLINE>
<TEXT>

     İspanyol birliklerinin bu sabah erken saatte düzenlediği operasyonla Fas askerlerini tartışmalı Perejil Leyla adasından tahliye etmesinin ardından, Faslı yetkililer olaya seyirci kalmayacaklarını belirtti. 
     Yıllardır kimsenin yaşamadığı adaya Fas askerlerinin çıkmasıyla başlayan diplomatik krizin ardından İspanya'nın düzenlediği sürpriz operasyonun, BM Güvenlik Konseyi ve İspanya'nın müttefiklerine danışılarak yapıldığı kaydedildi. 
     Kral Juan Carlos'un her aşamasından haberdar edildiği operasyona, donanma birimleri, özel kara birlikleri ve savaş uçaklarının katıldığı, adada bulunan 6 Faslının tutuklandığı belirtildi. 
     Faslı yetkililer, operasyonla ilgili detaylı yorum yapmazken, adının açıklanmasını istemeyen bir yetkili, olaya seyirci kalmayacaklarını söyledi. 
     İspanya Dışişleri Bakanlığı tarafından yapılan açıklamada ise krizle ilgili danışmada bulunmak üzere İspanya'nın Fas Büyükelçisi Fernando Arias-Salgado'nun 16 Temmuz gecesi geri çağrıldığı kaydedildi. 
     Açıklamada, operasyonun İspanya'nın protestolarına tatmin edici yanıt alınamaması üzerine yapıldığı kaydedildi. 
     Açıklamada ayrıca, askeri operasyona rağmen, İspanya hükümetinin Fas ile verimli, dostane ilişkiler kurmak ve bunun için başlangıç görüşmeleri yapmak istediği belirtildi. 
     İki ülke arasındaki ilişkiler, Fas'ın yasadışı göçmenler, Avrupa Birliği ile balıkçılık anlaşması ve Fas'ın egemenliğindeki sorunlu Batı Sahra bölgesi konusundaki anlaşmazlıklar üzerine Madrid Büyükelçisi'ni geçen Ekim'de geri çekmesinden bu yana giderek gerginleşiyordu. 
     





</TEXT>
</DOC>
