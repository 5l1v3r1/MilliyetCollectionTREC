<DOC>
<DOCNO> 59497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sonspo09.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Milli Takım Hocası "Yolumuza penaltı çıkmasın yeter" 
</HEADLINE>
<TEXT>

     İtalya Milli Futbol Takımı'nın teknik direktörü Giovanni Trapattoni, 2002 Dünya Kupası finalleri öncesi, ''Yolumuza bu kez penaltı çıkmasın yeter'' dileğinde bulundu. 
     La Gazzetta dello Sport gazetesinde bugün yayımlanan demecinde Trapattoni, Dünya kupalarında penaltılardan dolayı art arda 3 kez elendiklerini, artık bunu yaşamak istemediklerini belirtti. 
     ''Sadece Arjantin değil, İngiltere ve Almanya da favori'' diyen 62 yaşındaki tecrübeli teknik adam, kendileri açısından bu formda giden Vieri'nin milli takımı daha güçlü yapacağını savundu. 
     Trapattoni, İtalyan milli takımında son zamanlarda şans bulan Cristiano Doni ve Materazzi'nin kalitelerini ortaya koyduğunu, sakatlıkları olan İnzaghi, Montella, Maldini, Bertotto, Chiesa ve Baggio'nun da düşündürdüğünü ifade etti. 
     Paraguay Milli Takımı'nın başına Cesare Maldini'nin getirilmesini de değerlendiren İtalyan teknik direktör, ''Mükemmel bir şey. Dünya Kupası'nda İtalya ile karşılaşmalarını umarım. Zaten eğer bu noktaya gelirlerse onun için büyük başarı olacak. Daha sonra İtalya karşısında durmak zorundalar'' dedi. 
     






</TEXT>
</DOC>
