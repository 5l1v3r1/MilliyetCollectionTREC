<DOC>
<DOCNO> 93141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/soneko15.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank'ın TSMF'ye devri, para programını etkiledi 
</HEADLINE>
<TEXT>

     Pamukbank'ın Tasarruf Mevduatı Sigorta Fonu TMSF bünyesine alınması Merkez Bankası'nın para programı gerçekleşmelerini etkiledi. 
     Merkez Bankası'ndan yapılan açıklamada, Mayıs-Haziran dönemi para programı gerçekleşmeleri hakkında bilgi verildi. 
     Açıklamada, Haziran ayında Para Tabanı için belirlenen üst sınırın 9 katrilyon 250 trilyon lira olduğu hatırlatılarak, Pamukbank'ın 
     TMSF'ye devredilmesi nedeniyle, söz konusu bankanın, Merkez Bankası nezdinde tesis etmesi gereken 161 trilyon liralık zorunlu karşılık yükümlülüğünden Bankalar Kanunu'nun ilgili maddesi uyarınca muaf tutulduğu bildirildi. 
     Bu nedenle, Para Tabanı için belirlenen üst sınırın, 9 katrilyon 89 trilyon lira olarak dikkate alındığı belirtilen açıklamaya göre, 
     geçen ayın son 5 iş günü Para Tabanı ortalaması üst sınırın altında kalarak 9 katrilyon 9 trilyon lira olarak gerçekleşti. 2002 yılı para programında nominal çapa olarak kullanılan Para Tabanı'na yılın ilk 6 ayında dönemler itibarı ile performans kriteri, yılın ikinci döneminde de gösterge niteliğinde olmak üzere üst sınırlar konuldu. Programda, tanımlanan Net Uluslararası Rezervler NUR eksi 5 milyar 755 milyon dolar olarak gerçekleşerek, performans kriteri niteliğindeki eksi 7 milyar 800 milyon dolarlık alt sınırın üzerinde kaldı. Niyet Mektubu'nda, Merkez Bankası net uluslararası rezervlerinden, Hazine'nin 2002 yılında IMF'ndan aldığı krediler ve Hazine'nin 1 yıldan kısa vadeli döviz cinsi borçlarının çıkartılması ile elde edilen NUR'a performans kriteri niteliğinde alt sınır konulmuştu. Niyet Mektubu'nda, Hazine'nin 2002 yılında IMF'den aldığı krediler ve Hazine'nin 1 yıldan kısa vadeli döviz cinsi borçlarının Türk Lirası karşılıklarının eklenmesi ile elde edilen Merkez Bankası Net İç Varlıkları'na NİV ilişkin gösterge niteliğinde üst sınır da belirlenmişti. Haziran ayı için belirlenen üst sınır 28 katrilyon 900 trilyon lira olup, son 5 iş günü ortalaması alınarak hesaplandı. Ancak, Pamukbank'ın TMSF'ye devredilmesi sonucu söz konusu banka, Merkez Bankası nezdinde tesis etmesi gereken 161 trilyon liralık zorunlu karşılık yükümlülüğünden muaf tutulduğundan, NİV için belirlenen üst sınır, Niyet Mektubu şartları gereği 28 katrilyon 739 trilyon lira olarak düzeltildi. Böylece, söz konusu dönemde NİV ortalaması 26 katrilyon 374 trilyon lira olarak gerçekleşerek, gösterge niteliğindeki 28 katrilyon 739 trilyon liralık üst sınırın altında kaldı. Para Tabanı için gösterge niteliğindeki Eylül ayı sonu üst sınırı 10 katrilyon 600 trilyon lira olarak belirlendi. Hesaplama, Eylül ayı son 5 iş günü değerleri ortalaması baz alınarak yapılacak. NUR için gösterge niteliğinde belirlenen Eylül ayı sonu alt sınırı eksi 8 milyar 500 milyon dolar olacak. NİV için gösterge niteliğinde belirlenen Eylül ayı üst sınırı 31 katrilyon 300 trilyon lira olurken, hesaplama, Eylül ayı son 5 iş günü değerleri ortalaması baz alınarak yapılacak. 
     





</TEXT>
</DOC>
