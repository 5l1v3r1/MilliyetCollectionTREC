<DOC>
<DOCNO> 58599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sondun09.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Telegraph "Irak'a 3 alternatif saldırı planı var" 
</HEADLINE>
<TEXT>

     İngiltere'de yayınlanan The Sunday Telegraph gazetesi, ABD Savunma Bakanlığı'nın Pentagon Başkan George W. Bush'a sunulmak üzere, Irak'a yönelik 3 alternatif saldırı planı hazırladığını öne sürdü. 
     Planların hazırlanmasında Amerikan Merkezi Haberalma Teşkilatı'nın CIA da Pentagon'a yardımcı olduğunu yazan gazete, ''saldırı planı üzerinde çalışmaların, Bush'un Irak'a saldırı konusunda istekli olduğunu göstermesinden sonra başladığını'' savundu. 
     Afganistan'daki harekatın sonuna yaklaşıldığını ve Bush'un bir sonraki adımla ilgili seçim yapmak zorunda olduğunu öne süren gazete, önce El Kaide hücrelerinin bulunduğu Somali ve Sudan gibi bazı ülkelerde sınırlı ''nokta operasyonlarının'' yapılmasının beklendiğini duyurdu. 
     Gazete, ''Ancak Bush, hemen bunun ardından Irak'a ve Irak Devlet Başkanı Saddam Hüseyin'e yönelik planları değerlendirmeye alacak ve hem askeri hem de diplomatik hazırlıkların yapılması için talimat verecek. Saddam'ın saldırgan tutumu, biyolojik ve kimyasal silah stokları, onu hedef yapacak'' diye yazdı. 
     Pentagon yetkililerinin Afganistan'da kazanılan zaferin ardındaki stratejinin Irak'a uyarlanması seçeneği üzerinde durdukları belirtilen haberde, yetkililerin, Iraklı rejim muhaliflerinden Irak Ulusal Kongresi Başkanı Ahmet Çelebi'nin sunduğu detaylı bir savaş planını da değerlendirdikleri kaydedildi. 
     Planın uygulanması halinde Washington yönetiminin muhalif grupları eğitmek için zaman ve para harcayacağı, daha sonra da hava saldırılarını yönlendirmek üzere Irak'a özel timlerin gönderileceğini yazan The Sunday Telegraph, diğer alternatifin de, ABD Genelkurmay Başkanlığının daha çok üzerinde durduğu, geniş çaplı bir kara harekatı olduğunu savundu. 
     Gazete, Iraklı rejim muhaliflerinin Afgan rejim muhaliflerine oranla çok daha zayıf oldukları için bu seçenekte tamamen saf dışı tutulacaklarını yazdı. 
     Gazeteye göre, CIA'in değerlendirdiği üçün alternatif olan Saddam Hüseyin'in darbe ile devrilmesi, daha önceki benzeri girişimlerde uğranılan başarısızlık nedeniyle fazla destek bulmuyor. 
     






</TEXT>
</DOC>
