<DOC>
<DOCNO> 90397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur22.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran'a el bastırarak yemin ettiren müfettişle mahkemelik oldu.. 
</HEADLINE>
<TEXT>

     Adana'da, Kuranıkerim'e el bastırarak yemin ettirdiği için ''görevi kötüye kullandığı'' gerekçesiyle bir memur, müfettişten davacı oldu. 
     Adana 2. Asliye Ceza Mahkemesi'ndeki ilk duruşmada, Devlet Demir Yolları 6. Bölge Müdürlüğü'nde güvenlik görevlisi davacı Abdullah Çakıcıoğlu 31 ile yine aynı kurumda müfettiş olarak görev yapan tutuksuz sanık Göker Yurdakul 52 hazır bulundu. 
     Davacı Abdullah Çakıcıoğlu, kurumdaki bir ''Cinsel Taciz'' iddiasıyla ilgili konuyu araştırmakla görevli müfettiş Göker Yurdakul'un güvenlik görevlilerini Kuranıkerim'e el bastırarak ifadelerini aldığını öne sürdü. 
     ''Böyle bir şey olamaz. Şikayetçiyim'' diyen Çakıcıoğlu, ''Benim ifademi alırken de Kuranıkerim'e el bastırdı. Böyle bir uygulama Türkiye Cumhuriyeti'nin hiçbir yerinde yok, olamaz da'' dedi. 
     Sanık Göker Yurdakul ise, hakkındaki suçlamayı kabul etmediğini belirterek, ''Kurumda, bir cinsel taciz olayıyla ilgili bazı tanıkların ifadesini aldım. Kuranıkerim'e el bastırmadım. Sadece yemin ettirdim. Her zamanda Atatürk ilke ve devrimleri doğrultusunda hareket ettim. Suçsuzum'' dedi. 
     Mahkeme heyeti de, dosyadaki eksikliklerin tamamlanmasına, tanıkların önümüzdeki duruşmada dinlenmesine karar vererek, duruşmayı erteledi. 
     Sanık Göker Yurdakul hakkında, ''görevini kötüye kullandığı'' grekçesiyle 1 yıldan 3 yıla kadar ağır hapis cezası isteniyor. 
     





</TEXT>
</DOC>
