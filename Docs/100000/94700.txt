<DOC>
<DOCNO> 94700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur04.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ABD Başkanı Clinton İstanbul'da... 
</HEADLINE>
<TEXT>

     Eski ABD Başkanı Bill Clinton, Türkiye'nin Avrupa Birliği'ne AB üyeliği için yıllarca çalıştığını belirterek, ''Biz AB'yi harekete geçirdik ve Türkiye için bir kapı açıldı'' dedi. 
     Türk-Amerikan İşadamları Derneği'nin TABA davetlisi olarak İstanbul'a gelen Clinton, kendisini izleyen gazetecilerin sorularını yanıtladı. 
     Clinton, ''Sisam Adası'nda bulunan Devlet Bakanı Kemal Derviş ile görüşüp görüşmedikleri'' yolundaki soru üzerine, Derviş ile biraraya gelerek bir süre görüştüklerini söyledi. 
     Bill Clinton, ''Derviş ile Türkiye'nin AB ve Yunanistan ile ilişkileri konusunda konuştuk'' dedi. 
     Türkiye'nin AB'ye üyeliği konusunda ABD'nin görüşünün ne olduğuna ilişkin bir soru üzerine de Clinton, ''Kendi pozisyonuma göre söylersem, ben yıllarca Türkiye'nin AB'ye girmesini kuvvetle destekledim ve bu konuda çalıştım. Biz AB'yi harekete geçirdik ve Türkiye için bir kapı açıldı. Bunu yapmaya da devam edeceğim'' yanıtını verdi. 
     Clinton, ''Türkiye'ye daha önce yaptığı ziyarette kucağına alarak sevdiği 'Erkan bebeği' hatırlayıp hatırlamadığı'' sorusu üzerine de ''Kesinlikle hatırlıyorum. Benim bebeğim nasıl '' dedi. 
     Bu arada, Clinton'u takip eden çok sayıda basın mensubu arasında kısa süreli izdiham yaşandı. 
     Clinton daha sonra eskort ve korumaların geniş güvenlik önlemleri altında, İstanbul'da ikamet edeceği Çırağan Sarayı'na geldi. 
     
</TEXT>
</DOC>
