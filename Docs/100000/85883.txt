<DOC>
<DOCNO> 85883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun29.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Rusya ile tam bir uyum içindeyiz" 
</HEADLINE>
<TEXT>

     Rusya Devlet Başkanı Vladimir Putin ve ABD Başkanı George Bush, Kremlin Sarayı'nda yaptıkları görüşmelerin ardından ortak basın toplantısı düzenlediler. 
     Basın toplantısından önce imzalanan, stratejik nükleer silahların azaltılmasını öngören antlaşma ile taraflar, nükleer savaş başlıklarını 2012 yılına kadar ''1700-2200'' arası düzeye indirmeyi kabul ettiler. 
     Tarafların yayımladıkları ortak bildiride, füze savunma alanında karşılıklı güvenin oluşturulmasını amaçlayan çalışma yapılacağı belirtildi. ABD'nin, füze savunma sistemlerinin sınırlandırılmasını öngören 1972 tarihli ABM antlaşmasından çekilmesi Rusya'da rahatsızlığa yol açmıştı. 
     Bush, basın toplantısında, ''görüşmelerin yapıcı bir çalışma ortamında geçtiğini'' belirtti. 
     Bush, ''Soğuk Savaş dönemi sona erdi. Bu savaşın sonuçlarını da sildik. Şunu kaydetmek istiyorum ki, global terörizme karşı mücadele konusunda artık sıkı bir işbirliği dönemi içerisine girmiş bulunuyoruz. Putin'in bu konulardaki anlayışı için kendisine teşekkür etmek istiyorum'' dedi. 
     Rusya-NATO işbirliğinin düzeyinin yükseltilmesine büyük önem verdiklerini ifade eden Bush, ''Artık Rusya ve NATO rakip veya düşman değiller. Bu hem bizim ülkelerimiz, hem de bütün dünya halkları için iyi bir şeydir'' diye konuştu. 
     
     BUSH ''BAKÜ-CEYHAN'DA İŞBİRLİĞİ'' 
     Bush, görüşmelerde Afganistan ve diğer bölgelerdeki konuları da ele aldıklarını ifade etti. 
     ABD Başkanı, ekonomi, enerji, petrol konularına değindiklerini belirtti ve ''Bakü-Ceyhan petrol boru hattı projesini de görüştük'' dedi. 
     ''Enerji konularında Rusya ile ortaklık içerisindeyiz'' diyen Bush, Rusya'nın Hazar Denizi'ndeki petrolünün, Bakü-Ceyhan ile iletilmesi konusunu da ele aldıkların ifade etti. 
     
     İRAN TARTIŞMASI 
     Bush, basın toplantısında, zirvenin gündem maddeleri arasında bulunan İran sorununa da değindi ve iki ülkenin bu sorun ile ilgili işbirliği yapacaklarını açıkladı. Bush, İran konusunun görüşmelerinin önemli maddeleri arasında bulunduğunu ifade etti. 
     ABD, Rusya'yı, İran'a nükleer silah ve füze üretiminde yardımcı olmakla suçluyordu. 
     Putin de, ''İran ile yaptığımız işbirliği, kitle imha silahlarının yayılmasının önlenmesi sistemine aykırı değil'' dedi. Bu sözler, Rusya'nın, İran ile nükleer enerji alanında yaptığını belirttiği işbirliğinden geri adım atmadığını ortaya koydu. 
     Putin ayrıca, ''İran'ın ve başka bazı ülkelerin füze üretim programından haberimiz var, ancak bunun batılı bazı firmaların desteği ile sürdürüldüğü konusunda elimizde istihbarat bulunuyor'' dedi. 
     Putin, Bush'a, İran ile yaptıkları işbirliğinin, bu ülkenin kitle imha silahı edinmesi ile sonuçlanmayacağı konusunda güvence verdiğini de kaydetti. 
     Doruk öncesinde Amerikalı yetkililer, Rusya'nın İran'a desteğini gösteren istihbarat bilgilerine sahip olduklarını belirtmişlerdi. 
     Putin de ABD istihbaratına karşı, kendilerinin de Batı'ya karşı istihbarat bilgilerinin olduğunu belirterek yanıt verdi. 
     
     STRATEJİK İLİŞKİLER 
     Rusya Devlet Başkanı Vladimir Putin, doruğun en önemli sonucunun, stratejik silahlarda yapılan indirim ve iki ülke arasında yeni stratejik ilişkilerin başlangıcının ilan edilmesi olduğunu söyledi. 
     Putin, iki ülke arasında yeni stratejik ilişkilerin başlangıcını belirleyen belgenin, ekonomik işbirliğinin ve iki ülke halkları arasındaki bağların güçlendirilmesi için olumlu bir ortam yaratacağını belirtti. 
     Taraflar, iki ülke arasında varolan Afganistan ile ilgili ortak çalışma grubunun, terörizme karşı mücadele çalışma grubuna dönüştürülmesini de kararlaştırdılar. 
     İki lider, Ortadoğu ile ilgili bildirilerinde de, barış sürecine geri dönülmesi için çok enerjik girişimler gerektiğini vurguladılar. 
     Liderler, İsrail'in terörizme karşı mücadele hakkının bulunmasına karşın, her iki tarafın, eylemlerinin sonuçlarını da düşünmeleri gerektiğini kaydettiler. 
     





</TEXT>
</DOC>
