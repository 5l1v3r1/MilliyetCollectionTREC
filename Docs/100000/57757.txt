<DOC>
<DOCNO> 57757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sondun14.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den ABD'ye teşekkür, AB'ye uyarı.. 
</HEADLINE>
<TEXT>

     NATO toplantıları sırasında konuşan Milli Savunma Bakanı Çakmakoğlu, Türkiye'nin terörizme karşı mücadelesi konusunda destek veren ABD'ye teşekkür ederken, AB ülkelerini de uyardı. 
     Avrupalı müttefiklerin katıldığı ilk toplantıdaki konuşmasında, terörizme karşı ortak mücadele konusunda ''ABD'nin görünür desteği'' üzerinde duran Çakmakoğlu, Washington'ın terör örgütleri listesini örnek göstererek, Avrupalı müttefiklerden de bu tavrı izlemelerini beklediğini söyledi. 
     Nükleer Planlama Grubu NPG toplantılarında, ABD Savunma Bakanı Donald Rumsfeld teknik bilgiler verdi. 
     NATO'nun askeri kanadı dışında kalan Fransa'nın katılmadığı Savunma Planlama Komitesi DPC toplantısında da, ittifakın savunma planları ve askeri yetenekeleri gözden geçirildi. 
     Çakmakoğlu, bu toplantıda, Türkiye'nin ekonomik güçlüklere rağmen Washington zirvesinde belirlenen çizgide ilerleyerek, savunma yeteneklerine ilişkin yatırımlarını sürdürdüğünü belirtti. 
     Fransa'nın da katılımıyla yapılan Kuzey Atlantik Konseyi CAN 
     toplantısında, ana gündem maddesini terörizm konusu oluşturdu. 
     ABD Savunma Bakanı Rumsfeld, bu toplantıda müttefikleri uyaran bir konuşma yaparak, terörizme karşı mücadelenin diğer savaşlardan farklı olduğunu, çok boyutlu ve karmaşık bir nitelik arz ettiğini, NATO'nun hazırlıklı olması gerektiğini söyledi. Rumsfeld, terörist eylemleri yapanlar kadar, onları destekleyen veya karşı mücadeleye katılmayanların da sorumlu tutulacağını tekrarladı. 
     Sabahattin Çakmakoğlu, CAN toplantısında yaptığı konuşmada, ''terörizmin dini, rengi, dili ve kültürü bulunmadığını, bütün terörist eylemlerin tek ortak noktasının şiddet kullanmak suretiyle masum insanları dehşete düşürmek olduğunu'' söyledi. 
     Terörle mücadelenin bir anlayış birliği gerektirdiği üzerinde duran Çakmakoğlu, terörü yapanlar kadar, destekleyenlerin de sorumluluk taşıdığını, bazı terör örgütlerinin demokratik sivil toplum örgütü kisvesi altında faaliyet göstermelerinin yanıltıcı olabildiğini, Türkiye'nin bu konuda uzun yıllar Avrupa ülkelerini uyardığını, ancak destek alamadığını, buna rağmen terörle mücadelede başarılı olduğunu belirtti. 
     Çakmakoğlu, ABD'ye, ''Türkiye'nin terörle mücadelesinde verdiği destekten dolayı'' teşekkür ederek, Türkiye'ye karşı terörist eylemler yapan örgütlerin isimlerinin ABD tarafından belirlenen listede yer almasından duyulan memnuniyeti ifade etti ve AB ülkelerine de aynı yönde davranmaları çağrısında bulundu. 
     Toplantı sonunda tekrar söz alan ABD Savunma Bakanı Donald Rumsfeld, ''Çakmakoğlu'nun Türkiye içinde ve dışında faaliyet gösteren terör odaklarıyla ilgili sözlerinin çok önemli olduğunu, bunların diğer müttefikler tarafından anlaşılması ve destek görmesi gerektiğini söyledi. 
     






</TEXT>
</DOC>
