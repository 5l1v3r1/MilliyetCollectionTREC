<DOC>
<DOCNO> 92232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo01.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara kartallar sahaya indi 
</HEADLINE>
<TEXT>

     Beşiktaş, 2002-2003 futbol sezonunun hazırlıklarına başladı. 
     Yeni Teknik Direktör Mircea Lucescu yönetiminde BJK Nevzat Demir Tesisleri'nde yaklaşık 2 saat süren antrenmanda, siyah-beyazlı futbolcular kondisyon ağırlıklı çalışmanın ardından, çift kale maç yaptılar. Antrenmanda futbolcuların bir hayli hırslı ve istekli oldukları görüldü, sezonun ilk idmanının 2 saat sürmesi futbolcuları bir hayli yordu. 
     Bu arada, A Milli Futbol Takımı kampında bulunan İlhan Mansız ve Tayfur, İsviçre kampına doğrudan katılacak olan Zago ve yarın İstanbul'da olması beklenen Ronaldo çalışmada yer almadı. 
     
     7 YENİ TRANSFER ANTRENMANDA 
     Beşiktaş'ın bu sezon transfer ettiği 7 yeni oyuncusu da sezonun ilk çalışmasına katıldı. 
     Kolombilayı kaleci Cordoba, Sergen, Serdar, Tolga, Zafer, Göksel ve Kaan Dobra, siyah-beyazlıların yeni transferleri olarak antrenmanda yer aldı. 
     Bu arada PAF takımda forma giyen Erman, Evren, Engin ve İskender de A takımla çalıştı. 
     
     NICULESCU ANTRENMANDA 
     Siyah-beyazlıların transfer görüşmelerini sürdürdüğü ve asbaşkan Yıldırım Demirören'in henüz anlaşmaya varamadıklarını belirttiği Rumen Radu Niculescu da çalışmaya katıldı. Geçen yıl Galatasaray forması giyen ve teknik direktör Lucescu'nun isteğiyle İstanbul'a gelen Niculescu ile yöneticilerin birkaç gün içinde kesin anlaşmaya varması bekleniyor. 
     
     SERGEN YARIDA BIRAKTI 
     Uzun bir aradan sonra Beşiktaş'a dönen Sergen Yalçın, dizindeki sakatlık nedeniyle antrenmanı yarıda bıraktı. 
     Dizi bandajlı olarak sahaya çıkan Sergen, bir süre takım arkadaşlarıyla koştuktan sonra dizindeki ağrılar nüksedince, antrenmanı bırakıp kondisyon merkezinde çalıştı. 
     
     EN BÜYÜK İLGİ LUCESCU'YA 
     Sezonun ilk çalışmasını izlemeye gelen 200 kadar Beşiktaşlı taraftar, en büyük ilgiyi teknik direktör Lucescu'ya gösterdi. 
     Lucescu'yu saha kenarındaki tel örgülere kadar çağıran taraftarlar, daha sonra Rumen teknik adamdan imza almak için birbirleriyle yarıştılar. 
     Bu arada, antrenör Feyyaz Uçar ve yeni transferler de taraftarların ilgisiyle karşılaştı. 
     
     BASINA YARIM SAAT İZİN 
     Teknik Direktör Lucescu, sezonun ilk çalışması olmasına rağmen basın mensuplarına çekim yapmaları için sadece yarım saat izin verdi. 
     Medya mensupları, çalışmanın ilk yarım saatini görüntüledikten sonra sahadan ayrıldılar. 
     Öte yandan, yöneticiler de sezonun ilk çalışmasına ilgi gösterdiler. 
     Asbaşkanlar Yıldırım Demirören, Kıvanç Oktay ve yönetici Emin Önal, Nevzat Demir Tesisleri'nde çalışmayı izledi. 
     Siyah-beyazlılar, yarın yapacakları çift antrenmanla yeni sezon hazırlıklarını sürdürecekler. 
     





</TEXT>
</DOC>
