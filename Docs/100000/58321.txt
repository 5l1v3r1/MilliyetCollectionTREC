<DOC>
<DOCNO> 58321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sonspo01.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Manejer Sinan Engin ile dobra dobra Beşiktaş... 
</HEADLINE>
<TEXT>

     Beşiktaş Futbol Takımı Menajeri Sinan Engin, futbolcuların şampiyonluktan başka şey düşünmediğini belirterek, ''Çok büyük bir aksilik olmazsa, şampiyon biz olacağız'' dedi. 
     Menajer Engin ve takım kaptanı Tayfur Havutçu, Bilgi Üniversitesi'nce, Dolapdere'deki yerleşkede düzenlenen ''Şampiyonluk yolunda Beşiktaş'' konulu panele katılarak, öğrencilerin sorularını yanıtladı. 
     Menajer Engin, burada bir öğrencinin, ''Beşiktaş Kulübü'nde menajerlik dışında başka bir görev düşünüyor musunuz '' sorusuna, ''Gelecekte başkan yaparsanız sevinirim. Gönlümüz Serdar Bilgili'den yana, ama çok ileride şartlar oluşursa başkanlığı düşünürüm'' yanıtını verdi. 
     Yeni dönemde Serdar Bilgili'ye bir şans daha verilmesi gerektiğini belirten, Bilgili'nin, geçmişte yaşadığı dezavantajları yeni dönemde yaşamayacağını ve başarılı olacağını iddia eden Engin, futbol takımının da kongreden etkilenmemesi gerektiğini söyledi. 
     Engin, ''Futbolcuların tek hedefi var. O da şampiyon olmak. O nedenle yeni gelecek yönetim bize ayak uyduracak. Biz yönetimlere değil'' dedi. 
     Sinan Engin, şampiyonluğu kaybedeceklerini düşünmediklerini, ligin en iyi futbolcularının Beşiktaş'ta bulunduğunu da ifade ederek, ''Şampiyonluktan başka şey düşünmüyoruz. Çok büyük bir aksilik olmazsa şampiyon biz olacağız'' diye konuştu. 
     
     Nihat'ın transferi 
     Menajer Sinan Engin, ''Nihat neden satılıyor '' şeklindeki bir soruyu da şöyle yanıtladı 
     ''Nihat'a, İspanya'nın Real Sociedad Kulübü'nden bir teklif var. 
     Bu teklif, hem bizim hem de Nihat açısından oldukça cazip. Böyle teklifleri değerlendirmek lazım. Nihat'tan gelecek paraya endeksliyiz. 
     Bu para bizi rahatlatacak. Bu parayla mevcut futbolcularımıza ödemelerimizi gününde yapmak istiyoruz. Hesaplarımıza uyarsa bir oyuncu transferi de yapabiliriz. Gelecek yıl için bazı oyuncularla görüşmelerimiz var ve önümüzdeki günlerde bunlara imza attıracağız.'' 2002 yılı sonuna kadar Beşiktaş'la sözleşmesi bulunduğunu, 
     kongreden sonra yeni bir yönetim oluşursa, nezaketen görevi bırakacağını anlatan Engin, amacının, gelecekte menajer olmak isteyenlere, ''Sinan Engin gibi menajer olmak istiyorum'' dedirtmek olduğunu söyledi. Engin, ''Bir taraftarın Fenerbahçe, stadını 60 bin kişi kapasiteye çıkartıyor. Galatasaray, yeni bir kaynak bulmuş, 40 bin kişilik stat yapacakmış'' derken, ''Kaynak Ardürrahim'' diye espri yaptı. Bursaspor'dan Galatasaray'a transfer olan Murat Sözkesen'in, daha ucuz bir bedele Beşiktaş'a gelmek istediğini ancak, kendilerinin bu oyuncudan vazgeçtiklerini kaydeden Sinan Engin, Abdürrahim Albayrak'ın bir televizyon kanalında ''Murat'ı Beşiktaş'ın elinden aldık'' şeklinde konuştuğunu, kendisinin ise buna yanıt vermek ihtiyacı duymadığını bildirdi. Engin, ''Çünkü o arkadaşın kapasitesi o kadar. Bilsin ki Beşiktaş, almak istediği futbolcuyu alır'' dedi. Sergen'e Beşiktaş forması giydirmeyi istediğini de dile getiren Sinan Engin, ''Kendisine güveniyordum, kefildim. Christoph Daum da görüşmüştü. Ama maddi manevi birtakım olaylar nedeniyle transferinden vazgeçtik'' diye konuştu. 
     
     En büyük transfer 
     Beşiktaş Futbol Takımı Kaptanı Tayfur Havutçu da, bu sezon şampiyonluktan başka bir şey düşünmediklerini ve yapılacak kongrenin takımı etkilemeyeceğini söyledi. 
     Kongrenin, kendileri dışında bir olay olduğunu belirten Tayfur, çeşitli sorulara yanıt verirken, kendisini orta sahada daha başarılı gördüğünü, teknik direktör Daum ile ilişkilerinde bir sorun bulunmadığını, Daum'un ara sıra yaptığı açıklamaları, futbolcuları motive etmek amacıyla yaptığını dile getirdi. 
     Tayfur, bir soru üzerine de, ''Beşiktaş'ta geçen yılın en iyi transferi Sinan Engin'dir'' dedi. 
     






</TEXT>
</DOC>
