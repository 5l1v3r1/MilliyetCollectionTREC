<DOC>
<DOCNO> 91982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun38.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde Fransa'yı AİHM'de mahkum ettirdi 
</HEADLINE>
<TEXT>

     Avrupa İnsan Hakları Mahkemesi AİHM , Le Monde gazetesinin ve yazarlarının yaptığı bir şikayet başvurusunda, Fransa'nın Avrupa İnsan Hakları Sözleşmesi'nin AİHS ifade özgürlüğü ile ilgili 10. maddesini ihlal ettiği görüşüne vardı. 
     AİHM kararı gereği, Fransa, Le Monde gazetesine ve yazarlarına mahkeme masrafları da içinde olmak üzere yaklaşık 25 bin euro ödeyecek. 
     Le Monde gazetesi, 1995 yılında uyuşturucu trafiğiyle ilgili manşetten verdiği bir haberde, Fas Kralı 2. Hasan'ın yakın çevresinin esrar kaçakçılığı suçlamalarına hedef olduğunu bildirmişti. 
     Fas Kralı, Fransa Dışişleri Bakanlığı nezdinde girişimde bulunarak, bir devlet başkanına hakaret ettiği gerekçesiyle Le Monde gazetesi aleyhine dava açmıştı. 
     Paris Mahkemesi'nin bu başvuruyu reddetmesinden sonra, Fas yetkilileri, Temyiz Mahkemesi'ne başvurmuşlardı. Temyiz Mahkemesi ise Le Monde gazetesinin bu haberi verirken iyiniyetli davranmadığı gerekçesiyle suçlu bularak, Kral Hasan'a sembolik 1 Frank para cezası ödemesini kararlaştırmıştı. 
     Le Monde, bu karardan sonra 1999 yılında Fransa aleyhine AİHM'e şikayet başvurusunda bulunmuştu. 
     





</TEXT>
</DOC>
