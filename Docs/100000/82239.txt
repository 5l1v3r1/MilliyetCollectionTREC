<DOC>
<DOCNO> 82239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun22.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Arafat'ı suçlayan raporu yayınladı 
</HEADLINE>
<TEXT>

     İsrail hükümeti, Filistin Devlet Başkanı Yaser Arafat'ı terörizmi desteklemekle suçlayan raporunu yayınladı. 
     ABD'ye giden İsrail Başbakanı Ariel Şaron'un, 100 sayfadan oluşan bu raporu Salı günü görüşeceği Başkan George Bush'a vermesi bekleniyor. 
     Raporda, Arafat'ın İsrail'e karşı son zamanlarda düzenlenen intihar saldırılarının sorumlusu olduğu ve bu saldırılara Filistin yönetiminin Avrupa Birliği'nden aldığı fonlarla mali destek sağladığı öne sürülüyor. 
     İsrail ordusunun Batı Şeria'daki son operasyonları sırasında İsrail istihbaratının ele geçirdiği bildirilen belgelere dayanarak raporu kaleme alan İsrailli Bakan David Naveh, ''Arafat ve yakın çalışma arkadaşlarının İsrailli sivillerin soğuk kanlı bir şekilde öldürülmelerinden doğrudan sorumlu olduklarını''savundu. 
     





</TEXT>
</DOC>
