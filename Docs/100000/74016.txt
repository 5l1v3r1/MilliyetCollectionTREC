<DOC>
<DOCNO> 74016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/soneko10.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar, 1 milyon 350 bin liranın altına düştü... 
</HEADLINE>
<TEXT>

     İstanbul serbest piyasada dolar, 1 milyon 341 bin liradan satılıyor. Bankalararası piyasada ise dolar alış kotasyonları 1 milyon 334-336 bin lira, satış kotasyonları 1 milyon 340-343 bin lira arasında değişiyor. 
     22 Şubat'ta sabaha karşı alınan bir kararla dalgalı kura 
     geçildikten sonra 700 bin liralık seviyelerden 900 binli rakamlara sıçrayan ve yükselişini takip eden günlerde sürdüren ABD doları, 13 Temmuz'da bugünkü rakam olan 1 milyon 340 bin lira seviyesine ulaştı. Daha sonra inişli çıkışlı bir seyir izleyen dolar, 17 Eylül 2001'de 1.5 milyon lirayı, 4 Ekim 2001'de 1.6 milyon lirayı aştı. 19 Ekim'de en yüksek seviyesi 1 milyon 654 bin lirayı gördü. Altın ve para piyasaları uzmanı Mehmet Ali Yıldırımtürk, makroekonomik gelişmelerdeki olumlu hava ve enflasyon rakamlarının düşüyor olmasının TL enstrümanlarını daha karlı hale getirdiğini belirterek, şunları kaydetti ''Dolayısıyla uzun süreden beri dövizde olan yatırımcılar, bu pozisyonlarını TL'ye çevirmeye başladılar. Bu da dövizde bir arz cephesi oluşturuyor. Ayrıca Hazine'nin dış piyasalarda yaptığı Eurobond cinsinden borçlanmalarla da içeriye gören döviz, arz cephesini daha da genişletiyor. Bu nedenle dövizde yükselişler yerine gerilemeler oluyor. Ancak daha fazla gerilemesi halinde önümüzdeki haftalarda Merkez Bankası'nın alış yönünde bir ihale açması ihtimali olabilir.'' Yıldırımtürk, Merkez Bankası'nın para politikası çerçevesinde çok iyi bir performans gösterdiğini ve piyasaları çok yakından takip ederek fiyat istikrarı sağlamaya çalıştığını anlattı. Yıldırımtürk, ''O bakımdan dövizde bir fiyat istikrarı oluşturmak için zaman zaman bunu söylemleriyle, zaman zaman da gecelik faiz oranlarını kotasyon indirimi şeklinde yaparak dövize biraz talep getirmeye çalışıyor'' diye konuştu. Mehmet Ali Yıldırımtürk, dövizin daha fazla düşmesini beklemediklerini ve bu rakamlarda dengeleneceğini belirterek, ''Dolarda 1 milyon 350 bin rakamı taban fiyat olarak düşünülebilir'' dedi. 
     






</TEXT>
</DOC>
