<DOC>
<DOCNO> 88188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/guncel/gun01.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni RTÜK Başkanı Fatih Karaca Milliyet’e konuştu 
</HEADLINE>
<TEXT>
İrticayla mücadele aynen sürecek 
Göreve başladığı ilk gün Milliyet’e açıklamalarda bulunan Karaca, "MGK’nın hassasiyet gösterdiği konulara RTÜK de hassasiyet gösterecek" dedi 
     YILDIZ YAZICIOĞLU Ankara 

     Radyo Televizyon Üst Kurulu RTÜK Başkanlığı’na seçilen Fatih Karaca, yeni dönemde de irticai ve bölücü yayınlarla mücadelemiz sürecek" dedi. Karaca, MGK’nın hassasiyet gösterdiği konulara RTÜK’ün de aynı hassasiyetle yaklaşacağını açıkladı. Yeni görevine başladığı ilk gün Milliyet’e açıklamalarda bulunan Karaca, öncelikle iletişim fakülteleri dekanlarıyla bir araya geleceğini ve ortak değerlendirmelerde bulunacaklarını bildirdi. 
     Yeni yasa hakkında Anayasa Mahkemesi’nce nihai karar verilene kadar mevcut RTÜK Yasası’na göre hareket edeceklerini vurgulayan Karaca, dekanlar toplantısı sonrası ulusal televizyon yöneticilerini de davet edeceğini açıkladı. Ulusal kanallarla ilgili toplantıyı yerel kanal yöneticileriyle sürdüreceğini kaydeden Karaca, radyo ve televizyon yayınlarında "kamusal yayıncılık" anlayışının ön planda tutulmasına dikkat edeceklerini dile getirdi. 
     
     Ekran karartma en son 
     Yeni RTÜK yasasındaki temel değişikliği, "Bir program veya küçük bir hata nedeniyle tüm ekranın karartılması cezasının kalkması" olarak değerlendiren Karaca, "Şimdi tampon cezalar getirildi. Ekran karartma, cezalandırma son aşama olarak düşünüldü. Ancak irticai ve bölücü yayınlara karşı lisans iptalinde kesinlikle tereddüt etmeyeceğiz" diye konuştu. 
     Frekans planlarını Telekomünikasyon Kurumu’na gönderdiklerini de kaydeden Fatih Karaca, yeni dönemde özellikle izlenme ölçümü rating konusunda aktif davranacaklarını, halen izlenme ölçümlerini yürüten AGB şirketiyle de görüşeceklerini belirtti. 
     



 GÜNCEL 




















</TEXT>
</DOC>
