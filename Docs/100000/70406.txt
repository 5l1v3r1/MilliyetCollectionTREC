<DOC>
<DOCNO> 70406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/soneko07.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
''Bankacılık sektörü ayağa kalkmadan hiçbir sektör kalkamaz'' 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, hedeflerinin 5 yılda 500 milyar dolarlık bir bankacılık sektörü yaratmak olduğunu söyledi. 
     Akçakoca, Ankara'da düzenlenen ''Bankacılık Sisteminin Temel Sorunları ve Yeniden Yapılandırılması'' konulu panelde yaptığı konuşmada, sektördeki sorunların herkes tarafından bilindiğini, kendilerinin de 50 yılın birikimlerini çok kısa vadede çözmeye çalıştıklarını vurguladı. 
     Bankacılık sektörü ayağa kalkmadan, bu sektördeki sorunlar çözülmeden Türkiye'de hiçbir sektörün ayağa kalkamayacağını ve problemlerin halledilemeyeceğini kaydeden Akçakoca, sektördeki sermaye yeterlilik rasyosunu artırmayı planladıklarını ifade etti. Akçakoca, kendisinin gönlünden de yeterlilik rasyosunu 12'ye çıkarmanın geçtiğini, hatta dünyada 14 rakamlarının konuşulduğunu, ancak ekonomik sermaye oranının göz önünde bulundurulduğunu kaydetti. 
     
     Nasıl bir sektör isteniyor 

     Sistemin donuk krediler yönünden sancılı olduğunu belirten Akçakoca, bu nedenle üçüncü denetime yöneldiklerine dikkat çekti. 
     Bundan sonra sektörde sermaye katkısını gündeme geleceğini anlatan BDDK Başkanı, belirli koşulları sağlayamayan bankaların da birleştirilerek, güçlendirileceğini belirtti. 
     Akçakoca, yeni dönemde sektöre yönelik beklentilerini de şöyle sıraladı 
     ''Hedefimiz 5 yılda 500 milyar dolarlık bir bankacılık sektörü yaratmak. Bunun yüzde 25'inin yabancı bankalardan oluşmasını bekliyoruz. Bankaların risk konusunda bilgili, deneyimli, uyanık olmalarını bekliyoruz. Faaliyet karı üretmelerini bekliyoruz. Reel sektörle aralarında sorun olmamasını ve sektöre katkı sağlamalarını bekliyoruz. Refaha yararlı atılım yapmalarını bekliyoruz.'' 
     
     İstanbul yaklaşımı 

     Konuşmasında İstanbul yaklaşımının mutlak surette hayata geçirilmesi gereğine işaret eden Akçakoca, BDDK olarak bu konuda üzerlerine düşeni yaptıklarını belirtti. 
     Bankacılık sektöründe yaşanan gelişmeleri de anlatan BDDK Başkanı, 1980 sonrasındaki temel gelişmeler çerçevesinde banka sayısı ve istihdamda büyüme yaşandığını, dışa açılma ve uluslararası finans sistemi ile bütünleşmenin meydana geldiğini bildirdi. Sektördeki yapısal sorunların ne tür sonuçlar doğurduğu hakkında da görüşlerini açıklayan Akçakoca, Kasım ve Şubat krizleri ile birlikte ortaya çıkan gelişmeler hakkında da bilgi verdi. Daha sonra bankacılık sektöründeki yeniden yapılandırma çalışmalarına değinen Engin Akçakoca, bu kapsamda kamu bankalarında stratejik plan ve detaylı yeniden yapılandırma programının uygulamaya konulduğunu söyledi. Akçakoca, program ile birlikte bu yıl Vakıfbank'ın özelleştirme sürecinin sonuçlandırılacağını, Haziran ayı sonuna kadar da şube sayısının 897, çalışan sayısının ise 16 bin azaltılacağını vurguladı. Tasarruf Mevduatı Sigorta Fonu kapsamındaki bankalara dönük çalışmalar konusunda da bilgi veren Akçakoca, aktif yönetim ve tahsilat çalışmalarında 6 bin 110 kurumsal, 63 bin 717 bireysel kredi dosyasının Tahsilat Dairesi'ne aktarıldığını, 48 borçludan 1.7 milyar dolar tutarındaki alacağın protokole bağlandığını kaydetti. 
     
     Özel bankalar ve Demirbank 

     BDDK Başkanı, özel bankaların da güçlü bir yapıya kavuşturulması gereğine işaret ettiği konuşmasında, bu şekilde şeffaflığın ve sektöre güvenin pekişeceğini, devir ve birleşmeler için uygun ortam yaratılacağını, reel sektöre dönük kredi imkanlarının da artacağını anlattı. 
     Bu arada Akçakoca, paneldeki diğer konuşmacıların Demirbank'la ilgili eleştirileri üzerine de, ''Bugün olan kriterler o gün olmadığı için pırıl pırıl bir banka o gün gitti'' dedi. 
     






</TEXT>
</DOC>
