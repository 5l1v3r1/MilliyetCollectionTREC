<DOC>
<DOCNO> 65728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur06.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon Akşehir'de 7 kişi yaralandı 
</HEADLINE>
<TEXT>

     Afyon'un Bolvadin İlçesi'nde bu sabah meydana gelen 6 büyüklüğündeki deprem, Konya, Uşak, Eskişehir, Bilecik, Bursa, Yalova ve Kütahya illerinde de hissedilirken, Konya'nın Akşehir İlçesi'nde 7 kişi, panik nedeniyle yaralandı. 
     Alınan bilgiye göre, saat 09.15 sıralarında meydana gelen ve Konya ile çevresinde de hissedilen deprem nedeniyle, Konya şehir merkezinde birçok vatandaş, panikle binaların dışına çıktı. 
     Akşehir İlçesi'nde, Halime Çakar, Hüseyin Aktay, Mehmet Şahin, Nilgün Aydın, Fatma Sönmez, Fatma Küçükahçı ve Selver Paput, penikle evlerinin balkon ve pencerelerinden atlayarak yaralandı. 
     Konya Emniyet Müdür Yardımcısı Osman Olgun, Konya ve ilçelerinde, ilk alınan bilgilere göre büyük hasar olmadığını, Akşehir İlçesi'nde yaralanan 7 kişinin sağlık durumlarının iyi olduğunu bildirdi. 
     
     Yalova... 
     Deprem, Bursa, Yalova ve Kütahya illerinde de hissedildi. 
     Afyon'da meydana gelen şiddetli deprem, daha önce 17 Ağustos depreminde büyük zarar gören Yalova'da, halkın kısa süreli de olsa panik yaşamasına neden oldu. 
     Deprem anında, kent merkezindeki dersanelerde panik yaşandığı gözlenirken, çok katlı binaların bulunduğu Süleymanbey ve Bahçelievler mahallelerinde oturan vatandaşlar da evlerinden açık alanlara çıktılar. 
     Yalova Kriz Koordinasyon Merkezi yetkilileri, kentte korkulacak bir durum olmadığını ve herhangi bir hasarın tespit edilmediğini bildirdiler. 
     Eskişehir'de de halk evlerinden sokaklara çıkarken, Eskişehir ve Bilecik il merkezleri ile ilçelerinde herhangi bir hasar meydana gelmediği bildirildi. 
     
     Uşak... 
     Afyon'un Bolvadin İlçesi'nde meydana gelen 6 büyüklüğündeki depremin hissedildiği Uşak ve Denizli'de durumun normal olduğu bildirildi. 
     İl merkezi ve ilçelerde, ilk belirlemelere göre ölen ya da yaralanan olmazken, yıkılan ev de bulunmuyor. 
     İlk sarsıntıyla evlerinden korkuyla fırlayan Uşaklılar, ikinci sarsıntıyla yeniden şok yaşadılar. Bir süre dışarıda bekleyen Uşaklılardan bazıları evlerine girerken, bazılarının halen evlerine girmekte tereddüt ettiği gözlendi. 
     Yetkililer, şu ana kadar kendilerine ulaşan can ve mal kaybı bilgisi bulunmadığını belirttiler. 
     






</TEXT>
</DOC>
