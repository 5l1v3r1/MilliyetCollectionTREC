<DOC>
<DOCNO> 86783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko25.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen DTM'deki görevinden ayrıldı... Neler söyledi 
</HEADLINE>
<TEXT>

     Dış Ticaret Müsteşarlığı DTM görevinden alınmasına ilişkin kararname geçen hafta Resmi Gazete'de yayımlanan Kürşad Tüzmen, görevinden alınmasına ilişkin belgeyi bugün tebellüğ ederek görevinden ayrıldı. 
     Tüzmen, ''bundan sonra e-müsteşar olarak konuşacağım. Ben bu ülkenin hizmetkarıyım, dolayısıyla nerede en iyi hizmet edeceksem o platformda olacağım'' dedi. 
     Müsteşarlıktan ayrılmadan önce basın mensupları ile bir sohbet toplantısı düzenleyen Tüzmen, ticaret müşaviri olarak atandığı Japonya'ya gitmeyeceğini, emekliliğinin dolmasına bir ay kaldığını, bu sürenin dolmasını beklediğini ve emekliliğini istediğini söyledi. 
     Müsteşarlıktan alınmasına karşın, 44 ülkenin oy birliği ile seçtiği Dünya Serbest Ekonomik İşleme Bölgeleri Birliği WEPZA 
     Yönetim Kurulu Başkanlığı görevini, süre sonu olan 2004 yılına kadar sürdüreceğini belirten Tüzmen, Japonya'ya gitmeme gerekçesini de şöyle açıkladı 
     ''Ben, müsteşarlık seviyesine gelmiş insanların, kendi istekleri de olsa müsteşarlık görevinden sonra yanlarında çalıştırdıkları ticaret müşaviri kadrolarına geçmesini yanlış bulurum. İyi bir müsteşarsa, kendisini kanıtlamışsa, bu ülke ona DTÖ veya OECD'de daimi temsilcilik veya bir büyükelçilik verebilmelidir. Her görev kutsaldır. 
     Ama bu seviyede sizin de görüşünüz alınmalı ve şık olması gerekirdi. 
     Ben Ankara'dan çıkamadığımı söylemiştim, biraz abartılı bir şekilde Japonya'ya gönderiliyorum.'' 
     
     E-MÜSTAŞAR... 

     Basın toplantısında müsteşarlıkta görev yaptığı sürece gerçekleştirdiği çalışmalar hakkında bilgi veren Tüzmen, ''e-Türkiye''ye geçmek, ticareti elektroink ortama taşımak için çalışma yaptıklarını hatırlatarak, ''Bundan sonra ben de e-müsteşar haline geleceğim. Bu e , eski müstaşar, emekli müsteşar veya elektronik müsteşar anlamına gelebilir'' diye espiri yaptı. 
     Bundan sonra ne yapacağı, siyaseti düşünüp düşünmediği yönündeki soru üzerine, Tüzmen, kendisinin ''bu ülkenin hizmetkarı'' olduğunu bildirerek, ''Eğer bu ülkeye daha iyi hizmet edebileceğim bir platform varsa orda yer almak istiyorum. Şu aşamada, gerek ticarette, gerek siyasette gelen tekliflerin hepsini değerlendireceğim'' dedi. 
     Kendisinin aynı zamanda dalgıç olduğunu hatırlatan Kürşad Tüzmen, ''Hiç denize atılmaktan korkan dalgıç gördünüz mü Denize atılacağım, bir süre dalacağım, nereden çıktığımı bir süre sonra görürsünüz'' diye konuştu. 
     Toplantıda, iş tecrübesi, kamu ve özel sektördeki, uluslararası kuruluşlardaki görevleri, eğitimi, çalışmaları, hobileri, üye olduğu dernek ve kuruluşları, aldığı başarı ödüllerini de içeren 2 sayfalık öz geçmiş dağıtan Tüzmen, neden görevinden alınmış olabileceği yönündeki soru üzerine, şöyle yanıt verdi 
     ''Görevimden neden alındığım sorusuna yanıt bulamadım, herkes bu soruya yanıt arıyor. Belki fazla çalıştım, fazla düzgün oldum. 
     İnsanlar çalıştıkları dönemlerde prensipleri olmalı, çizgilerini belli etmeli. Ben çizgilerimi koydum. Bu ülkeye Yürekten sevdalıyım. Bizim boynumuz yiğit boynu, bükerse ancak sevda büker. Arkada bir başarı hikayesi varsa, bunları yaratan değerler vardır. 
     Hiç şehit verilmeden toprak alındığını gördünüz mü, çok zor. 
     Bürokrasi de bazı şehitler vermek zorunda diye düşünüyorum.'' Dalgıçlığı hatırlatılarak, görevden alınmasının ''vurgun ya da zıpkın yemek'' olarak değerlendirilebileceği yönündeki soru üzerine Tüzmen, ''Bizim kadar tecrübeli dalgıçlar hiçbir zaman vurgun yemez. 
     Ben hala konuşabildiğime göre, ne zıpkın yedim, ne vurgun yedim. 
     Gemiyi batırmadan, fırtınalı havada gemiyi yürütmeye çalışıyoruz. 
     Varacağı limanı bilen bir kaptan için hangi rüzgar eserse essin o kadar önemli değil'' yorumunu yaptı. 
     Çok çalışmayı prensip edindiğini, önce ''adam'', sonra ''devlet adamı'' olmaya gayret ettiğini kaydeden Tüzmen, ''bu ülkede adam gibi adamlar çıktığını'' belirtirken, birkaç kişinin yaptığı hatanın, bir gruba ya da bir kesime çıkarılamayacağını ifade etti. 
     DTM'yi Türkiye'nin ilk üç kurumu arasına sokma hedefinde bir yere ulaştığını, ''düzgün, dürüst ve Türk iş dünyasının temsilcisi bir kurum'' bıraktığını belirten Tüzmen, ekip çalışmasında gösterdikleri destekten dolayı, DTM, Eximbank ve İGEME çalışanlarına teşekkür etti. 
     Müsteşarlığı döneminde yaptığı çalışmalardan örnekler veren Tüzmen, komşularla dış ticareti geliştirme stratejisinin oturduğunu, bu kapsamda çevre ülkelere ihracatın yüzde 26-40 düzeyinde arttığını anlatırken, ''Dış ticarette yapı taşları oturdu. Artık geriye dönüş yok. Türkiye 31 milyar dolar ihracat barajını aştı. 33 milyar dolar ihracat yapabilir'' dedi. 
     Kişi başına milli gelirin 10 bin dolara çıkması halinde, Türkiye'de etnik köken ile ilgili ortaya çıkarılmak istenen problemlerin kökünden çözüleceğini anlatan Tüzmen, ''bu ülkenin insanına, işadamına, sanayicisine, çiftçisine, siyasetçisine inandığını'' vurguladı. 
     Tüzmen, bir soru üzerine, görevinden alınmasından sonra komşu ülke yöneticilerinden çok sayıda mesaj ve davet aldığını da belirtirken, bunların ''Türkiye'nin kredisi'' olduğunu ifade etti. 
     Tüzmen, daha sonra, DTM binasının önünde DTM çalışanları ile vedalaştı. Alkışlarla uğurlanan Tüzmen, çalışanlardan, 3 kez haklarını helal etmelerini istedi. ''Allah Razı olsun'' dedikten sonra, kardeşinin arabasına binerek kurumdan ayrıldı. 
     





</TEXT>
</DOC>
