<DOC>
<DOCNO> 71729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/guncel/gun08.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dansöz oynatmak Türk kültürüne aykırı mı.. 
</HEADLINE>
<TEXT>

ÇAPRAZ ATEŞ 
     Sibel KAHRAMAN 

     Turizm Bakanlığı yabancı turistlere yönelik konaklama yerlerinde "Türk Gecesi" adıyla düzenlenen dansöz oynatma gibi eğlencelere düzenleme getirilmesi kararı aldı. 67 üniversite öğretim üyesiyle yapılan toplantı sonucu ortaya çıkan bildiride, "Dansöz oynatmak Türk kültürüne aykırıdır" denilerek, yeni bir tartışma başlatıldı. Dansöz oynatmak Türk kültürüne aykırı mıdır Konuyu ilgililerine sorduk 
     
     Bahattin Yücel Turizm eski bakanı 
Dansözlük bir birikim      Bu düşünce tarzına ve bunlarla uğraşıldığına inanamıyorum. Dansöz Mısır geleneğidir ama Türkiye de bir parçasıyla Orta Doğu’dadır. Ortadoğu’nun önemli bir parçasıdır ve kültür alışverişi olmuştur. Türkler Anadolu’da egemen olmadan önce de danslar vardı ve bu dansları kadınlar tek başlarına yaparlardı. Dansözlük tüm bunların birikiminin bir göstergesidir. Turistleri eğlendirmek için düğün yapılması ne demek Sıra gecesi Güneydoğu Anadolu’ya ait erkek erkeğe eğlence türüdür. Bu eğlence anlayışını Türkiye’yi temsil eder gibi sunmaya çalışmak bana komik geliyor. 
     
     Yıldızay Dansöz 
Turistler dansöz istiyor      Ben de şu anda bir otelin Türk gecelerinde sahne alıyorum. Bu yıllardır yapılan bir uygulama. Yeni değil. Neden tartışıldığını da anlamıyorum. Dansözlük Türk kültüründe vardır. En önemlisi de ülkemize gelen turistler öncelikle dansöz istiyor. Türk yemekleri yiyip Türk dansözlerini izlemekten büyük keyif alıyorlar. En fazla ilgiyi dansözler çekiyor. Turizm şirketleriyle dansöz olması konusunda anlaşanlar var. Ayrıca Türk gecelerinde folklor ekipleri de çıkıyor. Onlar da halk danslarından örnekler sunuyorlar. Hepsi iç içe geçmiş durumda. Dansözlük Türk kültürü değildir yaklaşımını yanlış buluyorum. 
     
     Başaran Ulusoy TÜRSAB Başkanı 
Türk kültürüne aykırı      Gelen gruplar dansöz istiyorsa oynatılır ama Türk gecesi diyorsanız dansöz oynatmamanız gerekiyor. Türk gecelerinde yemeğinden müziğine, gelenek ve göreneklerine kadar Türk kültürü tanıtılmalı. Türk gecesinde Arap kıyafetleriyle, Arap müziğiyle kimseyi oynatmamanız gerekiyor. Turizm Bakanlığı’nın bu konudaki görüşlerine tamamen katılıyorum. Dansözler çıkıyorsa bu eğlencedir, Türk gecesi değil. Dansözlük Türk kültürüne aykırıdır. Kına gecesi yapılsın, Türk yemekleri tanıtılsın, sıra geceleri düzenlensin. En zor şey orjinal değerleri korumak, en güzel şey de orjinal değerlere sahip çıkmaktır. 
     
     Prof.Dr. E. Ruhi Fığlalı Muğla Ünv. Dekanı. 
Arap kültürünü yansıtıyor      Yabancı turistlere Türk gecesi diye sunulan eğlencelerde hep dansöz çıkarılıyor. Dansöz Arap kültürünü yansıtıyor. Bizim kültürümüzde kadın - erkek bir arada oynar. Her yöreden hareketli ve bizim kültürümüzü yansıtan folklor oyunları varken bunun yerine dansöz çıkartılıyor. Garsonlara fes giydiriliyor, peçeli kızlarla harem gösterileri sunuluyor. Avrupalı kendi ülkesine dönünce de bu gördüklerini söylüyor. Aşık atışması geleneğimiz, ödüllü folklor gösterilerimizi varken, yanlış imaj veriyoruz. Bu nedenle Türk gecesi etkinliklerine düzenleme getirilmesi kararı alındı. 
     



 GÜNCEL 























</TEXT>
</DOC>
