<DOC>
<DOCNO> 51935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur15.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Türk askeri Musul'a girmedi" 
</HEADLINE>
<TEXT>

     Milli Savunma Bakanı Sabahattin Çakmakoğlu, Afganistan'da Kuzey İttifakı'nın harekata başlamış olmasıyla Türkiye'nin Afganistan'a göndereceği güç arasında ''doğrudan bir irtibat olmaması gerektiğini'' kaydetti. 
     Çakmakoğlu, Türkiye ile Moğolistan arasında Savunma Sanayi İşbirliği Anlaşması imzalanması sırasında, gazetecilerin bazı sorularını yanıtladı. 
     Bir gazetecinin, ''Afganistan'da kara harekatı başladı. Bu nedenle Afganistan'a gönderilecek Türk birliğinin misyonunda değişiklik söz konusu olabilir mi '' sorusu üzerine Çakmakoğlu, şöyle konuştu 
     ''Türkiye'nin terörle mücadeleye bakış açısı bellidir. Terör terördür, terörist teröristtir. Bununla mücadelenin milliyeti, soyu, inancı, dini, görüşlerindeki farklılık bizi ilgilendirmemektedir. 
     Terörle, terör mücadelesi yapılmaktadır. Bizim oraya göndereceğimiz gücün, özel harekat grubunun görevleriyle ilgili Başbakanlık açıklamasını tekrar gözden geçirdiğinizde, o açıklamadaki görevler dahilinde bu mücadeleyi yapacağı açıktır. Onun için Kuzey İttifakı'nın harekata başlamış olmasıyla, bizim gücümüzün doğrudan bir irtibatı olmaması gerekir.'' ''İngiliz basınında bugün, Türk askerinin Musul yakınlarına geldiği şeklinde bir haber yer aldı. Böyle bir bilgi var mı '' sorusuna ise Çakmakoğlu, ''Türk askeri Musul'a girmedi. Öyle bir bilgi bizde yok. Doğru olduğunu da hiç kabul etmemiz mümkün değil'' yanıtını verdi. 
     






</TEXT>
</DOC>
