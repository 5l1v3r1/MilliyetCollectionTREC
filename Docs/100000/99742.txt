<DOC>
<DOCNO> 99742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/guncel/gun05.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Makbuz vurgunu 
</HEADLINE>
<TEXT>

Kirlilik önleme fonu olarak alınan ve Çevre Bakanlığı’nın hesabına yatırılması gereken paralar, sahte makbuzlarla iki müşavirlik şirketinin kasasında tutuldu. Vurgunun faturası 1 trilyon lira 
     İSTANBUL Milliyet 

     İstanbul’da, iki ayrı trafik müşavirlik şirketindeki bin 890 araç dosyasında bulunan Çevre Kirliliğini Önleme Fonu makbuzlarının sahte çıktığı bildirildi. Çevre Bakanlığı hesabına yatması gereken yaklaşık 1 trilyon liranın da bu yolla şirketlerde kaldığı iddia edildi. 
     Mali Şube Müdürlüğü’nden yapılan açıklamaya göre, bir istihbaratı değerlendiren polis, Beşiktaş’ta bulunan iki ayrı trafik müşavirliği şirketindeki araç dosyalarında inceleme yaptı. İnceleme sonucunda, yaklaşık 3 bin dosyadan bin 890’ının içinde yer alan Çevre Kirliliğini Önleme Fonu makbuzlarının sahte olduğu anlaşıldı. Bunun üzerine, firma sahibi oldukları bildirilen Sait Topaloğlu ve Haluk İşgüder ile aracılık yaptığı kaydedilen Erdinç Manav ve işyerinin 4 çalışanı, polisin yaptığı operasyonla gözaltına alındı. 
     
     1998’den beri aynı yöntem 
     İşyerlerinde yapılan aramada ayrıca, sahte mühürlerle tanzim edilmiş bazı formlar da ele geçirildi. Polis yetkilileri, 1998’den bu yana yaklaşık 1 trilyon liranın Çevre Bakanlığı hesabına bankaya yatırılması gerektiği halde yatırılmadığının ve araç sahiplerine sahte makbuz verildiğinin belirlendiğini söyledi. 
     Bu arada sorgularının ardından İstanbul Adliyesi’ne sevk edilen 7 kişinin, tutuksuz yargılanmak üzere serbest bırakıldıkları bildirildi. 
     



 GÜNCEL 


















</TEXT>
</DOC>
