<DOC>
<DOCNO> 97162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur05.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanı kendisine saldıran dört kişiden birini öldürdü... 
</HEADLINE>
<TEXT>

     Kütahya'nın Emet İlçesi'ne bağlı Örencik Belde Belediye Başkanı Hasan Demirbaş, arazi anlaşmazlığı nedeniyle kendisine balta sapıyla saldıran 4 kişiden birini öldürdü 3'ünü yaraladı. 
     Örencik Beldesi'nde oturan Dursun İnan'a ait arsa, bankaya olan borcundan dolayı satışa çıkarıldı. Söz konusu arsayı Örencik Belediye Başkanı Hasan Demirbaş, yol genişletilmesi amacıyla belediye adına satın aldı. 
     Satışı belediyenin alması üzerine, arsanın eski sahibi Dursun İnan ve yanında bulunan Ömer Gül, Hüseyin Uyar ile Ahmet Duru, Belediye Başkanı Hasan Demirbaş'ın yolunu keserek balta sapıyla saldırıda bulundu. 
     Başından aldığı ağır yara ile yere yıkılan Demirbaş, silahını çekerek kendisine saldıran kişilere ateş etmeye başladı. 
     Dursun İnan, olay yerinde hayatını kaybederken, Ömer Gül, Hüseyin Uyar ve Ahmet Duru yaralandı. Kütahya Devlet Hastanesi'nde tedavi altına alınan yaralılardan Ahmet Duru'nun hayati tehlikeyi atlatamadığı bildirildi. 
     Olaydan sonra Emet Jandarma Komutanlığı'na teslim olan Belediye Başkanı Hasan Demirbaş'ın, sorgulamasının tamamlanmasının ardından adliyeye sevk edileceği belirtildi. 
     





</TEXT>
</DOC>
