<DOC>
<DOCNO> 91948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun04.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI kütüphanelerde terörist arıyor 
</HEADLINE>
<TEXT>

     Amerikan Federal Soruşturma Bürosu FBI elemanlarının, ülkedeki kütüphaneleri ziyaret ettiği ve teröristlerle bağlantıları oldukları ya da saldırı planları yaptıklarından şüphelenilen kişilerin okuma kayıtlarını kontrol ettikleri bildirildi. 
     FBI'ın, 11 Eylül saldırılarının ardından kabul edilen terörizmle mücadele yasası kapsamında giriştiği bu faaliyetle hükümet, 1970'lerden beri ilk kez kütüphane kayıtlarına yönelik geniş kapsamlı 
     bir inceleme başlatmış bulunuyor. 
     Amerikan Adalet Bakanlığı ve FBI, konuyla ilgili açıklama yapmadılar, ancak bu tür aramaların, Başkan George Bush'un geçen Ekim ayında imzaladığı yasayla artık meşru hale geldiğini belirttiler. 
     Illinois Üniversitesi'ndeki Kütüphane Araştırma Merkezi'nin yöneticilerinden Ed Lakner, üniversitenin geçen Ocak ve Şubat aylarında 1020 halk kütüphanesine yönelik bir inceleme yaptığını ve 85 kütüphaneden, federal ya da yerel yetkililer tarafından, 11 Eylül saldırılarıyla bağlantılı okuyucular hakkında bilgi vermeleri talep edildiğini açıkladı. 
     FBI'ın kontrollerine maruz kalan kütüphanelerin hemen hemen tamamının, büyük yerleşim birimlerinde bulunduğu belirtiliyor. 
     
     KÜTÜPHANECİLERİN TEPKİLERİ 
     Chicago'daki Bridgeview Halk Kütüphanesi Müdürü Kari Hanson, ''kütüphane ziyaretçileriyle ilgili bilgilerin dokunulmaz olduğunu ve kimin ne okuduğunun kimseyi ilgilendirmediğini'' söyledi. 
     Hanson, bir FBI yetkilisinin, bir kişi hakkında bilgi öğrenmek için kütüphanelerine geldiğini, ancak bu kişinin kaydı bulunmadığını kaydetti. 
     Amerikan Kütüphaneler Birliği yetkililerinden Judith Krug da, FBI'ın, desteklemesi gereken hakları çiğnediğini belirtti. 
     Krug, kütüphanelerdeki kayıtların ve bilgilerin çok gizli olduğunu ve FBI'ın kütüphanelerinde ne yaptığı konusunda konuşmak isteyenlerin soruşturmaya tabi tutulduğunu ifade etti. 
     Ülkedeki kütüphaneciler, FBI'ın aramaları konusunda açıklama yapmada isteksiz bir tutum sergiliyor. Bush'un imzaladığı yasa, aramalara yasal nitelik kazandırıyor, ancak kütüphanecilerin bu aramalar hakkında bilgi vermesini suç kapsamına alıyor. 
     





</TEXT>
</DOC>
