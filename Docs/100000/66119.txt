<DOC>
<DOCNO> 66119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/guncel/gun02.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
30 Mayıs’ta Adana’da h kim karşısına çıkacaklar 
</HEADLINE>
<TEXT>
Uzan’a 12 yıl istemi 
Uzanlar’a Motorola ve Nokia’nın ardından bir darbe de SPK’dan geldi. ÇEAŞ’ın paralarını bankalarında düşük faizle tutmakla suçlanan Cem Uzan ile 13 yönetici hakkında SPK’nın suç duyurusu üzerine iki dava açıldı... 
     NEŞET KARADAĞ ADANA DHA 

     Uzan ailesi, Motorola ile Nokia’nın "kara para, tehdit, hırsızlık, dolandırıcılık" suçlamalarıyla New York’ta açtıkları ortak davanın yanı sıra Sermaye Piyasası Kurulu’nun SPK suç duyurusu üzerine Türkiye’de de yargıç karşısına çıkacak. Halka açık Çukurova Elektrik A.Ş.’nin ÇEAŞ paralarını grup bankaları Adabank ve İmar Bankası’nda düşük faizle tutarak şirketi zarara uğratmak, SPK’ya muhalefet ve emniyeti suiistimalle suçlanan Cem Uzan ile yöneticilerinin 12 yıla kadar ağır hapis ve para cezalarına çarptırılması talebiyle iki dava daha açıldı. 
     
     İtiraz haklı bulundu 
     Uzanlar’ın 1993’te ele geçirdiği ÇEAŞ’ta SPK, denetçilerin belgelediği usulsüzlükler için Ankara, İstanbul ve Adana’da suç duyurularında bulundu. Adana Cumhuriyet Savcılığı’nın 2 Nisan 2001’de başlattığı soruşturma yıl sonunda "delil yetersizliğinden takipsizlik" kararıyla noktalanınca itirazda bulunan SPK, Tarsus Ağır Ceza Mahkemesi’nce haklı bulundu. Dosya bu kararla Adana Adliyesi’ne iade edilirken, soruşturmayı yürüten savcı Süleyman Göçer, iddianamesini dün Adana 2. Asliye Ceza kalemine intikal ettirdi. 
     
     Para cezası da isteniyor 
     İddianamede, dönemin ÇEAŞ Yönetim Kurulu Başkanı Cem Cengiz Uzan ile diğer 13 yönetici Ahmet Tatar, Tacettin Pak, İsmail Aydın, Seyfettin Kaya, Fikri Akyüz, Sedat Hayran, Atilla Pamukçu, Selahattin Bal, Metin Öner, Ethem Alev, Ergin Çağdaş ve Atilla Gül hakkında "Sermaye Piyasası Kanunu’na muhalefet" ve "emniyeti suiistimal" suçundan yasanın 47 b, 48, ayrıca TCK’nın 510, 522. maddeleri uyarınca hapis ve para cezaları istendi. 
     Savcı Göçer, SPK’dan gelen suç duyurusu dosyasındaki bilgi ve belgeler uyarınca "denetime esas defter ve belgeleri teslim etmedikleri" için de ÇEAŞ Genel Müdürlüğü yetkilisi Seyfettin Kaya, Metin Önder, Ali Cenap Ermutlu, Selahattin Bal, Serhan Şen, İsmail Aydın ve Fikri Akyüz hakkında ise 1 yıldan 3 yıla kadar hapis ve 20 milyar lira para cezası istemiyle Adana 6. Asliye Ceza Mahkemesi’nde ikinci bir dava açtı. 
     SPK’nın suç duyurusuyla açılan 2 ayrı davada, 177 yıla kadar hapis istemiyle yargılanacak olan 20 sanık, 30 Mayıs’ta h kim önüne çıkacak. 
     



 GÜNCEL 


















</TEXT>
</DOC>
