<DOC>
<DOCNO> 84256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/siyaset/siy03.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
5 SORU 5 CEVAP 
</HEADLINE>
<TEXT>
RTÜK, ne getiriyor 
Yeni RTÜK yasasıyla basın organlarının gerçek sahipleri ortaya çıkacak. İrticai sermaye tarafından desteklenen kuruluşlar belirlenecek 
     1- Yasayla medyada gerçek sahipler ortaya çıkacak mı 
     Özel TV - radyoların hisseleri nama yazılacak. Böylece gizli sahiplik ortadan kalkacak ve şirketlerin gerçek sahipleri ortaya çıkacak. İrticai sermaye tarafından desteklenen kuruluşlar da belirlenecek. 
     2- Medyada tekeller mi ortaya çıkacak 
     Hayır. İzlenme oranı yüksek televizyon ve radyolarda bir kişi veya grubun belirleyici çoğunluk hissesine sahip olması engelleniyor. Bunun için, yıllık ortalama izlenme veya dinlenme oranı yüzde 20’yi geçen bir TV veya radyoda bir tarafın yüzde 50’yi aşan hissesi halka arz edilecek. 
     3- RTÜK’ün özerkliği ortadan kalkıyor mu 
     Daha önce bütün üyeleri Meclis tarafından seçilen RTÜK’ün artık 5 üyesi TBMM Genel Kurulu’nca belirlenecek. Kalan 4 üye, YÖK, basın meslek örgütleri ve MGK Genel Sekreterliği’nin göstereceği adaylar arasından Bakanlar Kurulu’nca seçilecek. 
     4- Ekran karartma sürecek mi 
     RTÜK, iftira, özel hayatın gizliliği gibi genel ilkelere aykırı yayınlar nedeniyle ekran karartma yerine, eğitim programları yayınlanması ve programın yayından kaldırılması gibi cezalar verebilecek. İhlalin tekrarı durumunda ulusal düzeyde yayın yapanlara 125 - 250 milyar, yerel ve bölgesel yayın yapanlara 5 - 100 milyar lira arasında para cezası ödetilecek. Bu cezalar radyolar için yarısı oranında uygulanacak. İrticai, bölücü, halkı düşmanlığa sevk eden yayınlar için ilgili kuruluşun yayını uyarılmadan 1 ay durdurulacak. İhlalin tekrarı halinde izni iptal edilecek olan yayın süresiz durdurulacak, yayın araçlarına el konulacak. 
     5- İnternete kilit mi vurulacak 
     Yasanın "yalan haber, hakaret ve benzeri fiillerden doğacak maddi ve manevi zararlarla ilgili" hükümleri internet ortamında açılan sayfalar, elektronik gazete - bülten yoluyla yayınlanan her türlü yazı, resim, işaret, sesli veya sessiz görüntü ve benzerleri hakkında da uygulanacak. 
     
RTÜK gerginliği sabah bitti      ANKARA Milliyet 

     RTÜK Yasası, TBMM tarafından "aynen" kabul edildi. Yasa, onaylanması için dün Çankaya Köşkü’ne gönderildi. Başbakan Yardımcıları Mesut Yılmaz, Devlet Bahçeli ve Hüsamettin Özkan’ın da sonuna kadar hazır bulunduğu görüşmeler, dün sabah saat 04.00’te tamamlandı. Yasanın tümünün oylamasına 292 milletvekili katılırken, 201 kabul, 87 ret ve 3 çekimser oy çıktı. Muhalefetin, engelleme girişimleri sırasında iktidara yönelik ağır eleştirileri zaman zaman gerginliğin artmasına ve oturumların kapanmasına neden oldu. 
     



 SİYASET 














</TEXT>
</DOC>
