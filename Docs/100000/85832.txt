<DOC>
<DOCNO> 85832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/yasam/yas02.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İki gazetecinin talihsiz günü 
</HEADLINE>
<TEXT>

     ELVAN EZBER İstanbul 

     1- Bakan’ın korumaları, ilaç içerken fotoğrafını çekti diye DHA muhabirini tekme tokat dövdü 
SİVAS DHA 

     Çeşitli açılışlar nedeniyle Sivas’a giden Tarım ve Köyişleri Bakanı Hüsnü Yusuf Gökalp’in korumaları, bakan ilaç içerken fotoğrafını çektiği gerekçesiyle, DHA muhabiri Eraydın Aytekin’e saldırarak, tekme tokat dövdü. DHA muhabiri Aytekin, deklanşöre bastığı anda, koruma polisi "Sen bunları sürekli yapıyorsun" diye bağırarak Aytekin’in üzerine yürüdü ve yumruk attı. Bakanın diğer üç koruması daha Aytekin’in üzerine çullandı. DHA muhabirini korumaların elinden Sivas Emniyet Müdürü Celalettin Cerrah kurtardı. 
     
     2- Bakan Fikret Ünlü penaltı attı, yerel gazetenin muhabirinin burnu kan revan içinde kaldı 
FERAH IŞIK DENİZLİ DHA 
     Spordan Sorumlu Devlet Bakanı Fikret Ünlü, attığı penaltı vuruşuyla bir muhabirin burnunun kanamasına neden oldu. Ünlü, Denizli Honaz’a bağlı Kaklık’ta Özel İdare’den aktarılan kaynakla Gençlik ve Spor İl Müdürlüğü’nün 35 milyar liraya yaptırdığı çim futbol sahasının açılışını yaptı. DYP’li Belediye Başkanı Muhammet Balkan’ı kaleye geçiren Ünlü, penaltı atışı yaptı. Ünlü’nün ilk vuruşu kendisini kale direğinin yanından görüntülemeye çalışan Horoz Gazetesi muhabiri Cenk Öztürk’ün burnuna geldi. Seken top daha sonra Yeni Asır muhabiri Muhammet Karaçay’ın koluna çarparak fotoğraf makinesini düşürdü. Öztürk’ün burnu topun vurmasının şiddetiyle kan içinde kaldı. 
     



 YAŞAM 
















</TEXT>
</DOC>
