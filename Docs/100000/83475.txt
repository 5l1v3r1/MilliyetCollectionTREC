<DOC>
<DOCNO> 83475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur13.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Karaca Saadet için söyleyecek 
</HEADLINE>
<TEXT>

     SP'nin Ankara'daki Usame Bin Ladin yanlısı tezahüratlarla gündeme gelen şöleninden sonra yarın akşam İstanbul'da düzenleyeceği gençlik şöleninde Cem Karaca sahneye çıkarak, eski sol şarkılarıyla yeni ilahi tarzı parçalarını seslendirecek. 
     SP'nin içinde rock, pop ve türkü tarzı parçalar bulunan "Saadet Şarkıları" albümünün tanıtımı amacıyla düzenlenen gençlik şölenlerine yarın akşam İstanbul'da devam edilecek. 
     Ankara'da Bin Ladin yanlısı alkışlarla gündeme gelen şölenden sonra İstanbul'da Harbiye Açıkhava Tiyatrosu'nde gerçekleşecek şöleninin sürpriz ismi ünlü sanatçı Cem Karaca olacak. 
     Cem Karaca, SP Genel Başkanı Recai Kutan'ın da katılacağı şölende, eski ünlü sol şarkılarıyla, yeni ilahi ögeler de taşıyan parçalarını seslendirecek. Özellikle "Allah yar" adlı yeni tasavvufi şarkısı SP'lilerce çok beğenilen ve teşkilatlarda da çalınan Cem Karaca, İslamcı televizyon programlarına sıkçı katılması ve dini inançları konusundaki açıklamaları nedeniyle partililerin ilgi gösterdiği sanatçılar arasında ön sıralarda geliyor. 
     Cem Karaca, geçtiğimiz günlerde de MHP Genel Başkanı ve Başbakan Yardımcısı Devlet Bahçeli'ye övgüler içeren bir mektup göndermesiyle gündeme gelmişti. Karaca, Bahçeli'ye mektubu nedeniyle üyesi olduğunu belirttiği CHP'den tepki almıştı. Cem Karaca, ABD'de bulunan Fethullah Gülen'in bir şiirini seslendirmesi nedeniyle de eleştirilere uğramış ve Aziz Nesin'in doğum günü için yapılacak bir toplantıya aldığı davet, oğlu Ali Nesin tarafından iptal edilmişti. 
     SP'nin Harbiye'deki şöleninde Cem Karaca'nın yanısıra, Saadet Şarkıları kasedinde solistlik yapan Ömer Karaoğlu ve Ömer Çelik de katılarak şarkılarını söyleyecek. Şölene SP'ye "Erbakan'ın veliahtı" nitelemeleriyle üye olduktan sonra Gençlik Kollarında çalışmaya başlayan Necmettin Erbakan'ın oğlu Fatih Erbakan'ın da katılarak bir konuşma yapması bekleniyor. 
     





</TEXT>
</DOC>
