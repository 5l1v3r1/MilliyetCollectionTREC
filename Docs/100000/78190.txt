<DOC>
<DOCNO> 78190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/soneko06.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Üşenmez "Krizin faiz üzerindeki etkisi kırıldı" 
</HEADLINE>
<TEXT>

     Devlet Bakanı Şuayip Üşenmez, krizin faizler üzerindeki etkisinin bir yıl aradan sonra kırıldığını söyledi. 
     Yozgat'ta dün 50 özürlü vatandaşa tekerlekli sandalye dağıtımı yapan Üşenmez, akşam da yerel bir gazetenin okurları tarafından seçilen ''Yılın En İyileri'' ödülünü aldı. Bugün Yerköy ve Şefaatli ilçelerine giden Bakan Üşenmez, belediye başkanlarını ziyaret etti, Yerköy ilçesinde Bağ-Kur irtibat bürosunun açılışını yaptı, esnaflarla sohbet etti. 
     İlçelerde yaptığı gezi sırasında yaptığı konuşmalarda ekonomi, terör ve Avrupa Birliği konularında görüşlerini açıklayan Şuayip Üşenmez, ekonominin yılın ikinci yarısında büyüme sürecine gireceğini, uluslararası teröristlerin Müslüman toplumları temsil ettiği iddialarının vahim olduğunu söyledi. Avrupa Birliği yönetiminin, şüpheyle bakılan ve birçok eleştiriyi hak eden yaklaşımlarda bulunduğuna dikkat çeken Bakan Üşenmez, ''Avrupa Birliği yönetimi, Türkiye açısından hayati öneme sahip meseleler karşısında sürekli aykırı bir yaklaşım geliştirmekte ve bu üyelik sürecinde ısrarla ön şart olarak sunmaktadır'' dedi. 
     Türkiye'nin terörden en fazla zarar gören ve en ağır bedeli ödeyen ülkelerin başında geldiğini bildiren Devlet Bakanı Şuayip Üşenmez, şöyle devam etti 
     ''Ülkemizin, geçtiğimiz yıllarda teröre çok ağır bir fatura ödemesinin arkasında Türkiye'yi uluslararası siyaset sahnesinde yalnız bırakmak, kuşatmaya almak isteyen bazı ülkelerin teröre verdikleri destek ve terörü bir siyaset aracı gibi kullanma yaklaşımları vardır. 
     Bugün, birçok Avrupa Birliği üyesi ülke Türkiye düşmanı terörist örgütlere kol kanat germeye devam etmektedir. Türkiye'ye, Türk vatandaşlarına vize dahi vermek istemeyenlerin, terörist örgüt mensuplarına vatandaşlık bahşettiklerini bilmeyen yoktur. PKK, DHKP-C gibi eli kanlı canileri terör örgütü listelerine dahi almayanlar, hiç temenni etmiyoruz ama global terörizm gün gelir kendilerini de vurursa, umarız ki, bizden yardım dilenmezler. Avrupalı dostlarımızın bu konuda gösterdikleri çifte standardı bırakınız kabul etmeyi, anlamak bile mümkün değildir. Amerika'nın yaşadığı 11 Eylül trajedisinden bile ders çıkartmayan bazı Avrupa ülke yöneticilerinin hatalarında ısrar etmesi, Türkiye'nin endişelerinde ne kadar haklı olduğunun bir kanıtıdır. Çifte standart uygulayarak terörizme dolaylı destek olanların, bir başkasına demokrasi ve insan hakları dersi vermeye hakları olmadığını da çok iyi bilmeleri lazımdır. Ayrıca, terörü bir metod olarak kullananların, eylemlerini hoşgörü ve yardımlaşma dini olan İslam ile ilişkilendirmeleri, hangi kimliği kullanırsa kullansınlar uluslararası teröristlerin Müslüman toplumları temsil ettiği iddiasının dile getirilmesi, çok vahim ve çarpık bir anlayıştır. Bilhassa batılı ülkelerin böyle bir tarihi hataya düşmekten şiddetle kaçınmaları zorunluluğu vardır.'' 
     
     FAİZ ORANLARI 
     Devlet Bakanı Şuayip Üşenmez, ekonomik alandaki gelişmelerin ümit verici olduğunu vurguladı. Faiz hadlerinde 2001 Şubat krizi öncesi rakamlara dönüldüğünü bildiren Üşenmez, krizin faizler üzerindeki etkisinin bir yıl aradan sonra kırıldığını kaydetti. 
     Geçen yıl Şubat ayında yüzde 200'lere doğru fırlayan bono bileşik faizlerinin, bu yıl Şubat ayında gerçekleştirilen 364 gün vadeli tahvil ihalelerinde yüzde 69.54'e kadar indiğini belirten Üşenmez, ''Krizin ağırlığına ve zorluklarımıza rağmen önümüzdeki dönem, çok daha parlak olacaktır. Yaz aylarına kadar yaralarını sarmaya devam edecek olan ekonomimiz, inşallah yılın ikinci yarısından itibaren büyüme sürecine girecek ve böylece daha sağlıklı bir gelişme zemini ve iklimine kavuşmuş olacaktır.'' 
     





</TEXT>
</DOC>
