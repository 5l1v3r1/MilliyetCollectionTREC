<DOC>
<DOCNO> 64984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun24.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli defterler açılıyor, Apo olayının ardındaki bilinmeyenler... 
</HEADLINE>
<TEXT>

     Eski Yunanistan Dışişleri Bakanlarından Teodoros Pangalos, terör örgütü başı Abdullah Öcalan'ı, ''kendi bilgisi dışında'' Yunanistan'a getirilmesinden sonra, Avrupa Parlamentosu'na AP götürmeyi önerdiğini açıkladı. 
     Yunan özel MEGA televizyonunda dün gece yayımlanan, terör örgütü elebaşı Öcalan'ın Yunanistan macerasını konu alan ''Dosyalar'' adlı programa konuk olarak katılan Pangalos, tüm bu olaylar sırasında terör örgütü başını hiç görmediğini, ''ülkesinin çıkarları ve barışa hizmet etmeyi amaçlayarak tutum takındığını'' savundu. 
     Terör örgütü başının Yunanistan'a getirilmesinden sonra onu Avrupa Parlamentosu'na götürüp bırakmayı önerdiğini açıklayan Pangalos, ''O günlerde bir Dışişleri Bakanlığı heyeti benim Belgrad ziyaretim hakkında bilgi vermek için Brüksel'e gidecekti. Öcalan'ı heyetin uçağına bindirip, Brüksel havaalanında kontrol yapılmamasından faydalanarak, birkaç Avrupa Parlamenterini de bilgilendirip, AP'ye götürmeyi önerdim. Başbakan Simitis ve ilgili bakanlar bu önerimi reddettiler. Bu önerimde ısrar etmemem hataydı'' dedi. 
     Bu olayda kendi rolünün yalnızca terör örgütü elebaşı Öcalan'ın Nairobi'deki Yunan elçiliğinde kalmasına izin vermek olduğunu iddia eden Pangalos, daha sonra bunun da bir hata olduğunu anladığını söyledi. 
     Terör örgütü başının Yunanistan'dan uzaklaştırılması konusunda hiç kimse ile anlaşma yapmadığını da belirten Pangalos, ''Türk istihbaratının bu konuda yeterince bilgisinin olduğunu sanıyorum. 
     Türkler PKK içinde olup bitenleri zaten biliyorlardı. Bu daha önce yaşanan bazı olaylarda anlaşılmıştı'' dedi. 
     Öcalan'ın Yunanistan'a geldikten sonra ve daha sonra Kenya'da, ''kimliğini gizleme gereksinimi duymadan, fütursuzca davranarak'', ''Ben buradayım Yunanlılarla birlikteyim mesajı vermek ister gibi davrandığını'' belirten Pangalos, terör örgütü başının bu hareketleriyle PKK'nın ''gerila savaşını kaybettiğini anladıktan sonra ikinci bir cephe açacak Türk-Yunan çatışması yaratmayı'' ya da bir Türk hapishanesinde varlığını sürdürmeyi amaçlamış olabileceğini söyledi. 
     Öcalan'ın Hollanda'ya gitmesinin orada yapılan Türk gösterilerinden sonra suya düştüğünü, 15 milyon dolarlık Yunan yatırımı karşılığında Seyşel hükümetinin terör örgütü başını almayı kabul ettiğini de belirten Pangalos, tüm bu gelişmelere ilişkin bilgilerin Başbakan Simitis'e verildiğini ve Simitis'in olan bitenlerle hemfikir olduğunu açıkladı. Pangalos, ''Öyle olmasaydı, itirazlarını belirtirdi'' dedi. 
     Öcalan olayının yaşamındaki en acı olaylardan birisi olduğunu da belirten Pangalos, ''Bu olay doğal afet gibiydi. Sanki tavan başına yıkılmış gibi bir şey'' diye konuştu. 
     Pangalos ayrıca, dönemin Dışişleri Bakan Yardımcısı Yorgo Papandreu'nun tüm bu gelişmelerden haberi olmadığını, kendisinin de Papandreu'ya bilgi vermediğini kaydetti. 
     Terör örgütü başının Yunanistan'a getirilmesinde başrolü oyanayan Emekli deniz subayı Andonis Naksakis'i çocukluğundan beri tanıdığını da belirten Pangalos, terör örgütünün sözde siyasi kanadı ERNK'nın temsilcisi rolündeki Naksakis ile zaman zaman görüştüğünü de açıkladı. 
     Pangalos, bir kez daha böyle bir olayla karşılaşması halinde ne yapacağı sorusuna ise '' Neden ikinci kez yine ben diye sorardım'' yanıtını verdi. 
     
     PKK'ya destek 
     Bu arada, Öcalan olayında rolü için yakında yargılanacaklar arasında olan Naksakis, Yunanistan'ın terör örgütü PKK'ya destek verdiğini söyledi. 
     Yunanistan'ın, 1991 yılından sonra o zaman PASOK Dış İlişkiler Komisyonu üyesi olan Pangalos'un öncülüğünde partilerarası bir heyet oluşturarak, PKK'ya destek verdiğini kaydeden Naksakis, ''Yunanistan, PKK üyelerine Yunan pasaportu ve maddi destek sağlıyordu'' dedi. 
     Terör örgütü elebaşı Öcalan olayında oynadığı rol nedeniyle PASOK'tan ihraç edilen eski Ulaştırma Bakanlarından Kostas Baduvas ise Yunanistan'ın PKK'ya destek politikasının Andreas Papandreu döneminde başladığını açıkladı. Baduvas, ''Bu politika daha sonra Kostas Simitis tarafından da sürdürüldü'' dedi. 
     






</TEXT>
</DOC>
