<DOC>
<DOCNO> 75819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sonspo06.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hafta Avrupa Kupaları'nda çeyrek ve yarı finaller oynanacak 
</HEADLINE>
<TEXT>

     Futbolda Avrupa Kupaları heyecanı, Avrupa Şampiyonlar Ligi'nde çeyrek, UEFA Kupası'nda ise yarı final ilk maçlarıyla 1 hafta aradan sonra yeniden başlayacak. 
     3 İspanyol, 2 İngiliz, 2 Alman ve 1 Yunan takımının bulunduğu 
     Avrupa Şampiyonlar Ligi'nin çeyrek finalinin ilk raundundaki mücadele, yarın ve 3 Nisan Çarşamba günü yapılacak. 
     2 İtalyan, 1 Alman ve 1 Hollanda ekibinin bulunduğu UEFA 
     Kupası'ndaki yarı final ilk maçları ise 4 Nisan Perşembe günü oynanacak. 
     Bu turlarda rövanşlar, Avrupa Şampiyonlar Ligi'nde 9 ve 10, UEFA Kupası'nda ise 11 Nisan Perşembe yapılacak. 
     Avrupa Şampiyonlar Ligi'nde yarın Almanya'nın FC Bayern Münih ile İspanya'nın Real Madrid CF takımları Münih'te, yine İspanya'nın Deportivo La Coruna ile İngiltere'nin Manchester United takımları, La Coruna'da karşı karşıya gelecek. 
     3 Nisan Çarşamba günü ise İngiltere'nin FC Liverpool takımı, 
     Almanya'nın TSV Bayer 04 Leverkusen takımıyla Liverpool'da, Yunanistan'ın Panathinaikos ekibi de İspanya'nın FC Barcelona takımıyla başkent Atina'da mücadele edecek. 
     Ligdeki bu maçların tümü TSİ 21.45'te başlayacak. 
     4 Nisan Perşembe günü yapılacak UEFA Kupası yarı final ilk 
     maçlarında ise İtalya'nın FC Internazionale Milan takımı, Hollanda'nın Feyenoord Rotterdam takımıyla Milano, Almanya'nın BV Borussia Dortmund ile İtalya'nın AC Milan takımları da Dortmund'da kozlarını paylaşacak. Milano'daki maç TSİ 22.00, Dortmund'daki mücadele ise 21.30'da start alacak. 
     






</TEXT>
</DOC>
