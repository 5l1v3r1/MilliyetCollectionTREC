<DOC>
<DOCNO> 56886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur28.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Cumhurbaşkanı ile polemiğe girmedi... 
</HEADLINE>
<TEXT>

     Başbakan Bülent Ecevit, Cumhurbaşkanı Ahmet Necdet Sezer'in dün Türk-İş yöneticilerini kabulünde yaptığı konuşmayı değerlendirirken, ''Ben bu konulara girmek istemiyorum. 
     Türkiye, çok umut verici bir sürece girmiş bulundu. Buna gölge düşürecek herhangi bir davranışın Türkiye'de şu sırada olmamasını diliyorum'' dedi. 
     Başbakan Ecevit, 2002 yılı Bütçe Yasa Tasarısı'nın tümü üzerindeki konuşmaların yapıldığı saatlerde, TBMM'deki makamında bir süre çalıştı. Önce DSP Genel Başkan Yardımcıları Tayfun İçli, Zeki Sezer ve Genel Sekreter Yardımcısı Süleyman Yağız ile yaklaşık 10 dakika görüşen Ecevit, daha sonra Devlet Bakanı ve Başbakan Yardımcısı Hüsamettin Özkan ile biraraya geldi. 
     Ecevit, çalışmalarının ardından makamından ayrılırken gazetecilerin sorularını yanıtladı. 
     Ecevit, bir gazetecinin, Cumhurbaşkanı Ahmet Necdet Sezer'in, Türk-İş yöneticilerini dünkü kabulündeki eleştirel sözlerini nasıl değerlendirdiğini sorması üzerine, ''Ben bu konulara girmek istemiyorum. Türkiye çok umut verici bir sürece girmiş bulundu. Buna gölge düşürecek herhangi bir davranışın Türkiye'de şu sırada olmamasını diliyorum. Onun için bu konulara katılmıyorum, girişmiyorum'' dedi. 
     Ecevit, ''Sezer'in sözlerini gölge düşürücü olarak mı değerlendiriyorsunuz '' şeklindeki soruya ise, ''Efendim bunu sormayın lütfen. Bu kadar üzerinde durmayın'' karşılığını verdi. 
     






</TEXT>
</DOC>
