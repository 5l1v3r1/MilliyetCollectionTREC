<DOC>
<DOCNO> 79302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo06.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kona'nın basireti bağlandı... 15 haftadır ''dalya'' demeyi bekliyor 
</HEADLINE>
<TEXT>

     Diyarbakırsporlu futbolcu Andre Kona, Türk futbol tarihine geçmesi için gereken 2 golü tam 15 haftadır atamıyor. 
     Ligdeki son gollerini 16. haftada deplasmanda Malatyaspor filelerini 2 kez havalandırarak atan Kona, daha sonraki 15 lig maçından 14'ünde forma giymesine karşın, takımı adına gol kaydedemedi. 
     Türkiye'deki 9. sezonunu geçiren Kongolu futbolcu, 2 gol daha atması durumunda ''100'ler Kulübü''ne girecek. 
     1993-94 sezonunda Türkiye'ye gelen ve şimdiye dek Gençlerbirliği, Antalyaspor, ardından yine Gençlerbirliği ve son olarak da Diyarbakırspor formaları altında lig maçlarında toplam 98 gol atan Kona, 2 gol daha kaydetmesi durumunda, Türk futbol tarihinde en çok gol atan futbolcuların yer aldığı listeye girmeye hak kazanacak. 
     Bu sezon Diyarbakırspor formasıyla toplam 9 gole imza atan Andre Kona, bu unvanı kazanması durumunda, geçen yıllarda Galatasaray, Gaziantepspor ve Fenerbahçe formaları giyen ve sonradan Türk vatandaşlığına geçen Elvir Boliç'ten sonra bu hakkı kazanacak 2. yabancı futbolcu onuruna erişecek. 
     Birinci Futbol Ligi'nde 100 gol barajını, geride kalan 43 sezonda yalnızca 21 futbolcu geçebildi. 
     ''100'ler Kulübü'' olarak da adlandırılan listeye en son katılan ise, 2000-2001 sezonundaki performansıyla Oktay Derelioğlu oldu. 
     





</TEXT>
</DOC>
