<DOC>
<DOCNO> 64174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo08.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta neşeli idman...Çift kale maçta gol yağdı.. 
</HEADLINE>
<TEXT>

     Birinci Süper Futbol Ligi'nde Bursaspor'u 2-1 yenerek, üst üste 9. maçını da kazanıp, lider Galatasaray ile arasındaki puan farkını 1'e indiren Beşiktaş, Diyarbakırspor ile hafta sonunda yapacağı maçın hazırlıklarına ara vermeden başladı. 
     Teknik direktör Christoph Daum yönetiminde, Fulya Tesisleri'nde gerçekleştirilen ve yaklaşık 1,5 saat süren antrenmanda futbolcular, koşu ve yarım sahada çift kale maç yaptılar. 
     Dünkü maçta ilk 11'de oynayan futbolculardan Ümit, İlhan Mansız ve Tümer, koşu ve kültür-fizik hareketlerinden sonra tesislere giderken, ilk 11'de oynayan diğer futbolcular çift kale maçta yer aldılar. 
     Antrenmanda siyah-beyazlı futbolcuların oldukça neşeli ve hırslı oldukları gözlendi. Çalışmaya, dünkü maçta ayağına darbe alan Bayram, sakatlığı bulunan Fevzi, ameliyat olan Yasin Sülün ve Ali Cansun, milli takımda bulunan Baya, ülkesinde tedavi olan Stavrum katılmazken, hafif sakatlığı bulunan Ronaldo ise salonda çalıştı. 
     İdmanda kaleciler Asper ve Mhyre bir süre takımdan ayrı olarak kaleci antrenörü Eike Immel yönetiminde ayrı çalışma yaptı. 
     
     Bol gollü maç 
     Siyah-beyazlıların, bugünkü antrenmanda yaptığı yarım saha çift kale maç bol gollü geçti. 
     Siyah takımın, yeşil takımı takımı 6-4 yendiği maçta galip takımın gollerini Tayfur 2 , Mehmet Aksu 2 , Khlestov ve Sertan atarken, yeşil takımın golleri ise Erman, İbrahim, İlhan Şahin ve Ahmet Dursun'dan geldi. Siyah takım, maç sonunda birbirlerine kenetlenerek, galibiyeti kutladı. 
     Çift kale maçtan sonra, dünkü maçta ilk 11'de oynayan diğer oyuncular da tesislere giderken, yedekler bir süre minyatür 4 kaleli maç yaptılar. Maç sırasında Tunç ile girdiği ikili mücadelede ayağına darbe alan Mehmet Aksu kısa bir süre sakatlık geçirdi. Bu oyuncu ilk tedavisi yapıldıktan sonra maça devam etti. 
     Beşiktaş, Diyarbakırspor maçının hazırlıklarını yarın basına kapalı yapacağı antrenmanla tamamlayarak, akşam satlerinde bu kente gidecek. 
     
     Ahmet'in doğum günü... 
     Geçirdiği uzun süreli sakatlığın ardından özellikle son haftalardaki formuyla dikkat çeken Ahmet Dursun, 24 yaşına girdi. 
     Ligde takımının yaptığı son 4 maçta da gol atan Ahmet Dursun, doğum gününü idman sonrası tesislerde teknik heyet ve takım arkadaşlarıyla kutladı. 
     
     Engin "Futbolculara güvenim tam.." 
     Beşiktaş Futbol Takımı Menajeri Sinan Engin, son 2 maçtır iyi oynamadıklarını, ancak Diyarbakırspor maçında iyi oynayarak kazanacaklarını savundu. 
     Engin, ''Son 2 maçtır iyi olmadığımızı biz de biliyoruz. 
     Futbolcularımız da bu konu hakkında bu sabah kendi aralarında toplantı yaptılar. Diyarbakırspor maçı bizim için çok önemli. Ama Diyarbakır'da iyi futbol oynayıp, galip geleceğimize inanıyorum. Futbolcularımıza güvenim tam'' dedi. 
     






</TEXT>
</DOC>
