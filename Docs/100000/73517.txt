<DOC>
<DOCNO> 73517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/siyaset/siy02a.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşalar izinsiz soruşturulabilir 
</HEADLINE>
<TEXT>

Susurluk’ hükümlüsü Korkut Eken’i destekleyen açıklamalarda bulunan paşaların emekli olmaları nedeniyle, haklarında izinsiz soruşturma açılabiliyor 
     ANKARA Milliyet 

     Bağcılar Cumhuriyet Başsavcılığı’nın, Susurluk davası hükümlüsü Korkut Eken’e verdikleri destek açıklamaları nedeniyle, haklarında soruşturma başlatılabilmesi için bilirkişiden görüş istediği olayda hukukçular, emekli generallerin yargılanabilmesi için izin almak gerekmediği görüşünü belirttiler. 
     
     Emeklilere normal işlem yapılır 
     Generallerin sözlerinde herhangi bir suç olmadığını belirten Ord. Prof. Dr. Sulhi Dönmezer, "Övülen suç değil, bu nedenle ortada bir suç oluşmamıştır" dedi. Başsavcılığın soruşturma açılmasına gerek duyması halinde, soruşturma için izin almasına gerek olmadığını ifade eden Dönmezer, "Bu kişiler şu anda emekli olduğuna göre, haklarında herhangi bir kişi gibi işlem yapılır" diye konuştu. 
     
     Açıklamalarda suç var’ 
     Ankara Barosu Başkanı Avukat Sadık Erdoğan da, Eken’e destek veren emekli paşaların yargılanabilmesi için izin alınması gerekmediğini savundu ve şöyle dedi "İzin ancak görevi başındayken ve görev nedeniyle işlenen bir suçun varlığını soruşturmak için alınır. Ancak bu olayda açıklama yapan generallerin tamamı emekli ve haklarındaki hukuki işlemler genel hükümlere göre yapılır. Açıklamalara bakıldığında da suçun oluştuğunu görüyoruz." 
     



 SİYASET 
















</TEXT>
</DOC>
