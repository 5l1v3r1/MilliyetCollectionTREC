<DOC>
<DOCNO> 97029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur20.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP seçimlerin ertelenmesi için harekete geçiyor... 
</HEADLINE>
<TEXT>

     Başbakan Bülent Ecevit, 3 Kasım'da yapılacak erken seçime kendisinin ve partili arkadaşlarının karşı olduğunu bildirirken, seçimlerin önümüzdeki yıl Nisan veya zamanında yapılmasını istediklerini kaydetti. 
     Ecevit, diğer partilerle de bu konuda görüşeceklerini söyledi. İlk yanıt ise hükümet ortağı ANAP'tan geldi. ANAP MKYK toplantısından sonra bir açıklama yapan Mesut Yılmaz, "Seçimin 3 Kasım'da yapılması gerekir. Ertelenmesi ülkeye fayda getirmez. DSP bize gelirse bu yanıtı alır" dedi. 
     Son günlerde hastalığı bahane edilerek partisine karşı bir kampanya başlatıldığını belirten Ecevit, istifalar nedeniyle sadece Meclis grubunda bir boşalma olduğunu, ancak DSP örgütünün sapasağlam ayakta olduğunu savundu. 
     DSP Parti Meclisi'nin 3 saate yakın süren toplantısının ardından bir açıklama yapan DSP Genel Başkanı ve Başbakan Bülent Ecevit, istifalar nedeniyle boşalan 8 PM üyeliğinin yedek listeden doldurulduğunu ve genel sekreterlik görevine de Süleyman Yağız'ın seçildiğini bildirdi. Kıbrıs Barış Harekatı'nın 28. Yıldönümü nedeniyle Kıbrıs Türk halkının özgürlük ve bağımsızlık mücadelesini kutlayan Ecevit, "Türkiye oldukça KKTC'de varolacaktır. Kuzey Kıbrıs vatan toprağıdır, Türkiye'nin bundan ödün vermesi mümkün değildir" dedi. KKTC ile Güney Kıbrıs Rum Yönetimi GKRY arasındaki görüşmeleri anımsatarak, bu görüşmeler sonucunda bir yere varılamadığına işaret eden Ecevit, "Varılması mümkün değil çünkü Avrupa Birliği, Güney Kıbrıs'ın arkasında destek oldukçe Güney Kıbrıs ödün vermeyecektir. İsterse Güney Kıbrıs AB'ye üye olur ama KKTC de Türkiye ile daha büyük bir bütünleşmeye gider, o yüzden bundan kaygı duymuyorum" diye konuştu. 
     Başbakan Ecevit, son günlerde partisine karşı büyük bir kampanya açıldığını belirterek, hastalığı bahane edilerek bu kampanyanın daha da artırıldığını ve bazı istifalar olduğunu söyledi. Ecevit, "Buna söyleyecek bir şey yok, sadece üzüntülerimi belirtmek istiyorum" dedi. DSP'den ayrılmaların sadece Meclis grubundan olduğunu, parti örgütünün sapasağlam yerinde durduğunu kaydeden Ecevit, bazı arkadaşları ayrılmış olsalar bile Türkiye'nin ve DSP'nin geleceğine güvenle baktığını ifade etti. Ecevit, DSP'nin bütün gücüyle seçimlere hazırlanacağını kaydederek, belki bu seçimlerde eskisinden daha da iyi bir sonuç alacaklarını kaydetti. 
     Ecevit seçimlerin 3 Kasım'da yapılmasına ilişkin bir soruyu yanıtlarken, bu konuyu PM toplantısında görüştüklerini belirterek, "Arkadaşlarımız erken seçimlerin bu yıl yapılmasının uygun olmayacağı, önümüzdeki yılın Nisan ayında veya 2004'te yapılmasının daha uygun olacağı kanısındalar" dedi. Seçim tarihi konusunda diğer parti gruplarıyla görüşeceklerini de bildiren Ecevit, diğer partilerin de seçim tarihi konusudaki taleplerini saptayacaklarını ve sonrasında daha uygun bir karara varmış olacaklarını ifade etti. Ecevit, "Seçim hangi tarihte yapılırsa yapılsın bir partimize, örgütümüze ve DSP'lilere güveniyoruz" diye konuştu. 
     Zirve toplantılarında başbakan yardımcıları ile seçim konusunu görüştüğünde bu yıl bir erken seçime karşı olduğunu ve konuyu partisinin yetkili organlarına götüreceğini dile getirdiğini anlatan Ecevit, bugün PM'de bu konuyu görüştüklerini, partili arkadaşlarının görüşlerini aldığını, bundan sonra da diğer partilerin bu konudaki görüşlerini alacaklarını kaydetti. 
     Ecevit, kendisinin ve partisinin seçimlerin normal zamanında yani Nisan 2004'te yapılmasını istediğini belirtirken, "Biz DSP olarak değil yalnız, koalisyon ortakları olarak geride bıraktığımız aylarda çok büyük hizmetler verdik. Büyük atılımlarda bulunduk. Fakat yaptığımız hazırlıkların uygulanabilmesi için biraz daha zamana ihtiyacımız var bunun için seçimlerin zamanında yapılması gerektiğini düşünüyoruz. Ama erken bir seçim yapılırsa da başarılı olacağımıza inanıyoruz" diye konuştu. 
     Ecevit, şu sıralar meclis dışında da bazı örgütlenmeler bulunduğunu anımsatarak, 3 Kasım'da yapılacak bir seçimin onları da haklarından yoksun bırakacağını söyledi. 
     
</TEXT>
</DOC>
