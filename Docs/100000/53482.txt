<DOC>
<DOCNO> 53482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/guncel/gun01.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK’lılara evine dön’ davetiyesi 
</HEADLINE>
<TEXT>

Bir milyon adet bastırılan bildirilerin büyük kısmı K. Irak’a atılacak. Sarı, kırmızı ve yeşil şeritle çerçevelenmiş bildirilerde, "Gelin, düğününüzü birlikte yapalım" gibi ifadeler de bulunuyor 
     Güvenlik güçleri, PKK mensuplarına, havadan atacağı bildirilerle "teslim ol" çağrısında bulunacak. Bir milyon adet bastırılan bildiriler, büyük kısmı Irak topraklarında bulunan terör örgütü mensuplarına atılacak. 
     Bildirilerin bir yüzünde, sarı, kırmızı ve yeşil şeritle çerçevelenmiş ve üzerinde, "Özgürlüğe davetiye. Geç olmadan bu davete uy. Ailene kavuşmak için bu davete uy", "Mutluluğa davetiye. Sağlığını kaybetmeden bu davete uy", "Yaşama davetiye" yazılı ifadeler bulunuyor. 
     Bildirilerin diğer yüzünde ise güvenlik güçlerine teslim olduktan sonra evlenen, ailesine kavuşan, iş sahibi olan PKK mensuplarına ait fotoğraflara yer veriliyor. 
     Bildirilerde, "Şimdi örgütten kurtulma zamanıdır. O kurtuldu...Sen neyi bekliyorsun ", "Amaçsız bir yolda gitmektense, gelecek için mutlu bir evlat sahibi olmak senin de hakkındır", "Onları daha fazla bekletme...", "Kara kış geliyor", "Mutlu bir yuva kurmayı özlemedin mi ", "Gelin Düğününüzü beraber yapalım" ve "Sadece düşünmek çözüm mü Ailen seni bekliyor" ifadeleri yer alıyor. Güvenlik güçleri, son bir yıl içinde terör örgütünden kaçanların sayısının hızla arttığını, bu nedenle de örgütün, kaçışları engellemek için geniş önlemler aldığını bildirdi. 
     Yetkililer, bu yılın ilk 10 ayı içinde örgütten Suriye vatandaşı teröristler de dahil olmak üzere 900’e yakın kaçış olduğunu belirtti. 
     



 GÜNCEL 





















</TEXT>
</DOC>
