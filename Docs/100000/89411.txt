<DOC>
<DOCNO> 89411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun18.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Başbakan Adayı "Avrupa'nın sınırı Türkiye Irak sınırı değil" 
</HEADLINE>
<TEXT>

     Alman Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber, Avrupa'nın coğrafi sınırı olması gerektiğini savunarak, ''Bana göre Avrupa'nın sınırı Türkiye-Irak sınırı değil'' dedi. 
     Stoiber, bugün başkent Berlin'de Hıristiyan Demokrat Birlik Partisi CDU Genel Başkanı Angela Merkel ile birlikte, gölge kabinesine Dışişleri, Güvenlik ya da Avrupa Bakanı olarak almayı istediği CDU'nun eski Genel Başkanı Wolfgang Schaeuble'yi tanıttı. 
     Stoiber, Türkiye'nin AB üyeliği hakkında ne düşündüğü sorusuna karşılık, ''Türkiye ile NATO kapsamında ve Almanya'da yaşayan Türk vatandaşlarından dolayı çok sıkı ve iyi ilişkilerimiz var. Ancak Avrupa'nın coğrafi sınırları olması gerekiyor. Bana göre Avrupa'nın coğrafi sınırı Türkiye-Irak sınırı değildir'' diye konuştu. 
     Stoiber ayrıca, Schaeuble'nin herkes tarafından çok saygı duyulan bir kişi olduğunu, Almanya'nın birleşmesine büyük katkı sağladığını ve AB konusunda çok tecrübeli olduğunu belirterek, ''Schaeuble ile birlikte, ekonomik büyüme açısından Avrupa'da son sıralarda bulunan Almanya'yı ön sıralara çıkartacağız'' dedi. 
     Seçimleri kazandıkları takdirde Schaeuble'nin kabineye mutlaka alınacağını ifade eden Stoiber, bakanlıkları nasıl şekillendireceklerine seçimlerden sonra karar verilebileceğini söyledi. 
     Merkel de, Schaeuble'nin Avrupa için yoğun çabaları olduğunu belirterek, Avrupa Anayasası fikrinin ilk olarak CDU tarafından ortaya atıldığını hatırlattı. 
     Schaeuble ise Almanya'nın dünyadaki görevlerinin değiştiğine işaret ederek, ''Almanya imkanlarının gerisinde kalıyor. Almanya'nın konumu AB içerisinde zayıfladı. Doğu Avrupa'daki komşularımızda Almanya'nın imajı hala düzelmedi. Ulusal kimliğimizi koruyarak AB içerisindeki sorumluluklarımızı yerine getirmeliyiz. Biz de bunu yapacağız'' dedi. 
     





</TEXT>
</DOC>
