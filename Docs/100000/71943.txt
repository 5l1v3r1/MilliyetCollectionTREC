<DOC>
<DOCNO> 71943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun13.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz bilimadamları açlık hormonunu buldu 
</HEADLINE>
<TEXT>

     İngiliz bilim adamları, şişmanlık ve yetersiz beslenmede yeni tedavi yöntemleri geliştirilmesine yardımcı olması beklenen ''açlık hormonunu'' buldular. 
     Londra'daki Imperial College'da görevli Doktor Alison Wren, şişmanlığın tedavisinde sınırlı tıbbi tedavi yöntemleri olduğunu söyleyerek, bu alanda yeni adımlar attıkları için çok heyecanlı olduklarını söyledi. 
     ''Ghrelin''in kanda bulunan ilk hormon olduğunu söyleyen Wren, özel ilaçlarla ghrelin hormonunu uyararak, açlığı kontrol etmenin mümkün olabileceğini belirtti. 
     Londra'daki Hammersmith Hastanesi Metabolik Tıp Bölümü Başkanı Profesör Steve Bloom da, ghrelin hormonunu uyararak yapılacak işlemin, şişman hastaların ya da kanserde olduğu gibi iştah kesilmesinin tedavisine katkıda bulunacağını söyledi. 
     Bu hormonun farelerde açlık hissini uyarıcı etki yaptığını deneyler sonucu ortaya çıkaran bilim adamları, şimdi de hormonun insanların ''kurt gibi acıkarak'' normalden üçte bir oranında daha fazla yemesini sağladığını gösterdi. 
     Clinical Endocrinology Metabolism Journal'da yayımlanan araştırmaya göre, 5 erkek ve 4 kadın gönüllüye bir doz ghrelin ya da placebo etkisiz ilaç verildi ve onlara istedikleri kadar yemeleri söylendi. 
     Araştırma sonunda, ghrelin hormonu alan gönüllülerin placebo alanlara göre ortalama yüzde 28 daha fazla kalori aldıkları ortaya çıktı. 
     






</TEXT>
</DOC>
