<DOC>
<DOCNO> 83594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur05.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'a "Nerden buldun " soruşturması.. 
</HEADLINE>
<TEXT>

     Ankara Cumhuriyet Başsavcı Vekili Bekir Selçuk, AK Parti Genel Başkanı Recep Tayyip Erdoğan hakkında ''haksız malvarlığı edindiği'' iddiasıyla soruşturma başlattı. 
     Kamuoyuna yansıyan iddialar üzerine re'sen soruşturma başlatan Başsavcı Vekili Selçuk, Erdoğan'ın malvarlığını mercek altına aldı. 
     Bekir Selçuk'un, Erdoğan hakkındaki soruşturmayı, 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'na muhalefet etmek suçundan yürüttüğü belirtildi. 
     Soruşturma kapsamında, ifade vermesi için Erdoğan'a davetiye çıkarıldığı öğrenildi. Erdoğan'ın, 23 Mayıs Perşembe günü ifade vermesinin beklendiği kaydedildi. 
     AK Parti Genel Başkanı Recep Tayyip Erdoğan, Rize ve Almanya'da yaptığı konuşmalar dolayısıyla hakkında Ankara DGM Cumhuriyet Savcısı Nuh Mete Yüksel'in yürüttüğü soruşturma kapsamında, 25 Nisan 2002 tarihinde ifade vermişti. Savcı Yüksel'in, Erdoğan'ın tutuklanmasına ilişkin istemini yedek hakimlik reddetmişti. 
     Erdoğan, İstanbul Büyükşehir Belediyesi'ndeki usulsüzlük iddialarına ilişkin yürütülen soruşturma kapsamında da 6 Mayıs 2002 günü, İstanbul Cumhuriyet Savcıları Erol Canözkan, Rasim Işıkaltın ve Hüseyin Yıldız'a ifade vermişti. 
     





</TEXT>
</DOC>
