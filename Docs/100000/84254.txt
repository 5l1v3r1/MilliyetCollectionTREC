<DOC>
<DOCNO> 84254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/siyaset/siy01.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre Bakanlığı da zorda 
</HEADLINE>
<TEXT>
Akaryakıt yolsuzluğunda 40 gözaltı... 
Çevre Bakanlığı Müsteşar Yardımcısı Niyazi Çakmak da gözaltına alınanlar arasında 
     ANKARA Milliyet 

     Türkiye’ye akaryakıt ve asfalt hammaddelerinin getirilmesinde yolsuzluk ve usulsüzlük belirleyen Van İl Jandarma Komutanlığı, 4 aydır süren operasyonda, aralarında Çevre Bakanlığı Müsteşar Yardımcısı Osman Niyazi Çakmak’ın da bulunduğu 5 kişiyi daha gözaltına aldı. Saray Cumhuriyet Savcılığı’yla birlikte hareket eden Jandarma, Çevre Bakanlığı’nın izni ile yurda sokulan ve MC 30 olarak nitelendirilen asfalt hammaddesinin ithalinde usulsüzlük belirledi. Operasyonun Van, Ankara, Kayseri ve Gaziantep’i kapsayan önceki bölümünde aralarında Ankara Bal ’ya bağlı Avşar beldesinin ANAP’lı Belediye Başkanı Ali Coşan’ın da bulunduğu 21 kişi tutuklanırken, son aşamadaki 5 isimle gözaltına alınanların sayısı 40’a ulaştı. Çevre Bakanlığı’nın, bu nedenle bazı firmalara izin vermesine karşın bu firmaların MC 30 asfalt hammaddesi yerine 2500 ton mazot getirdikleri öğrenildi. Soruşturmayı Ankara’ya kaydıran Jandarma, önceki gün Çevre Bakanlığı’nın beş bürokratını gözaltına aldı. 
     Müsteşar Yardımcısı Osman Niyazi Çakmak ve Çevre Kirliliğini Önleme Genel Müdürü Sami Ağırgün, Çevre Kirliliğini Önleme ve Kontrol Genel Müdür Yardımcısı Tülin Basa, Ölçüm İzleme Daire Başkanlığı Laboratuvar İzleme ve Kontrol Şube Müdürü İ. Fatih Erkal ve Gülşen Baykal, gözaltına alınarak Saray ilçesine götürüldü. Vurgunun boyutunun 125 trilyon lirayı bulduğu tahmin edilirken, Çevre Bakanlığı’nda görevli 2 kişinin daha arandığı öğrenildi. 
     Çevre Bakanı Fevzi Aytekin de, ithal yoluyla getirilen ve asfalt malzemesi olarak beyan edilen ürünün motorin olduğunun anlaşılması üzerine 4-5 ay önce soruşturma başlatıldığını, ancak suç unsuruna rastlayamadıklarını belirtti. 
     



 SİYASET 














</TEXT>
</DOC>
