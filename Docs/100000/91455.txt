<DOC>
<DOCNO> 91455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo26.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Haklı galibiyet" 
</HEADLINE>
<TEXT>

     17. Dünya Kupası çeyrek finalinde, Türkiye'nin Senegal'i 1-0 yenerek yarı finale yükselmesi, Yunan basını tarafından ''Haklı bir galibiyet'' olarak değerlendirildi. 
     Karşılaşmayı naklen yayınlayan ET1 Televizyonu'nun maç yorumcuları, ''Türkiye, Senegal'in ani ölümüne yol açtı'' biçiminde yorumladıkları Türkiye galibiyetine, daha maç öncesinde futbolu gerçekten bilenlerce yüzde 90 oranında kesin gözüyle bakıldığını da kaydettiler. 
     Yorumcular, Senegal'e karşı oynadığı güçlü oyunla muhteşemliğini sürdüren Türkiye'nin, ''Final yolunda yürümeyi sürdürdüğü'' görüşünde birleşti. 
     Atina'da yayımlanan Ethnos Gazetesi'nin internet portalı, İlhan Mansız'ın Şenol Güneş için, ''Altın oyuncu değişimi'' olduğunu kaydettiği haberinde, ''Günün ismi'' olan Mansız'ın akıllı oyunu ve ''Kader belirleyici'' golüyle 94. dakikada ağları havalandırmayı başardığını yazdı. 
     Yunan Özel Flash Radyosu ise, ''Komşunun düşü canlı kaldı ve 4 dev arasındaki yerini aldı'' dedi. 
     Radyo, Türkiye'nin Senegal ''cinayeti'' ile finale doğru hakkıyla koştuğu yorumunu da yaptı. 
     Bu arada Türkiye'nin galibiyeti Batı Trakya Türkler'ini sokağa döktü. Galibiyet golünün ardından sevinç çığlıklarıyla sokaklara dökülen Türkler, zaferi davul zurnayla kutladılar. 
     





</TEXT>
</DOC>
