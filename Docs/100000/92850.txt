<DOC>
<DOCNO> 92850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/soneko15.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk 6 ayda yatırım araçları ne kadar kazandırdı 
</HEADLINE>
<TEXT>

     Yılın ilk yarısında borsa, yatırım fonları ve dolar yatırımcısı umduğunu bulamazken, altın, tahvil-bono, faiz ve repo yatırımcısı yüzde 20-25 aralığında değişen kazançlar sağladı. 
     Başbakan Ecevit'in ABD gezisi, bankalara kaynak aktarımı, Irak tedirginliği, İstanbul Yaklaşımı ve Başbakan Bülent Ecevit'in sağlığı gibi gelişmeler yılın ilk yarısında piyasaların yönünü belirledi. 
     İstanbul Menkul Kıymetler Borsası'nda İMKB işlem gören hisse senetleri yılın ilk yarısında ortalama yüzde 31.94 oranındaki düşüşle bekleneni veremedi. 
     Altın ve dövize baktığımızda ise, 24 ayar külçe altının gram satış fiyatı 2002 yılının ilk 6 ayında yüzde 25.38, Cumhuriyet altınının satış fiyatı da yüzde 25.71 oranında arttı. Dövizde ABD Doları'nın 6 aylık artışı yüzde 9.08'de kalırken, Euro Türk Lirası karşısında yüzde 25.50 değer kazandı. 
     2001 yılı sonunda İMKB Tahvil ve Bono Piyasası'nda oluşan oranlara 
     bağlı olarak 6 ay vadeli Hazine bonosu yüzde 23-24 net getiri sağlarken, ilk 6 ay boyunca, mevduat faizlerine baktığımızda genelde düşüş eğiliminde ve hareketli bir seyir göze çarptı. Yatırımcıların 2001 sonundaki oranlardan parasını 6 aylık mevduatta değerlendirdiklerini varsaydığımızda 6 ay sonunda elde edilen net getiri yüzde 25.08 dolayında oldu. Yatırım fonlarına katılma belgeleri ise ilk 6 ayda ortalama yüzde 14.56 oranında artış sağladı. A Tipi fonlar ortalama yüzde 6.06 gerilerken, B tipi fonlardaki 6 aylık ortalama artış yüzde 22.29 dolayında gerçekleşti. Parasını sürekli aylık repoda değerlendiren yatırımcılar da ilk 6 ay sonunda birikimli olarak net yüzde 25.45 getiri sağladılar. 
     
     AYLIK BAZDA İMKB 
     Ocak ayında ortalama yüzde 3.85'lik düşüşle 2002 yılına başlayan Borsa, Şubat ayında da ortalama yüzde 16.58 oranında geriledi. Mart ayında yüzde 5.64 oranında değer kazanan borsada Nisan ayında yüzde 2.04'lük düşüş gerçekleşti. 
     Mayıs ayında da ortalama yüzde 8.98 gerileyen borsa Haziran ayını da yüzde 9.93 kayıpla tamamladı. 
     
     BORSA'DA İLK 6 AYA TOPLU BAKIŞ 
     İlk 6 aya topluca baktığımızda, İMKB Ulusal-100 Endeksi 4,402.84 puanlık düşüşle 13,782.76 puandan 9,379.92 puana indi. Hisse senetlerinin 6 aylık ortalama değer kaybı yüzde 31.94 olarak gerçekleşti. 
     İMKB Ulusal Mali Endeks 6,168.73 puanlık düşüşle 12,065.92 puana, İMKB Ulusal Sanayi Endeksi 2,562.76 puanlık düşüşle 8,850.68 puana ve İMKB Ulusal Hizmetler Endeksi 3,592.84 puanlık düşüşle 5,668.98 puana geriledi. Mali grup hisselerin 6 aylık ortalama değer kaybı yüzde 33.83, sanayi grubundaki hisselerin yüzde 22.45 ve hizmetler 
     grubundaki hisselerin de yüzde 38.79'u buldu. 
     
     EN ÇOK DEĞER KAZANANLAR 
     Yılın ilk yarısında Borsa'da en yüksek oranlı getiriyi yüzde 559.57 artışla Arsan Tekstil hisseleri sağladı. Yüzde 334.48'lik 
     artışla Toprak Finansal Kiralama hisseleri ikinci, yüzde 275.00'lik artışla İhlas Ev Aletleri hisseleri de üçüncü sırada yer aldı. İlk 6 ay sonunda en çok değer kaybı yüzde 76.99'la Doğusan hisselerinde oldu. İkinci sıradaki Egeplast hisseleri yüzde 72.50 oranında, üçüncü sıradaki Yapı Kredi Bankası hisseleri de yüzde 64.61 oranında değer yitirdi. Yılın ilk yarısında işlem gören toplam 297 hisse senedinden 66'sı değer kazanırken, 229'u değer yitirdi. İş Bankası KURUCU ve Ford Otosan'ın değerlerinde ise bir değişiklik olmadı. 
     
     DÖVİZ 
     Dövizin ilk 6 aydaki verimi yüzde 9.08 ile yüzde 25.50 arasında gerçekleşti. İstanbul Serbest piyasada alınıp satılan dövizlerden ABD Doları ilk 6 ay sonunda Türk Lirası karşısında sadece yüzde 09.08 oranında değer kazandı. Yılbaşından itibaren AB'nin ortak parası olarak tedavüle giren Euro'daki artış yüzde 25.50'ye ulaşırken, İngiliz Sterlini yüzde 16.90 ve İsviçre Frangı da yüzde 23.49 oranında artış kaydetti. 
     İlk 6 ayın sonunda ABD Doları'nın Türk Lirası satış fiyatı 1 milyon 586 bin lira, Euro'nun 1 milyon 580 bin lira, İngiliz Sterlini'nin 2 milyon 470 bin lira ve İsviçre Frangı'nın 1 milyon 83 bin lira oldu. 
     
     ALTIN 
     Altın, 6 ay boyunca yüzde 25 dolayında kazandırdı. 6 aylık sürede Cumhuriyet altının satış fiyatı yüzde 25.71, külçe altının gram satış fiyatı da yüzde 25.38 oranında artış gösterdi. 
     Cumhuriyet altınının satış fiyatı 6 ay boyunca 22 milyon 500 bin lira artarak, 110 milyon liraya yükseldi. Külçe altının gram satış fiyatı da 3 milyon 300 bin liralık artış göstererek 16 milyon 300 bin liraya çıktı. 
     İstanbul Altın Borsası'nda İAB işlem gören külçe altının gram fiyatı 6 ay boyunca yüzde 24.38 artış göstererek, 16 milyon 45 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin ilk 6 aydaki ortalama değer artışı yüzde 14.56 olarak gerçekleşti. 
     Katılma belgeleri arasındaki en yüksek oranlı artışlar, yüzde 28.48 ile Oyakbank B Tipi Likit Fon, yüzde 26.20 ile Oyakbank B Tipi 
     Yabancı Menkul Kıymetler Fonu ve yüzde 25.58 ile Koçbank B Tipi Tahvil Bono Fonu belgelerinde oldu. 
     İlk 6 ay içinde en çok değer yitiren katılma belgeleri ise yüzde 42.02'lik düşüşle İş A Teknoloji Endeks Fonu, yüzde 35.07'lik düşüşle 
     HSBC Yatırım A Tipi U-100 Endeks Fonu ve yüzde 34.58'lik düşüşle Gedik A Tipi Hisse Senedi Fon olarak sıralandılar. 
     Yatırım fonlarının fiyat seyrini izleyen A.A Bileşik Fon Endeksi, 6 ay içinde 34,818 puan artarak 273,919 puana yükseldi. 
     
     TAHVİL, BONO, FAİZ, REPO 
     2001 yılı sonunda İMKB Tahvil ve Bono Piyasası'nda oluşan Haziran 
     2002 vadeli tahvil ve bono oranlarından yola çıkılarak yapılan 
     hesaplamalara göre, tahvil ve bono yatırımcısının ilk 6 aydaki net kazançları yüzde 23-24 dolayında gerçekleşti. İlk 6 ay boyunca, mevduat faizlerine baktığımızda ise genelde düşüş eğiliminde ve hareketli bir seyir göze çarptı. 2001 yıl sonunda yüzde 55-65 bandında seyreden 6 ay vadeli mevduat faizleri iniş-çıkışlı bir seyirin ardından Haziran sonunda 45-55 bandına geriledi. 2001 sonundaki ortalama oranlardan parasını 6 ay vadeli mevduat faizinde değerlendirenlerin dönem sonundaki net kazançları yüzde 25.08 düzeyinde gerçekleşti. İMKB Tahvil ve Bono Piyasası'nda gerçekleşen ortalama oranlar dikkate alındığında, ilk 6 ay boyunca parasını sürekli aylık repoda değerlendiren yatırımcının bu süre sonunda sağladığı birikimli net kazançları yüzde 25.45 dolayında oldu. 
     





</TEXT>
</DOC>
