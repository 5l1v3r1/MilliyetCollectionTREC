<DOC>
<DOCNO> 93989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/dunya/dun02.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiyüzlü Blair’ 
</HEADLINE>
<TEXT>

Eğitimi adam edeceğim’ diye seçim kazanan Blair, bunu yapamayınca oğullarına özel hoca tutmuş 
     LONDRA Milliyet 

     İngiltere Başbakanı Tony Blair’in oğullarının Londra’nın en iyi okullarından biri kabul edilen Westminister’de okurken, bir yandan da okuldaki öğretmenlerden özel ders aldıkları ortaya çıktı. Olay gazete manşetlerine "Başbakan’ın ikiyüzlülüğü" olarak yansıdı. 
     Muhalefet liderleri, Başbakan’ın, "düzelteceğine ve kaliteyi yükselteceğine" söz vererek ikinci kez seçim kazandığı eğitim sisteminde hiçbir şey yapmadığının en büyük kanıtını, kendi oğullarını sisteme emanet etmeyip, özel derslerle desteklemek gereğini duymasının oluşturduğunu öne sürdüler. "Sisteme güvensizliği bu kadar yüksek olan" Başbakan’ın halka "eğitim sisteminin eksiklerinin giderildiğini" söylemesini, "ikiyüzlülük" olarak niteleyen muhalefet liderleri, Blair’in daha önce de karma aşıyla ilgili tartışmalar sırasında kendi oğlu Leo ile ilgili aynı tutumu sergilediğini hatırlattılar. 
     
     Ailenin özel meselesi 
     Olayı ortaya çıkartan Spectator dergisi, 18 yaşındaki Euan ile 16 yaşındaki Nicholas’ın üniversiteye hazırlandıkları için özel ders aldıklarını iddia etti. 
     Olayı başbakanlık sözcülüğü de doğruladı, ancak Blairlerin oğullarının eğitiminin, aileyi ilgilendiren bir sorun olduğunu ve bu konudaki ayrıntıların başka sorunlarla ilintilendirilmemesi gerektiğini söylemekle yetindi. 
     



 DÜNYA 












</TEXT>
</DOC>
