<DOC>
<DOCNO> 70236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko31.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat ayında hangi yatırım aracı ne kadar kazandırdı 
</HEADLINE>
<TEXT>

     Yatırımcı Şubat ayında Borsada umduğunu bulamazken, altın ve dövizde geçmiş kayıplarının bir bölümünü geri aldı. 
     Uluslararası Para Fonu IMF ile stand-by ve kredi beklentilerinin sona ermesi, Irak tedirginliği gibi nedenlerle ayın ilk günlerini düşüşlerle geçiren endeks, 9 Şubat'ta 11,255.27 puana geriledi. 11,000 puan seviyelerini kendisine destek yapan endeks, daha sonraki hafta 200-300 puanlık bir bantta sıkışık ve hacimsiz bir seyir gösterdi. 
     Kurban Bayramı tatili öncesinde de sıkışık seyir ve hacimsiz iniş çıkışlar devam etti. Aynı hareket bayram tatili sonrasına da yansıdı. Destek ve direnç noktaları arasında seyreden borsa endeksi Şubat ayını 11,055.67 puandan tamamladı. 
     
     Yatırım araçları 
     Borsadaki gerilemeye karşın özellikle altında yüzde 10'ları geçen artışlar dikkat çekti. Dövizdeki aylık artışlar da yüzde 5-6 dolayında gerçekleşti. 
     İMKB İkinci el tahvil ve bono piyasasında Ocak ayı sonunda oluşan oranlardan yola çıkılarak yapılan hesaplamalara göre tahvil ve bononun Şubat ayındaki getirisi yüzde 3.37 ile yüzde 4.37 arasında değişti. 1 aylık mevduat faizi net yüzde 3.86 kazandırdı. Yatırım fonlarına katılma belgeleri aylık ortalama yüzde 1.70 oranında artış kaydederken, reponun net verimi yüzde 4.26'ya ulaştı. 
     
     Borsa 
     İMKB Ulusal-100 Endeksi, Şubat ayında 2,196.65 puan düşerek 13,252.32 puandan 11,055.67 puana indi. İMKB'de işlem gören hisse 
     senetlerinin aylık ortalama değer kaybı yüzde 16.58 oldu. 
     Şubat ayında, İMKB Ulusal Mali Endeks 2,9.62 puanlık düşüşle 14,837.56 puana, İMKB Ulusal Sanayi Endeksi 1,649.68 puanlık düşüşle 
     9,445.89 puana ve İMKB Ulusal Hizmetler Endeksi 1,444.32 puanlık 
     düşüşle 7,023.00 puana geriledi. Mali grup hisselerin aylık ortalama değer kaybı yüzde 16.60, sanayi grubundaki hisselerin aylık ortalama değer kaybı yüzde 14.87 ve hizmetler grubundaki hisselerin aylık ortalama değer kaybı da yüzde 17.06 olarak gerçekleşti. 
     
     Kazananlar ve kaybedenler 
     Şubat ayında en yüksek oranlı getiriyi yüzde 81.25'lik artışla İhlas Ev Aletleri hisseleri sağladı. Toprak Factoring hisseleri yüzde 51.16'lık artışla ikinci ve Arasan Tekstil hisseleri de yüzde 
     48.28'lik artışla üçüncü oldu. 
     Doğusan hisseleri Şubat ayında yüzde 58.89 oranında gerileyerek en çok değer yitiren hisse senedi oldu. 
     Egeplast hisseleri yüzde 43.90'lık düşüşle ikinci, Altınyağ hisseleri de yüzde 38.64'lük düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 305 hisse senedinden 17 tanesi değer kazanırken, 284'ü değer yitirdi, 4 hissenin fiyatı da aynı kaldı. 
     
     Döviz 
     Yabancı para birimlerinin Türk Lirası karşısındaki Şubat ayı artışları yüzde 5.60-6.06 aralığında gerçekleşti. 
     İstanbul Serbest piyasada alınıp satılan dövizlerden ABD Doları Şubat ayında Türk Lirası karşısında yüzde 5.77 oranında artış kaydetti. 
     AB'nin ortak para birimi Euro'nun geçen ayki artışı yüzde 5.60, Alman Markı'nın yüzde 5.83, İngiliz Sterlini'nin yüzde 5.64 ve İsviçre Frangı'nın yüzde 6.06 olarak gerçekleşti. 
     Şubat sonunda ABD Doları'nın Türk Lirası satış fiyatı 1 milyon 394 bin lira, Euro'nun 1 milyon 206 bin lira, Alman Markı'nın 617 bin lira, İngiliz Sterlini'nin 1 milyon 986 bin lira ve İsviçre Frangı'nın 822 bin lira oldu. 
     
     Altın 
     Şubat ayında 24 ayar külçe altının gram satış fiyatı yüzde 11.37, Cumhuriyet altının satış fiyatı da yüzde 12.35 oranında arttı. 
     Cumhuriyet altınının satış fiyatı ay boyunca 10 milyon lira yükselerek, 91 milyon liraya, 24 ayar külçe altının gram satış fiyatı da 1 milyon 360 bin lira yükselerek 13 milyon 320 bin liraya çıktı. 
     İstanbul Altın Borsası'nda İAB işlem gören külçe altının gram fiyatı ise Şubat ayı boyunca yüzde 9.24 artış göstererek 13 milyon lira oldu. 
     
     Yatırım fonları 
     Menkul kıymet yatırım fonlarına katılma belgelerinin Şubat ayındaki ortalama değer artışı yüzde 1.70 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 7.27 ile Ata B Tipi Yabancı Menkul Kıymetler Yatırım Fonu, yüzde 6.71 ile Koç Yatırım B Tipi Tahvil Bono Fonu ve yüzde 6.32 ile 
     Oyakbank B Tipi Yabancı Menkul Kıymetler Fonu belgelerinde kaydedildi. 
     Geçen ayın en çok değer yitiren katılma belgeleri ise yüzde 17.04'lük düşüşle İş A Tipi Teknoloji Endeks Fonu, yüzde 12.21'lik 
     düşüşle İş Bankası A Tipi İştirak Fonu ve yüzde 11.65'lik düşüşle de YKY A Tipi Mali Kurumlar Fonu oldu. Yatırım fonlarının fiyat seyrini izleyen A.A Bileşik Fon Endeksi, Şubat ayında 4 bin 156 puan artarak 249,288 puana yükseldi. 
     
     Tahvil, bono, faiz ve repo 
     İMKB Tahvil Bono Piyasası'nda Ocak sonunda oluşan oranlardan parasını bir ay boyunca tahvil ve bonoda değerlendirenlerin Şubat ayındaki kazançları yüzde 3.37 ile yüzde 4.37 arasında oldu. 
     Banka faizlerinde ay içinde küçük çaplı iniş çıkışlar olurken, ortalamalarda vadelerine göre yüzde 56-60 aralığında kalındığı gözlendi. 
     Önde gelen ve değerlendirmeye alınan 10 kamu ve özel bankanın Ocak sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.86 oldu. 
     Ocak sonunda ortalama yüzde 60'ın üzerinde seyreden oranlardan parasını repoda değerlendiren yatırımcılar Şubat ayında yüzde 4.26 dolayında kazanç elde ettiler. 
     






</TEXT>
</DOC>
