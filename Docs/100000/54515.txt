<DOC>
<DOCNO> 54515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun11.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson, özel efektlerle "karartıldı" 
</HEADLINE>
<TEXT>

     Cildinin rengini bir dizi estetik operasyonla açtıran Michael Jackson'ın 30. sanat yılı kutlamasında kardeşleriyle verdiği konserin çekimlerinde onlardan ''beyaz'' olduğu için özel efektlerle ''karartıldığı'' ortaya çıktı. 
     People dergisinin internet sitesinde yer alan habere göre, 7 Eylül'de kardeşleriyle 17 yıl aradan sonra sahnede ilk kez biraraya gelen Jackson, CBS televizyonunda yayınlanmak üzere hazırlanan bandı izleyince kelimenin tam anlamıyla şok oldu. 
     Kardeşleriyle sahnedeyken onlarla arasında ''gece ile gündüz kadar'' fark olduğunu gören Jackson, özel efekt uzmanlarını çağırarak bandın yayınından önce kendisini ''karartmalarını'' istedi. 
     ''Henry Machine'' adı verilen ve video kasetinde dijital olarak insanların rengini değiştiren yöntemle ''karartılan'' Jackson, böylece rahat bir nefes aldı. Bu işlemin ardından ''pop kralı'', beş kardeşiyle ''aynı renkte'' televizyon ekranlarından seyirciyle buluştu. 
     New York'taki Madison Square Garden'da düzenlenen konsere, Marlon Brando, Elizabeth Taylor, Whitney Houston, Liza Minnelli, Quincy Jones, Britney Spears, Marc Anthony gibi ünlü isimler katılmıştı. 
     Jackson'ın geçen ay çıkan ''Invincible'' isimli yeni albümünün tanıtımı için verilen konser, CBS televizyonunda yayınlanmıştı. 
     






</TEXT>
</DOC>
