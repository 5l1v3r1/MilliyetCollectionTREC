<DOC>
<DOCNO> 53682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/spor/aspo.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞARBON'UN İLACI REVİVO 
</HEADLINE>
<TEXT>

Fenerli yıldızın, tedavi amacıyla değil, İsrail’in şarbona karşı geliştirdiği ilacı tanıtmak için ABD’ye gittiği ileri sürüldü 
     MEHMET ÇİFTÇİ-BARCELONA 

     Özel görevli 
     FENERBAHÇE’NİN İsrailli yıldızı Revivo’nun, şarbon hastalığına karşı ülkesinin geliştirdiği ilacı pazarlamak için devlet tarafından ABD’ye gönderildiği ileri sürüldü. Revivo’nun sanıldığı gibi doktor kontrolünden geçmediği, İsrail’in özel görevlisi olarak bazı şirketlerle görüşmeler yaptığı, ülkesindeki gazetelerin durumu öğrenmesi üzerine de temaslarını yarıda kestiği iddia edildi. 
     
     Ağır tepkiler 
     İSPANYOL haber ajansı EFE’ye göre, İsrail’deki bazı gazeteler, yıldız futbolcunun tanıtımı üstlenmesini şiddetle eleştirdiler. EFE, İsrail medyasının, Revivo’ya, asıl görevinin futbol oynamak olduğunu ve şarbon ilacının promosyonunun başkaları tarafından yapılması gerektiğini hatırlattığını da duyurdu. Revivo’nun bu gelişmelerin ardından geri adım attığı ifade edildi. 
     
     Pazartesi dönüyor 
     İSRAİL’İN Maariv gazetesinde yayınlanan haberde ise ilacın pazarlamasını yapan yakın arkadaşı Jackie Ben Zaken ile birlikte ABD’de bulunan ve tedavi olacağı yerde, bu işle uğraşan Revivo’nun profesyonellikle bağdaşmayan görüntü çizdiği görüşü yer aldı. Fenerbahçe yöneticilerine, New York’ta tedavi olduğunu söyleyen Revivo’nun, pazartesi günü Türkiye’ye döneceği kaydedildi. 
     



 SPOR 






















</TEXT>
</DOC>
