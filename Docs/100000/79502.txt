<DOC>
<DOCNO> 79502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur15.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Başbakanlığa hazırım" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, olgunlaşmış şartlar üzerinde ülkeye her zaman hizmete hazır olduklarını ifade ettiklerini belirterek, ''Dolayısıyla başbakanlığa da hazırız. Ancak şartların olgunlaşması kavramı, çok geniş bir kavramdır, orada ihtiras ve hırs yoktur'' dedi. 
     Bahçeli, açıklamalarının ardından gazetecilerin sorularını da yanıtladı. 
     Bir gazetecinin, Bahçeli'nin geçen hafta öğretim üyeleri ile yediği yemekte yaptığı ''Başbakanlığa hazırım'' şeklindeki açıklamanın basına yansıdığını anımsatarak, ''Başbakanlığa hazır mısınız'' diye sorması üzerine Bahçeli, ''Şartları zorlayarak değil, olgunlaşmış şartlar üzerinde ülkeye her zaman hizmete hazır olduğumuzu ifade ediyoruz. Dolayısıyla Başbakanlığa da hazırız'' dedi. 
     Başbakanlık için şartların neler olduğunun sorulması üzerine de Bahçeli, sözlerini şöyle sürdürdü 
     ''Şu anda ülkemizde bir başbakanımız var. Başbakanımız varken 'Biz başbakan olalım' da demiyoruz. Bazı gazeteler ve basınımız, olayları tersinden de okuyabiliyor. Onun için siyaseten, bir siyasi parti, olgunlaşmış şartlar üzerinde böyle bir hizmet doğduğunda 'Ben varım' diyebilmelidir. Bir siyasi parti olacaksınız, ülke sorunlarını çözmeye talip olacaksınız, şartların olgunlaştığı bir dönemde de ben başbakanlık yapamam diyeceksiniz böyle saçmalık olur mu.'' 
     
     BAŞBAKANLIK ŞARTLARI 
     Bir gazetecinin ''Başbakanlık için şartlar olgunlaştı mı'' sorusunu Bahçeli, ''Şu an ülkede uyumlu ve kararlı bir 57. hükümet vardır. Bugünkü hükümet, ekonomik krizi aşmada da büyük bir görev üstlenmiştir. Önce ülkem ve milletim diyen bir siyasi parti, krizin aşılması sırasında bir siyasi istikrarsızlığı da düşünmez. Onun için şartların olgunlaşması kavramı çok geniş bir kavramdır, orada ihtiras ve hırs yoktur'' diye yanıtladı. 
     Yeniden yapılanma projesi çerçevesinde hükümet programında bir değişikliğe gidilip gidilmeyeceğine ilişkin soruyu yanıtlarken de Bahçeli, 57. hükümetin bir ''uzlaşma ve atılım hükümeti'' olduğunu, TBMM'de bazı çözümler üretecek desteğe de sahip bulunduğunu söyledi. 
     Yeniden yapılandırma görevinin 57. hükümet tarafından üstlenilmesini istediklerini belirten Bahçeli, bugüne kadar ki hizmetlerin yanında Türkiye'yi 21. yüzyılın önemli ve etkin ülkesi haline getirecek bu hizmeti de başarabileceklerini söyledi. 
     Bir gazetecinin, Başbakan Bülent Ecevit'in İsrail'in Filistin operasyonları için ''soykırım'' değerlendirmesi yaptığını, ancak daha sonra ''özür dilediğini'' söylemesi ve ''Sizce de soykırım mı'' diye sorması üzerine Bahçeli, Ecevit'in soykırım amacını taşıyan bir kavram kullanılmadığını ifade ettiğini söyledi. Konuyu orada bırakmakta hem Türkiye hem de İsrail-Filistin açısından yarar olduğunu vurgulayan Bahçeli, ''Bu tür kavramlar üzerinde tartışmayı derinleştirerek, Türkiye'yi daha büyük sıkıntılara sokmaya kimsenin hakkı yok'' dedi. 
     Bahçeli, devletin yeniden yapılanma projesini ne zaman açıklayacaklarının, Ecevit'ten bir yanıt alıp almadıklarının sorulması üzerine konuyu, Ecevit'e Bakanlar Kurulu'nda, MHP'nin görüşü olarak ilettiğini, takdirin Ecevit'e ait olduğunu kaydetti. Bahçeli, ''Hangi gün arzuluyorlarsa hem fikri hem de proje olarak hazır olduğumuzu ifade ediyoruz'' dedi. 
     Vergi sistemine ilişkin açıklamalarının anımsatılması üzerine Bahçeli, toplantıda, bu düşünceleri şekillendirip geliştirmeleri halinde hükümete de götürebileceklerini ifade etti. 
     Bir soru üzerine Bahçeli, bu yılın Haziran ayına kadar büyümeye geçilmesi ve yüzde 3 hedefine mutlaka ulaşılması gerektiğini belirtti. 
     Bahçeli, Türkiye'nin bu ekonomik krizi aşmak zorunda olduğunu ve aşacağını kaydetti. 
     
     BAHÇELİ'NİN DİLİ SÜRÇTÜ 
     Bahçeli, bir soru üzerine, AK Parti Genel Başkanı Recep Tayyip Erdoğan hakkında Anayasa Mahkemesi'nin gerekçeli kararına ilişkin görüşlerini açıklarken, AK Parti'nin verilen karara saygı duyacağına inandığını belirtti. 
     Demokrat Türkiye Partisi'nde siyaset yapacağını açıklayan Mehmet Ali Bayar'a ''şans tanıyıp tanımadığına ilişkin'' soruya da Bahçeli, Bayar'ı şahıs olarak tanımadığını, bu nedenle yorum yapamayacağını söyledi. 
     Türkiye'deki yeni oluşumları, kişilerle ilişkilendirerek değerlendirmenin, yanlışa götüreceğini vurgulayan Bahçeli, sözlerini şöyle sürdürdü 
     ''Şu anda Türkiye'de siyasi hayatımızın ana nehirleri belli olmuştur. Önemli olan eğer Türkiye'de yeniden yapılanma, demokrasiyi güçlendirmek, geliştirmek istiyorsak böyle oturmuş, geleneği oluşmuş, uzun yıllar millet huzurunda bulunan ana nehirleri kurutabilecek davranışlardan vazgeçmek lazım. Bunlar siyaseti zaafa uğratan davranışlardır. Yapılması gereken bu nehirlerin düzenli akmasını sağlamak, debilerini yükseltmek ve Türk demokrasisinde kurumlaşmış, geleneği oluşmuş kalıcı siyasi partiler ortaya çıkarmaktır. Bugün Türkiye'de bu anlamda yaklaşık 60 yıldır önemli gelişmeler olmuştur. 
     Şimdi bu nehirlerden kanallar açarak, başka alanları geliştirmek mümkün değildir. Daha sonra o kanallar dönüp dolaşıyor, o ana nehire tekrar akıyor. 
     Bazı çevreler, belli dönemler içerisinde, Türkiye'de siyasi tıkanıklık olmuştur. Yeni oluşumlara ihtiyaç vardır diyerek, Türkiye'deki demokrasinin gelişimini, siyasi hayatın istikrarını sarsabilecek cümleler ifade etmektedir. Bu insanlar artık gerçeği görmelidir. Yeni oluşumlara ihtiyaç duyulduğu dönemlerde yeni oluşumların hiçbirisi başarılı olmamıştır, yine dönüp dolaşıp 1950'lerden beri millet iradesinin şekillendirdiği ana nehirler, 
     akışını devam ettirmişlerdir. Siyasette yer bulmayanların, bulamayanların, demokrasiyi karalayarak, siyasetin tıkanıklığını söyleyerek, maceraya girmeleri, artık milletçe de kabul edilmeyecek bir durum halini almıştır. O bakımdan mevcutlara katılsınlar mesela MHP'ye hepsi gelsin. Son nüfus sayımız 67 milyon, 67 milyonu da çağırıyorum.'' 
     





</TEXT>
</DOC>
