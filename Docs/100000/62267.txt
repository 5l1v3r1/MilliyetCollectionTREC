<DOC>
<DOCNO> 62267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur26.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ile Anayasa Mahkemesi Başkanı komşu oluyor 
</HEADLINE>
<TEXT>

     Cumhurbaşkanı Ahmet Necdet Sezer'in Ankara'nın Gölbaşı İlçesi'nde yaptırdığı villanın yakınına, Anayasa Mahkemesi Başkanı Mustafa Bumin de villa yaptırıyor. 
     Cumhurbaşkanı Sezer'in Haymana yolu 4. kilometredeki villasının, henüz arsa göründüğü ve Belediye rayiç bedellerine göre, metrekaresinin 2 milyon 250 bin liradan işlem gördüğü bildirildi. 
     Bu arada, Anayasa Mahkemesi Başkanı Mustafa Bumin'in de Sezer'in villasına yaklaşık 1 kilometre uzaklıkta bir villa yaptırdığı, villanın inşaatının sürdüğü bildirildi. 
     Bumin, bir toplantı için bugün geldiği Gölbaşı'nda gazetecilerin soruları üzerine, ''Biz de Gölbaşılı olduk. Sayın Cumhurbaşkanımız ile komşu olacağız. Burada Anayasa Mahkemesi Başkan Vekili Haşim Kılıç'ın ve birçok yöneticinin de villası var'' diye konuştu. 
     Gölbaşı İlçesi'nde emlak müşavirliği yapan Doğan Çağatay, buradaki villaların fiyatlarının, 80 bin dolar ile 1 milyon dolar arasında değiştiğini belirterek, ''Ancak Cumhurbaşkanımızın burada villa almasından sonra fiyatlar biraz daha artmaya başladı. Daha önce ortalama olarak metrekaresi 25 milyon lira olan arsa fiyatları 40 milyon lira civarında işlem görmeye başladı. Burada, Cumhurbaşkanımızın yanı sıra çok sayıda milletvekilinin de villası bulunuyor'' dedi. 
     Bu arada, Gölbaşılı vatandaşlar da Cumhurbaşkanı Sezer'in ilçelerinde villa almasından mutlu olduklarını ifade ettiler 
     






</TEXT>
</DOC>
