<DOC>
<DOCNO> 74700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko14.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FT "Irak operasyonu Türkiye'nin reform sürecini tehdit ediyor" 
</HEADLINE>
<TEXT>

     İngiltere'de yayınlanmakta olan dünyanın en saygın günlük ekonomi ve politika gazetelerinden Financial Times, toparlanma umutlarının reform sürecinin başarısına bağlandığını söylediği Türk ekonomisini, bütün yönleriyle analiz eden üç tam sayfalık bir çalışmaya yer verdi. 
     Gazete Türkiye'nin çok ihtiyaç duyulan yapısal değişime giden yolda ilerlediğini hatırlatırken, ''ancak ABD'nin liderliğinde çıkabilecek bir Irak savaşı bu süreç üzerinde büyük bir tehdit yaratabilir'' dedi. 
     Türkiye'nin yaşadığı en kötü ekonomik krizin ardından yeniden büyüme umutlarını kazandığını belirten gazete, bu yılın bazı ekonomist ve bankacılar tarafından hala ''kritik'' görüldüğünü, bir bankacının bu durumu ''geçen yıl ameliyat masasındaydık, şimdi yoğun bakımdayız'' diye özetlediğini belirtti. 
     Krizin ardından ekonomi yönetiminin başına getirilen Kemal Derviş'in yeni bir programın uygulamasını üstlendiğini belirten Financial Times, söz konusu programın enflasyon oranının yıl sonu itibariyle yüzde 35'e düşürülmesini hedeflediğini anlattı. 
     Gazete Derviş'in güçlü para politikası, Merkez Bankası'nın yeni bağımsız yapısı ve kur farklarında sağlanan istikrar ile enflasyonu yenmek konusunda büyük bir şansa sahip olduğunu düşündüğünü de belirtirken, Irak'a yönelik muhtemel bir operasyonun bütün bu olumlu gidişin yönünü değiştirebileceğine dair Başbakan Bülent Ecevit tarafından da dile getirilen kaygılara işaret etti. 
     
     Keskin kılıç 
     ''Orta Doğu'nun kapısının ağzındaki ve NATO'nun hayati müttefiki durumundaki Türkiye'nin hali tam bir iki yüzü keskin kılıç'' diyen gazete, Türkiye'nin coğrafi yeri ve turizm gelirlerine olan ihtiyacının, ekonomisini dış şoklara çok açık hale getirdiğini de savundu. 
     Gazete ekonomik gözlemcilerin kapısının ağzından bir savaş çıkmadıkça Türkiye'nin uyguladığı programda bir başarısızlık ihtimalinin bulunmadığına inandıklarını da ifade ederken, Türkiye'nin ekonomik durumuyla ilgili pek çok ayrı analiz ve görüşe de üç safyada yer verdi. 
     Gazete yabancı yatırımcılara yönelik olarak yapılan reformlarla ilgili bir analiz yaparken, bu amaçla şeffaflığın arttırılmasına çalışıldığını anlattı. 
     Türkiye'deki enerji yatırımları konusuna da yarın sayfalık yer ayıran Financial Times, elektriğin Türkiye'de hem son derece pahalı, hem de kıt kaynak olduğunu, ancak yine de bu alanda hızlı bir özelleştirmenin beklenmediğini bildirdi. Gazete bu endüstrideki devletten bağımsız bir yapıya kavuşma çalışmalarının kör bir adamın değneği olmadan yürümeye çalışmasını andırdığını savundu. 
     Financial Times bir başka analizde ise, Ilısu barajı ile ilgili gelişmelere dikkat çekti. İngiliz firması Balfour Beatty'nin son anda protestolara dayanamayıp projeden çekilmesinin baraj projesinde gecikmelere yol açacağını öne süren gazete, Enka Holding Yönetim Kurulu Başkanı Şarık Tara ile yapılmış bir de röportaja da yer verdi. 
     Gazetede ayrıca, özel emeklilik sistemine geçişle ilgili bir analizin yanı sıra, Ulaştırma Bakanı Oktay Vural ile ilgili olarak hazırlanmış bir de portre yayınladı. 
     Halef-selef Vural ile Öksüz'ün birbirlerinden farklı birer görüntü çizdiklerini belirten Financial Times, Vural'ın atanmasının sektörde bir rahatlama yarattığını bildirdi. 
     İngilizce konuşan 45 yaşındaki Vural'ın, Öksüz'ün tersine telekomünikasyon alanındaki reformların önünü açtığını belirten gazete, söz konusu ismin Türk Telecom'un yeniden yapılandırılması olayını da sahiplendiğini ve ''bu konu zor kararlar gerektiriyor ama hükümetimiz bunları yerine getuirecek kadarg üçlü'' dediğini bildirdi. 
     






</TEXT>
</DOC>
