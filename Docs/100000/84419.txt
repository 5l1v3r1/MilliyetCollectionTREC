<DOC>
<DOCNO> 84419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur21.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Medical Channel yayınına son veriyor... 
</HEADLINE>
<TEXT>

     Kablolu Tv'de sağlık konularında yayın yapan Medical Channel, RTÜK ve Telekom'a yapılması gereken yıllık ödemeleri karşılayamayacağı gerekçesiyle yayın hayatına son veriyor. 
     Medical Channel Genel Müdürü Kahraman Afyonoğlu, yaptığı açıklamada, sağlık konularında halkı aydınlatıcı, sektör çalışanlarını bilgilendirici yayın yaptıklarını belirterek, tematik bir kanal oldukları için sektör dışından reklam alamadıklarını, ilaç ve sağlık kuruluşlarının reklamları önünde ise yasal engel olduğunu söyledi. 
     Afyonoğlu, yılda uydu lisans ücreti olarak 60 milyar, kablo tv yayın izni ücreti olarak 45 milyar 332 milyon, kablodan yayın ücreti olarak 96 milyar 912 milyon ve uydu kapasite kirası olarak 336 milyar lirayı RTÜK ve Telekom'a ödemek zorunda olduklarını belirtti. 
     Diğer masraflarla yılda yaklaşık 800 milyar lira giderleri bulunduğunu, reklam almadan bu maliyeti karşılamalarının mümkün olmadığını kaydeden Afyonoğlu, 14 aydır yayın hayatında bulunduklarını ve bu dönemle ilgili RTÜK ve Telekom'a borçlarının olmadığını söyledi. 
     Afyonoğlu, gelecekteki ödemeleri yapma güçleri bulunmadığı için yayınlarına son verme kararı aldıklarını vurgulayarak, şöyle dedi 
     ''Türk halkını sağlık konusunda bilinçlendirirken, erken teşhis konusunda bilgi verirken, hurafelerden kurtarırken, doktora gitmekten korkan halkı doktora gitmeye teşvik ederken bize destek verilmedi. 
     Kapılarında kuyruk olan doktorları insanlara getirdik. Ben 30 yıldır yayıncılık yapıyorum ama, bu kadar onurlu, şerefli yayıncılık yapmadım, lezzet almadım. Medical Channel, Türk toplumunu hasta hakları konusunda bilgilendiriyordu, hastalara hastalıkları ve yeni tedavi yöntemleri konusunda bilgi veriyordu, gelir azlığı yüzünden gelişmeleri takip edemeyen Türk doktorunu bilgilendirmeyi hedefliyordu. Biz büyük bir boşluğu dolduruyorduk.'' Ulaştırma ve Sağlık Bakanlıklarından destek görmediklerini ifade eden Kahraman Afyonoğlu, yayınlarını bu gece veya yarın sonlandıracaklarını bildirdi. 
     Öte yandan, Medical Channel çalışanları, kanalın kapanmasını istemediklerini belirterek, bu amaçla gerekirse oturma eylemi yapacaklarını kaydettiler. 
     





</TEXT>
</DOC>
