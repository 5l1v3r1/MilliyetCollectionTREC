<DOC>
<DOCNO> 70776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur14.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenler'de neler oluyor.. 
</HEADLINE>
<TEXT>

     İstanbul'un Esenler ilçesinde küçücük bir semtte büyük bir savaş yaşanıyor. Gerginlik henüz dinmiş değil. Olaylarda yaşamını yitiren Nusret Özcan'ın cenazesinin mahalleye getirilmemesi için büyük çaba gösteriliyor. Sokağa çıkma yasağı daha birkaç gece sürecek. Bugün Bakanlar Kurulu'nun gündemi de Esenler idi.. Peki Esenler'de ne oluyor 
     Gerçekte Karabayık mahallesi İstanbul'un Anadolu'dan en fazla göç alan semtlerinden biri olarak öne çıkıyor. Nüfusun çoğunluğunu ise Siirt, Sinop ve Sivas'tan gelenler oluşturuyor. 
     Semtte ayrıca Tokat ve İzmir'den göç eden Romanlar da yaşıyor. Sakarya Caddesi'nin aşağı bölümlerinde oturan Romanlar geçimlerini genel olarak at arabalarıyla çöp toplayarak sağlıyorlar. 
     Mahallede Siirtlilerle Romanlar arasındaki çekişme ise yıllardır alttan alta sürüyor. Özellikle Siirtliler mahallede Romanları istemiyor, bu nedenle iki grubun gençleri arasında kavga hiç eksik olmuyordu... 
     Mahallede tıpkı 12 Eylül öncesi görüntüler gibi Romanlar Sakarya Caddesi'nden yukarı, Siirtliler de aşağıya indiği anda kavga çıkıyordu... 
     Özellikle ekonomik krizin ardından iki grup arasındaki kavgalar çoğalmaya başladı. Birçok gencin işsiz kalması ve kahveleri doldurması en küçük bir pürüzde kavganın ateşini körükledi... 
     Görünürde kavga Siirtli bir alüminyum doğramacının alacaklı olduğu Roman vatandaştan parasını istemesiyle başladı. Ancak kökeninde mahallede yıllırdır süren ayrımcılık yatıyor... 
     
     Kaymakam "sokağa çıkma yasağına devam" 

     Olayların yaşandığı Sakarya Caddesi'ne gelerek basın mensuplarına bir açıklama yapan Kaymakam Ali Gün, olayın bir alacak verecek meselesinden kaynaklandığını belirterek, ''Adi bir olay. Siyasi yönü yok'' dedi. 
     Ortada iki ayrı grubun olmadığını ve kültür çatışması yaşanmadığını söyleyen Gün, çatışmanın da grup psikolojisinin yarattığı bir olay olduğunu bildirdi. 
     Özellikle belli yaşa ulaşmış aile büyüklerinden bu tür olaylara meyilli gençleri frenlemelerini isteyen Gün, şu an mahallede durumun sakin olduğunu ve her türlü tedbirin alındığını ifade etti. 
     Gece sokağa çıkma yasağının tamamen kaldırılmadığını belirten Esenler Kaymakamı Ali Gün, ''Tansiyonu düşürebilmek için gece sokağa çıkma yasağını birkaç gün daha uygulamak durumundayız'' diye konuştu. 
     Tansiyon düştüğünde durumun değerlendirilerek sokağa çıkma yasağının kaldırılacağını ifade eden Gün, gözaltı sayısı konusunda kesin bir rakam veremediğini, ancak olaylarda 1 kişinin öldüğünü, 12 kişinin de yaralandığını söyledi. 
     Olaylara karışan vatandaşların hepsinin mal-mülk sahibi olduğunu anlatan Gün, şöyle konuştu 
     ''Kimseyi yerinden yurdundan atmak mümkün değildir. O halde vatandaşlar, kardeşçe, dostça yaşamanın yollarını kendileri bulacak. 
     Dostça ve kardeşçe yaşamak zorunda olduklarını benimseyecekler. O nedenle birbirleriyle barışık olarak yaşayacaklardır.'' 
     
</TEXT>
</DOC>
