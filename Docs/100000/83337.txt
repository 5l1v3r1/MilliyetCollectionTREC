<DOC>
<DOCNO> 83337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur28.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Evli kadınla ilişki kuran adam, aile meclisi kararıyla öldürüldü 
</HEADLINE>
<TEXT>

     Manisa'nın Merkez İlçeye bağlı Hacıhaliller Beldesi'nde, evli bir kadın ile ilişki kuran 2 çocuk babası, kadının aile fertleri tarafından tabancayla öldürüldü. 
     Olayla ilgili olarak gözaltına alınan 8 kişiden 6'sı tutuklandı. 
     Alınan bilgiye göre, Hacıhaliller Beldesi'nde yaşayan 2 çocuk babası Naim Hastaş 26 , Turgutlu İlçesi'nde oturan evli G.S. ile ilişki kurdu. Durumu öğrendikten sonra biraraya gelen G.S.'nin baba ve amcaları, Naim Hastaş'ı ''öldürme kararı'' aldılar. 
     Kararı uygulamaya koyan aile üyeleri, köy kahvesinde oturan Hastaş'ı, bir bahaneyle Gediz Nehri Çatalazmak mevkiine götürerek, burada Hastaş'ın başına ve vücudunun çeşitli yerlerine tabanca ile 6 el ateş ederek öldürdüler ve cesedi nehre attılar. 
     Ailesi tarafından kayıp başvurusu yapılan 2 çocuk babası Naim Hastaş'ın 26 cesedi, kısa süre sonra bulundu ve yapılan incelemede cinayete kurban gittiği anlaşıldı. 
     Olayı soruşturan jandarma, Naim Hastaş'ın, G.S.'nin 26 ailesi tarafından öldürüldüğünü belirleyerek, G.S.'nin amcaları Nezih Sayan 39 , Turan Sayan 23 , Y.S. 17 , Fahrettin Sayan 34 , Salih Sayan 33 , Sertip Sayan 55 ile babası Mahmut Sayan 43 ve babaannesi Hatun Sayan'ı 69 , gözaltına aldı. 
     Sanıklar, sorgularında, cinayeti, ''evli olan kızlarının namusunu temizlemek amacıyla birlikte karar alarak '' işlediklerini itiraf ettiler. 
     Jandarmadaki işlemlerinin ardından adliyeye sevk edilen sanıklardan, Nezih Sayan, Turan Sayan, Y.S., Fahrettin Sayan, Salih Sayan ve Sertip Sayan, tutuklandı. Baba Mahmut Sayan ve babaanne Hatun Sayan ise, tutuksuz yargılanmak üzere serbest bırakıldı. 
     





</TEXT>
</DOC>
