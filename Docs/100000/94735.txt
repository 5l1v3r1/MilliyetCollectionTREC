<DOC>
<DOCNO> 94735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur39.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti 6 Ekim'de erken seçim için önerge verdi... 
</HEADLINE>
<TEXT>

     AK Parti TBMM Grubu, 6 Ekim Pazar Günü seçim yapılması için TBMM Başkanlığı'na önerge verdi. 
     Ak Parti TBMM Grup Başkanvekilleri Hüseyin Çelik ve Salih Kapusuz ile Genel Başkan Yardımcısı Abdüllatif Şener, bir grup milletvekili ile birlikte TBMM Başkanı Ömer İzgi ile görüştü. AK Parti yöneticileri, 6 Ekim'de erken seçim kararı alınmasını öngören önergeyi TBMM Başkanı İzgi'ye sundular. AK Parti yöneticileri, seçim kararı alınması için İzgi'den TBMM'nin 23 Temmuz'da olağanüstü toplanması için çağrı yapmasını istediklerini de kaydettiler. 
     Basın kapalı olarak gerçekleşen görüşmenin ardından Parlamento'da basın toplantısı düzenleyen AK Parti Genel Başkan Yardımcısı Abdüllatif Şener, erken seçim tartışmalarına değindi. Son günlerde yaşanan olayları ''3 yılda ülkeyi batırdılar, şimdi gidiyorlar'' diyerek tanımlayan Şener, Başbakanlık makamının boş olduğunu, ayrıca 6 bakan ve 23 milletvekilinin DSP'den istifası ile iktidarın en büyük ortağının büyük çalkantılar yaşadığını savundu. 
     Hükümet ortakları arasında büyük ayrılıklar olduğunu ileri süren Şener, iktidarın ülkenin sıkıntılarını çözemediğini, Hükümet'in kendisinin ''sorun'' olduğunu ileri sürdü. AB ile ilgili düzenlemelerin yapılması konusunda bir iradenin de Hükümet'te göremediklerini savunan Şener, şöyle konuştu 
     ''İstifa eden bakanların yerine yeni atamalar yapılarak, Hükümet'i ayakta tutacaklarını düşünüyorlar. Ancak bu Hükümet fiilen ve siyaseten bitmiştir, sadece hukuken ilanı gerekiyor. Boşalan bakanlıkları doldurma gayretleri boşunadır. Başbakanlık da boştur. 
     Bugüne gelinmesinde iktidarın bütün partileri müteselsilen ve müştereken sorumludur. Halk, çözüm bekliyor. Çözüm erken seçimdir.'' Şener, AK Parti olarak 6 Ekim'de seçim yapılmasını istediklerini, bununla ilgili yasal prosedürü başlatmak amacıyla Meclis Başkanı Ömer İzgi ile görüştüklerini bildirdi. TBMM'nin olağanüstü toplantıya nasıl çağrılacağının Meclis İçtüzüğünde düzenlendiğini hatırlatan Şener, bunun için 110 milletvekilinin çağrı metnini imzalaması gerektiğini belirtti. Kendilerinin milletvekili olduğunu hatırlatan Şener, İçtüzük uyarınca TBMM Başkanı veya Cumhurbaşkanı'nın Meclis'i doğrudan olağanüstü toplantıya çağırabileceğine işaret etti. Şener, ''Cumhurbaşkanı ve TBMM Başkanı'nın, Meclis'i olağanüstü toplantıya çağırmaya davet ediyoruz'' dedi. 
     Şener, erken seçim konusunda partilerin farklı tarihleri önerdikleri, Kasım'da yapılacak bir seçimin ''AB sürecini bitireceğini'' savunarak, bu nedenle 29 Eylül veya 6 Ekim'de erken seçim yapılabileceğini söyledi. 
     
     ''ERDOĞAN'IN ENGELİ YOKTUR'' 
     Şener, son günlerde AK Parti'nin dışardan destekleyeceği ANAP-DYP hükümeti formülünden bahsedildiğini ifade eden bir gazetecinin ''buna destek verir misiniz '' sorusu üzerine, muhtemel senaryolar üzerinde şu aşamada görüş bildirmenin doğru olmadığını söyledi. Türkiye'nin bir seçim hükümetine ihtiyaç duyduğunu kaydeden Şener, ''Bunun için Başbakan'ın görevini bırakması gerekir. Ondan sonra senaryolar gündeme gelir biz de değerlendiririz'' dedi. 
     Şener, bir başka soruyu yanıtlarken de ANAP'ın önerdiği 29 Eylül tarihi veya kendilerinin önerdiği 6 ekim tarihinde seçimin yapılmasının fark etmeyeceğini dile getirerek, bu tarihlerin herhangi birinde yapılacak seçimin ardından 12 Aralık tarihine kadar AB sürecinde gerekli düzenlemelerin yeni hükümet tarafından yapılabileceğini söyledi. 
     ''Meclis Başkanı, kendisinin TBMM'yi olağanüstü toplantıya çağırması önerinize nasıl yanıt verdi '' sorusuna Şener, ''Meclis Başkanı değerlendirecek'' karşılığını verdi. 
     AK Parti Genel Başkanı Recep Tayyip Erdoğan'ın muhtemel bir seçimde aday olamayacağı tartışmalarına da bir soru üzerine değinen Şener, kendi gündemlerinde bu konunun bulunmadığını söyledi. 
     AK Parti Genel Sekreteri Ertuğrul Yalçınbayır da aynı yöndeki soruyu yanıtlarken, Erdoğan'ın milletvekili olmasının önünde ''hiçbir engel olmadığını'' öne sürdü. 
     





</TEXT>
</DOC>
