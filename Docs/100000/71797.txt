<DOC>
<DOCNO> 71797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sondun01.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Anakonda Harekatı... Yüzlerce El Kaide'li 2 mağarada sıkıştırıldı 
</HEADLINE>
<TEXT>

     ABD'nin Afganistan'ın doğusunda Gardez dağlarında sürdürdüğü ''Anakonda'' harekatında, cephaneliği azalan yüzlerce El Kaide savaşçısının, 2 mağaranın çevresinde sıkıştırıldığı bildirildi. 
     Cepheden dönen Afgan askerler, 400 kadar El Kaide ve Taliban savaşçısının bir mağaranın etrafında, 100'ü aşkın savaşçının da diğer bir mağaranın çevresinde sıkıştırıldığını söylediler. 
     Askerler, savaşçıların cephaneliğinin azaldığını, ancak kötü hava koşullarıyla mayınların, operasyonun hızını kestiğini belirttiler. 
     Adının açıklanmasını istemeyen bir Afgan komutan, Amerikalı mayın temizleme ekiplerinin bölgede çalıştıklarını, ancak yavaş ilerlediklerini kaydetti. Komutan, çatışmalarda kendi bölgesinde 25 Çeçen'in öldüğünü, ölen 40 Taliban savaşçısının cesetlerinin de ailelerine teslim edilmesine izin verildiğini söyledi. 
     ABD askeri sözcüsü Binbaşı Bryan Hilfert, operasyonun başından bu yana 500'ü aşkın El Kaide ve Taliban savaşçısının öldürüldüğünü, yakalanan savaşçıların da sorgulandığını bildirdi, ancak sayılarına ilişkin bilgi vermedi. 
     Bu arada, Fransa'da yayınlanan Le Monde gazetesi, Fransız savaş uçaklarının, Anakonda harekatının ilk haftasında ABD'nin kendilerine verdiği bazı görevleri geri çevirdiğini yazdı. 
     Adı açıklanmayan Fransız askeri yetkililerine dayandırılan haberde, Fransızlarla Amerikalıların etkisi konusundaki anlaşmazlıkları nedeniyle Fransız savaş uçaklarının kendilerine verilen bazı görevleri reddettiği bildirildi, ancak bu görevlerin sayısına ilişkin açıklama yapılmadı. 
     Haberde, Fransız güçlerinin, bombardımana dayalı görevlerden bazılarına halkı tehlikeye attığı gerekçesiyle katılmadığı belirtilirken, harekatın düzenlendiği bölge yakınındaki bir köyde yaşayan Taliban komutanlarının, bombardımanların köy halkını tehlikeye soktuğu yönündeki ifadeleri örnek gösterildi. 
     Le Monde, Mirage 2000 Fransız savaş uçaklarının, Anakonda harekatında bir düzineyi aşkın hedefe yaklaşık 20 görev düzenlediğini, bazen 250 kilogram ağırlığında lazer güdümlü bombalar kullandığını yazdı. 
     Fransa Savunma Bakanlığı ile Silahlı Kuvvetleri, haberle ilgili yorumda bulunmadı. 
     






</TEXT>
</DOC>
