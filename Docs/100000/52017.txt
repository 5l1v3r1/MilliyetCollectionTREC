<DOC>
<DOCNO> 52017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/yasam/yas05.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
132 gün dev dalgalarla savaştılar 
</HEADLINE>
<TEXT>
Koca okyanusa yenilmediler 
Küçük kayıkları Pasifik Okyanusu’na sürüklenen Samoalı iki balıkçı, tam 4.5 ay çiğ balık ve yağmur suyu ile beslenip Azrail’den kaçmayı başardı 
     DIŞ HABERLER SERVİSİ 

     Balık avlamak amacıyla Pasifik'teki Samoa Adaları'ndan açılan dört balıkçıdan ikisi yüksek dalgalarla açık okyanusa sürüklendikten tam 132 gün, yani dört buçuk ay sonra sağ olarak kurtuldu. İki arkadaşları ise açlığa yenik düştü. 
     Koca Pasifik Okyanusu’nda dev dalgalara ve açlığa karşı yaşanan bu müthiş mücadele, Lapahele Sopi ile Telea Pa'a adlı balıkçıların, iki arkadaşlarını da yanlarına alarak 28 Haziran'da küçük ve ilkel tekneleriyle denize açılmasıyla başladı. Başlangıçta her şey iyi gidiyordu ancak, aniden patlayan bir fırtına ve onun yarattığı dev dalgalar, küçük tekneyi açığa sürükledi. 
     
     İkisi dayanamadı 
     Dört balıkçı arkadaş azgın dalgalara rağmen tekneyi batırmaktan kurtardı ama, onları, fırtına dindikten sonra yakıcı güneş ve açlıkla sürecek müthiş bir hayatta kalma savaşı bekliyordu. 
     Nitekim Lapahele ve Telea adlı balıkçıların iki arkadaşları, yaklaşık üç hafta sonra açlığa daha fazla dayanamadı ve can verdi. 
     
     Tam 7 bin kilometre 
     Lapahele ile Telea ise tam dört buçuk ay dev dalgalar arasında sürüklenen kayıklarında, yakaladıkları balıkları çiğ olarak yiyip okyanusta yüzer halde buldukları hindistan cevizleri ile beslendiler. Su ihtiyaçlarını da hindistancevizi kabuklarında biriktirdikleri yağmur suyu veya bazen de tuzlu deniz suyuyla giderdiler. 
     İki balıkçının bulunduğu tekne yaklaşık dört buçuk aylık serüven sırasında tam dört bin mil, yani 7 bin 200 kilometre sürüklenerek nihayet Papua Yeni Gine açıklarına vardı. Ve iki şanslı balıkçı Papua Yeni Gineli meslektaşları tarafından fark edilerek hastaneye kaldırıldı. 
     Balıkçılardan Lapahele'nin oldukça zayıflamış ve kaslarının önemli bir bölümü erimiş olmasına rağmen ayakta durabildiği, buna karşılık Telea'nın kaslarının açlıktan dolayı iyice erimiş olması nedeniyle uzun zaman hastanede kalmasının gerekeceği açıklandı. 
     



 YAŞAM 


















</TEXT>
</DOC>
