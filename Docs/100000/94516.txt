<DOC>
<DOCNO> 94516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/dunya/adun.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Altın çağ yaşıyoruz 
</HEADLINE>
<TEXT>

Iraklı Kürtler, başta ABD olmak üzere Batı’nın yardımlarıyla görmedikleri bir rahatlığa kavuştular. Şimdi ise, Ya rahatımız kaçarsa’ diye Saddam’ı devirme operasyonuna karşı direniyorlar 
     SEMA EMİROĞLU, New York 

     ABD’nin ciddi ve prestijli gazetelerinden The New York Times, Kuzey Iraklı Kürtlerin son 10 yıldır Irak’ın başka hiç bir yerinde rastlanmayan bir özerkliğe kavuştuğunu ve Kürdistan Demokratik Partisi KDP lideri Mesut Barzani’nin deyimiyle "altın çağı"nı yaşadığını bildirdi. Gazeteye konuşan Barzani "Türkler, Araplar ve İranlıların yüzyıllarca süren baskısı gözönüne alındığında, bu dönem Irak Kürtleri için altın çağdır" dedi. 
     Gazete Kürt liderler Mesut Barzani ve Celal Talabani’nin "Bu özerkliği tehlikeye düşürecek ve ne gibi bir sonuç yaratacağı belli olmayan bir ABD saldırısına katılmanın riskini almak istemediklerini" de bildirdi. 
     The New York Times, Erbil çıkışlı özel haberinde, Kuzey Irak’taki Kürt grupların, ABD’nin Saddam’ı devirmek için yaptığı saldırı planıyla ilgili nabzını yokladı. Irak’ta hiç bir grubun, Saddam’ın 23 yıllık iktidarı döneminde Kürtler kadar zarar görmediğini belirten gazete, ancak aynı zamanda son 10 yılda başka hiç bir Iraklı’nın da, Batı’nın desteğinden Kürtler kadar faydalanmadığını vurguladı. 
     
Mini devlet kurdular      Gazeteye göre, BM tarafından ilan edilen güvenli bölge ve ABD - İngiliz jetlerinin denetlediği uçuşa yasak bölge uygulamalarıyla korunan Kürtler, 40 bin kişilik ordu ve sadece hafif silahlarla, 27 bin metrekarelik bir toprak üzerinde bir mini - devlet kurdu. 
     Kürtlerin, yükselen dağlar, verimli vadiler ve yarı çölden oluşan bu "kurtarılmış bölgede" uydu televizyonlarına, uluslararası telefona ve muhalefet partilerine sahip, Saddam’ın baskılarından uzak bir toplum oluşturduklarını yazan The New York Times, bu durumun tek sakıncasını "uluslararası hukukun dışında bulunmak" olarak gösterdi. Gazete, Kürtlerin elde ettiği kazanımların ancak tüm Irak için özgürlükleri kucaklayacak yeni bir Bağdat hükümeti tarafından kalıcı hale getirilebileceğini savundu. 
     
Irak Kürtleri garanti istiyor      The New York Times, Saddam’ı devirecek bir Amerikan askeri harekatının, özgürlüklerini daha güvenli hale getirme olasılığına rağmen, Kürt liderlerin yeni bir Irak saldırısı yüzünden 10 yıldır kazandıkları özerkliği riske etmek istemediklerini, bu konuda garanti talep ettiklerini bildirdi. 
     Gazeteye konuşan KDP lideri Mesud Barzani, "Biz herhangi bir risk almaya hazır değiliz ve atılacak adımın sonuçlarından emin değilsek, o adımı atmaya da hazır değiliz. Çünkü bunun şartlarımızı daha da iyileştireceğinden emin değiliz" dedi. The New York Times Barzani ve Talabani’nin "Washington’un önceden garantiler vermemesi halinde, Saddam’ı devirmeye yönelik herhangi bir Amerikan harekatına direneceklerini" kaydetti. Gazete, istenen garantinin, "gelecekteki Irak hükümetinin, kuzeyde geniş çapta Kürt özerkliği sağlayacak bir federal yapıya sahip, demokratik bir siyasi sistemi kabul etmesi olduğunu" bildirdi. 
     



 DÜNYA 












</TEXT>
</DOC>
