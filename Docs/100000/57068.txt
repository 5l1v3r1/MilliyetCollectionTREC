<DOC>
<DOCNO> 57068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur16.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezaryen sırasında karnında iki parça gazlı bez unuttular 
</HEADLINE>
<TEXT>

     Diyarbakır Dicle Üniversitesi Tıp Fakültesi'nde 8 ay önce sezaryenle doğum yapan Fatma Kolsuz'un karın boşluğunda unutulan 2 parça gazlı bez, SSK Hastanesi'nde yapılan ameliyatla alındı. 
     Edinilen bilgiye göre, Fatma Kolsuz 28 , 8 ay önce Dicle Üniversitesi D.Ü Tıp Fakültesi Hastanesi Doğum Servisi'nde Dr. Ömer Yalınkaya'nın yaptığı sezaryenle bir kız çocuğu dünyaya getirdi. Üç gün sonra taburcu edilen Kolsuz'un karnında ağrılar başladı. Karın ağrılarının artmasıyla baygınlık geçiren Kolsuz, SSK Hastanesi'ne kaldırıldı. Yapılan tetkikler sonucu yumurtalıklarında ''kist'' olduğu teşhisi konulan Kolsuz, ameliyata alındı. Ancak, yapılan ameliyatla, Kolsuz'un karnından kist yerine 2 parça gazlı bez çıkarıldı. Kolsuz'un karnındaki gazlı bezlerin, 8 ay önce yapılan sezaryen sırasında unutulduğu tespit edildi. 
     Turan Kolsuz, eşinin 8 ay boyunca sancı çektiğini, bir çok kez tahlil ve röntgen çektirdiklerini, ancak ağrılarına çözüm bulamadıklarını anlattı. 
     Eşinin karın ağrılarının baygınlık geçirir düzeye gelmesi üzerine geldikleri SSK Hastanesi'nde tedaviye alındığını ifade eden Kolsuz, yapılan tetkikler sonucu eşinin yumurtalıklarında ''kist'' olduğu teşhisinin konduğunu ve bunun üzerine ameliyata alındığını belirtti. 
     Kolsuz, şöyle devam etti 
     ''Eşim doğum yaptıktan sonra taburcu edildik. Ancak, bir türlü sancıları dinmek bilmedi. Ben asgari ücretle özel bir şirkette çalışıyorum. Sigortam da yoktu. Her gün hastane hastane dolaştık. 
     Eşimin bütün bileziklerini satıp tedavisine harcadım. Sonunda kendi primlerimi ödeyerek sigortalı olmaya karar verdim. Yaklaşık 15 gün önce eşimin sancıları fazlalaştı baygınlık geçirdi. Hemen hastaneye kaldırdık. Sigortalı olduğum için Diyarbakır SSK Hastanesi'ne getirdim. Burada Kadın Doğum Servisi'nde ameliyata alındı. 
     Yumurtalıklarında kist olduğu söylendi. Yapılan teşhis sonucu eşim ameliyata alındı. 
     Biz dışarıda beklerken Genel Cerrahi Servisi'nden de doktorlar gelerek ameliyata müdahale ettiler. Ameliyat bittiğinde eşimin karın boşluğunda 2 ayrı parça gazlı bez unutultuğunu anladık ve şok geçirdik. Dicle Üniversitesi'nde sezaryenle eşimin doğumunu yaptıran Dr. Ömer Yalınkaya hakkında savcılığa suç duyurusunda bulundum.'' SSK Hastanesi'nde Fatma Kolsuz'un ameliyatını gerçekleştiren Dr. 
     Selahattin Malgir ise, hastanın karın boşluğunda 2 parça gazlı bezin unutulduğunu ve bu bezlerin ince bağırsak ve kalın bağırsaklara zarar verdiğini belirterek, hastanın bağırsaklarında 7-8 delinmenin meydana geldiğini kaydetti. 
     






</TEXT>
</DOC>
