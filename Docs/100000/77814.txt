<DOC>
<DOCNO> 77814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo11.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü futbolcuların menajerinden ilginç açıklamalar... 
</HEADLINE>
<TEXT>

     Fatih Akyel, Okan Buruk, Arif Erdem, Ahmet Dursun ve Vedat İnceefe gibi ünlü futbolcuların menajerliğini yapan Ahmet Bulut, yine menajerliğini yürüttüğü FC İnterli Emre Belözoğlu'na ait ''www.emrebelozoglu.net'''e ilginç açıklamalarda bulundu. 
     Birlikte çalıştığı futbolcuların tüm özel işleri ile yakından ilgilendiğini ifade eden Bulut, ''Oyuncularımın tüm faturalarını takip ediyorum, ruhsat, tapu işlemlerini yürütüyorum, reklam anlaşmalarını inceliyorum, yani kısaca akla gelebilecek her türlü yardımcı işleri yapıyorum. Bizim meslekte en önemli unsur güvendir. Eğer futbolcu menajerine, menajer de futbolcusuna güveniyorsa, ortaya başarılı bir işbirliği çıkar'' dedi. 
     Ahmet Bulut, mesleğinin çeşitli zorluklarının da bulunduğunu belirterek, Emre Belözoğlu ve Okan'ın transferini gerçekleştirdiği için geçen günlerde saldırıya dahi uğradığını anlattı. 
     Futbolcularının transferine yardımcı olduğunda hedefteki adam haline geldiğini kaydeden Bulut, şöyle dedi 
     ''Geçen gün İstanbul'da insan trafiğinin en yoğun olduğu caddelerinden birinde, 50 yaşındaki bir adam benim yolumu çevirdi ve çeşitli hakaretlerle birlikte üzerime saldırdı. Bana sürekli olarak Sen nasıl olur da Okan ve Emre'nin gitmesine yardım edersin , Sen vatan haini misin diye bağırıyordu. Buna bir türlü anlam veremedim. 
     Sonuçta ben futbolcuların doğrultusunda ve çıkarları için çalışıyorum.'' 
     






</TEXT>
</DOC>
