<DOC>
<DOCNO> 76862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur13.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in "soykırım" sıkıntısı "İsrail halkına çok değer veririm" 
</HEADLINE>
<TEXT>

     Başbakan Bülent Ecevit, ''Filistin'e karşı yapılan işgal hareketlerinin sona ermesini temenni ediyorum. Bir an önce Filistin ile İsrail arasında kalıcı ve hakça bir barış kurulmasını diliyorum'' dedi. 
     Başbakan Ecevit, başkanlığında toplanan ve yaklaşık 1.5 saat süren Parti Meclisi PM toplantısının ardından gazetecilere açıklamalarda bulundu. Ecevit, PM'de çok verimli bir çalışma yaptıklarını söyledi. 
     PM üyelerinin, çok değerli görüşlerini öğrenme imkanı bulduklarını ifade eden Ecevit, şöyle konuştu 
     ''Bir seçim yapmamız gerekiyordu. Üç büyük kentin belediye başkanımız, parti üyeliğiyle bağdaşmadığı gerekçesiyle parti meclisi üyeliğinden ayrılmak zorunda kalmışlardı. İzmir Büyükşehir Belediye Başkanı Ahmet Piriştina, Bursa Büyükşehir Belediye Başkanı Erdoğan Bilenser, Eskişehir Büyükşehir Belediye Başkanı Yılmaz Büyükerşen, PM'deki görevlerinden ayrılmaya mecbur kalmışlardı. Onların yerine seçim yapmamız gerekiyordu. Ayrıca, Müslüm Akalın adlı arkadaşımız da kendiliğinden parti meclisi üyeliğinden ayrılmıştı. 
     Onun için 4 yeni Parti Meclisi üyesi seçmemiz gerekiyordu. Hasan Ertan Karaca, Levent Karakuş, Şebnem Öztemel ve Necati Göksel adlı yedek parti meclisi üyelerimiz bu görevlere seçildiler.'' Başbakan Ecevit, ''El-Akad, Filistin Lideri Yaser Arafat ile tüm bağlantılarının kesildiğini açıkladı. Size, son durumla ilgili ulaşan bir haber var mı'' sorusuna, ''Hayır, bu sabah bilgileri almadım. İlk defa sizden duyuyorum. Daha sonra görüşlerimi bildireceğim'' karşılığını verdi. 
     
     ''ÜZÜCÜ BİR İFADE KULLANMAK İSTEMEZDİM'' 

     Bir gazetecinin, ''Cumhurbaşkanı Ahmet Necdet Sezer, ABD Başkanı George W. Bush ile dün akşam bir telefon görüşmesi yaptı. Son durumu nasıl değerlendiriyorsunuz Sizin soykırım tanımlamanıza da bazı tepkiler var. Bu konuya bir kez daha açıklama getirmek ister misiniz'' sorusu üzerine Ecevit, şunları kaydetti 
     ''Sayın Cumhurbaşkanı'nın söyledikleri konusunda ben bir şey söyleyemem. Benimle ilgili tartışma konusu olan ifade bakımından dün görüşlerimi, düşüncelerimi söylemiştim. Ben aslında İsrail halkına çok değer veririm. İsrail'de yer almakta olan olaylardan üzüntülerimi onların da paylaştıklarından eminim. Üzücü bir ifade kullanmış olmak istemezdim. Museviler ile biz tarih boyunca çok yakın ilişkiler içinde bulunduk. Filistin'e karşı yapılan işgal hareketlerinin de sona ermesini temenni ediyorum. Ve bir an önce Filistin ile İsrail arasında kalıcı ve hakça bir barış kurulmasını diliyorum.'' 
     
     'ABD, AĞIRLIĞINI KOYMALI'' 

     Cumhurbaşkanı Ahmet Necdet Sezer'in, İsrail Başbakanı Ariel Şaron ve Filistin Lideri Yaser Arafat'ın, Türkiye'de barış için masaya oturabileceklerini söylediğini hatırlatarak, ''Sizin bu konuda bir girişiminiz olacak mı '' diye soran gazeteciye de Başbakan Ecevit, şu karşılığı verdi 
     ''Biz öteden beri bu çağrıyı yapıyoruz. Sık sık oraya büyükelçilerimizi gönderdik. Başka vesilelerle bu çağrıyı yaptık ve yapmaya da devam edeceğiz. Fakat öncelikle ABD'nin, İsrail yönetimini uyarması gerekiyor. ABD, bu konuda ağırlığını koymazsa kolay kolay olaylar durulamaz diye kaygı duyuyorum.'' Ecevit, terör örgütünün sözde üst düzey yöneticilerinden Cemil Bayık'ın iadesiyle ilgili bir soru üzerine de bu konuda henüz kendisine ulaşan bir bilgi olmadığını söyledi. 
     






</TEXT>
</DOC>
