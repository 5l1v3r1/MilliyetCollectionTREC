<DOC>
<DOCNO> 60194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko17.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de yeni hedef ''Devalüasyon pahasına canlı ekonomi...'' 
</HEADLINE>
<TEXT>

     Arjantin'in yeni Devlet Başkanı Eduardo Duhalde'nin ekonomi politikası ekibi, devalüasyon pahasına da olsa, üretime mali kaynak aktarımı ve yeni Hazine tahvili ve bonoları çıkarmak suretiyle ekonomiyi canlandırmanın yolları üzerinde çalışıyor. 
     Duhalde'nin ekonomistler ekibinden bir sözcünün Fransız Haber Ajansı AFP'ye verdiği bilgiye göre, Duhalde, mali piyasalarda spekülasyon ve özel işletmelerin geçen 10 yılda sürekli kayırılmasına dayalı modele son verip, üretken, sanayi, tarım ve ihracatı güçlendirici bir başka modele geçileceğini ilan edecek. 
     Arjantinli ekonomi profesörü Jorge Remes Lenicov ve bundan önceki hükümetin Finans Devlet Sekreteri Rodolfo Frigeri öncülüğündeki ekonomi ekibi, Duhalde'nin 2003 yılına kadar devlet başkanı kalması halinde duyuracağı önlemler dizisini hazırlıyor. 
     Peronist Partili parlamenter Jorge Remes Lenicov'un Ekonomi ve Maliye Bakanı, Rodolfo Frigeri'nin de yardımcılığına atanması bekleniyor. 
     Yeni yönetim federal devletin eyalet yönetimlerine borçlarının ödenmesinde kullanılan Lecop türü kısa vadeli Hazine bonolarından 3 milyar dolarlık sınırlı miktarda satışa sunup kamu kesimi maaş ve ücret ödemelerini karşılayacak. Peso-dolar paritesi denkliğine dayalı sistemden sert bir devalüasyon olmaksızın ve peso'nun dalgalanmasına yol açılmaksızın çıkılması da planlanıyor. 
     Yeni devlet başkanı Duhalde'nin ekonomi ekibi, Arjantinli sanayiciler, kırsal konfederasyonlar ile federal ve eyaletlerdeki bankalar birliği temsilcilerinden oluşan ''Üretkenlik Grubu sorumluları'' adı altında stratejik üretim bakanlığı kuracak. 
     Nitekim, bu kesim, geçenlerde sundukları ''pesolaştırma'' adlı bir dizi ekonomik tedbirler çerçevesinde özel sektör işletmeleri ve bankaların dolar cinsinden sözleşmelerin pesoya çevrilmesini önermişti. Arjantin halkının yanısıra, özel ve kamu işletmeleri dolar üzerinden yoğun olarak borçlanmış durumda. 
     Arjantin'de kambiyo sisteminde her ne kadar dolar-pesoya denk görünse de, döviz piyasalarında 1 dolar 1,3 ila 1,4 peso ediyor. 
     Yeni yönetim, önceki devlet başkanı Adolfo Rodriguez Saa'nın tek taraflı ilan ettiği dış borç ödemelerinin dondurulması ve IMF ve diğer alacaklılarla borçların yeniden müzakere edilmesi kararını teyid edecek. 
     Geçmişin serbest pazar ekonomisinden vazgeçmeyi planlayan Duhalde yönetiminin ekonomi ekibinden adının açıklanmasını istemeyen bir yetkili, ''peso'nun devalüasyonu, değer kaybetmesi analiz ediliyor, dolar-peso paritesi 1.30-1.40 olarak değiştirilebilir'' dedi. Peso'nun devalüasyonundan sonra, Brezilya reali, euro, dolar ve Japon yeninden oluşan bir yeni bir sepete bağlanacak. 
     Dualde'nin ekibi, devalüasyonun hiperenflasyona sebebiyet vermemesi için dolar cinsinden borçları pesoya çevirip bu dönüşümün darbesini yumuşatmanın çaresine bakıyor. 
     Yeni ekip, daha önceleri ayda 1,000 dolarla sınırlanan bankadan para çekme miktarında bazı esneklikler eklemeyi de düşünüyor. bu esneklik ihtimallerinden biri, mevduat resmen dolar cinsinden tutulsa da, mevduat sahibine peso cinsinden para çekmesine izin verilmesi olabilecek. 
     Temel iki konu, ihtiyacı olanlara gıda dağıtmak ve bankacılık kısıtlamalarında esneklik, insanlara paralarını geri alacaklarına dair garantiler vermek olarak görünüyor. Piyasada likiditenin artırılması, dolarizasyondan çıkış, yani dolarların çözülüp pesoya çevrilmesi ve peso'nun değer kaybı ekonomik planın unsurları arasında. 
     Nüfusu 36 milyona ulaşan Arjantin'de günde 2 bin kişi yoksulluk çizgisinin altına düşüyor. 
     






</TEXT>
</DOC>
