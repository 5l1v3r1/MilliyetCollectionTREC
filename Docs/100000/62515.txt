<DOC>
<DOCNO> 62515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/spor/ygokce.html </URL>
<DATE> 2002/01/16/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Stat fırtınaları 
</HEADLINE>
<TEXT>

     Farkında mısınız Krize, ekonomik sorunlara ve kaynak yetersizliğine rağmen İstanbul’da sessiz ve derinden stat fırtınaları esiyor. 
     Galatasaray’ın Süren döneminde başlattığı, kimi zaman hayallere, kimi zaman büyük engellere takılan Ali Sami Yen’i yıkıp yenisini yapma projesi, Mehmet Cansun ve arkadaşları tarafından hayata geçirilmek üzere. 
     Galatasaray, Ali Sami Yen için öylesine büyük bir proje hazırlattı ki, her şey bitip hazır olduğunda İstanbul modern bir stada kavuşmuş olmakla kalmayacak, Galatasaray da aynı zamanda altın yumurtlayan bir işletmeler kompleksinin sahibi olacak. Maçtan maça kapısı açılan, kirli koltuklarda bilet parası ödeyerek gelmiş konuklarını ağırlayan, her maçta otopark kavgalarının yaşandığı bir stat yerine, insanların hafta boyu yararlanabileceği, restoranında, barlarında, salonlarında sosyal etkinliklere katılabileceği dev bir tesis inşallah gerçekleşecek. Dileyelim ki, Cansun ve arkadaşları bu büyük hayali, doğru ve akıllı uygulamalarla, dürüst ilişkilerle İstanbul’a kazandırsınlar. 
     Fenerbahçe’nin stat harek tı daha somut, daha gerçekçi biçimde başladı. Aziz Yıldırım ve arkadaşlarının, bana göre en başarılı oldukları alan stadın büyütülmesi ve yenilenmesi. Bu konuda ne kadar övünseler azdır. 66 bin kişilik Şükrü Saraçoğlu Stadı, projenin tamamı bittiğinde Kadıköy’ün en değerli yapılarından biri olacak. Bu stat çevresinin trafiğini de uzmanların yeniden düzenlemesi gerekiyor. O kalabalığı itip kakıp düdük öttürerek, koyun gibi yönetemezsiniz. İnsanlar içeride de dışarıda da insanca saygı görmek isterler. 
     Stat konusunda en sessiz çalışan kulüp Beşiktaş...Kimse merak etmesin, onlar da boş durmuyorlar. Beşiktaş yönetim kurulunun en sessiz ve çalışkan üyelerinden biri olarak tanıdığım sevgili Fikret Orman, iki proje birden hazırlatmış. Stadın Türk mimarı Muzaffer Bil’in de görüşlerini almış. Projeler 25-40 milyon dolar maliyet çıkarıyor. Fikret Orman, "Bu parayı buluruz. Yeter ki projelerimiz desteklensin, kabul görsün. Türkiye’nin en iyi konumdaki stadını çağdaş dünyaya kazandırmak sadece Beşiktaş’ın değil, bu toplumun görevidir. Biz Beşiktaş olarak öncülük üstleneceğiz. Yalnız kalacağımızı da sanmıyorum" diyor. 
     Türkiye - Yunanistan 2008 Avrupa Şampiyonası ev sahipliğine ortaklaşa aday olduklarına göre, stadların yenilenmesi konusunda devletin, özel sektörün, sponsorların kulüplerimize enerji vermeleri gerekiyor. 
     Çağdaş futbolu oynamak için az emek vermedik, az tartışmadık, az zaman yitirmedik. Bari çağdaş stadlar için o kadar yorulmayalım 
     
     



 SPOR 























</TEXT>
</DOC>
