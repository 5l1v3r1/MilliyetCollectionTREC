<DOC>
<DOCNO> 95695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sontur01.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel umutlu ''DSP'den ayrılanların döneceklerini umuyorum'' 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, DSP'den istifaları değerlendirirken, ''Aslında bir rüzgara kapılarak ve nasıl bir hareketin içinde yer aldıklarını bilmeden ayrılmış bulunan bazı arkadaşların DSP'ye döneceklerini umut ediyorum'' dedi. 
     Gürel, Emet Bor, Kültür ve Sanat Festivali'ne katılmak üzere geldiği Kütahya'da, Vali Aydın Güçlü'yü makamında ziyaret etti. 
     Gürel, burada yaptığı konuşmada, Emet İlçesi'nde çıkan bor madenlerinin nasıl kullanılacağına ve nasıl satılabileceğine ilişkin bilimadamlarının da katılımıyla toplantılar düzenlediklerini söyledi. 
     Gürel, alınacak kararların kamuoyuna açıklanacağını bildirdi. 
     Gürel, ''Amacımız, ulusal varlığımızı mümkün olduğu kadar akılcı kullanarak ve mümkün olduğunca işleyerek, katma değerinin bizde kalmasını sağlayarak ülke yararına değerlendirmektir'' dedi. 
     Şükrü Sina Gürel, Emet'teki Sülfirik Asit Tesisleri'ne Emet ve yöresinde yaşayanların alınması yönündeki çalışmaların son aşamaya geldiğini kaydederek, ''Ona imkan verecek düzenlemeyi bu günlerde yapacağız'' diye konuştu. 
     Gürel, bir gazetecinin, ''Koalisyon partilerine mensup milletvekili sayısı 276'nın altına düşerse hükümetin durumu ne olur '' sorusu üzerine de, şunları söyledi 
     ''Tabii ki böyle bir durumda kararı, Sayın Başbakan ve öteki ortak parti liderleri verecek. Aslında bir rüzgara kapılarak ve nasıl bir hareketin içinde yer aldıklarını bilmeden ayrılmış bulunan bazı arkadaşların DSP'ye döneceklerini umut ediyorum.'' Kütahya Valisi Aydın Güçlü, Gürel'e çini duvar tabağı hediye etti. 
     





</TEXT>
</DOC>
