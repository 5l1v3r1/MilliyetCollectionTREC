<DOC>
<DOCNO> 93022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sontur02.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin 4'te 1'i orman... 
</HEADLINE>
<TEXT>

     Türkiye'nin yüzde 26.8'ini ormanlık alanlar oluştururken, en çok orman Muğla'da, en az orman ise Iğdır'da bulunuyor. 
     Orman Bakanı Nami Çağan, DYP Balıkesir Milletvekili İlyas Yılmazyıldız'ın yazılı soru önergesini yanıtladı. 
     Bakan Çağan'ın verdiği bilgiye göre, Türkiye'nin 77 milyon 348 bin 408 hektar olan yüzölçümünün 20 milyon 703 bin 122 hektarlık bölümünü koru ve baltalıktan oluşan ormanlık alan oluşturuyor. Buna göre, ormanlık alanlar ülke yüzölçümünün 26.8'lik bölümünü kapsıyor. 
     Ormanlık alanların illere göre dağılımında yüzölçümünün yüzde 67.2'lik bölümünü kapsayan ormanlar ile Muğla ilk sırada yer alıyor. Muğla'da 1 milyon 242 bin 991 hektar olan yüzölçümün 835 bin 498 hektarlık bölümü ormanlık alanlardan oluşuyor. 
     Diğer illere göre ''orman fakiri'' denilebilecek Iğdır'da ise sadece 161 hektarlık bozuk baltalık alan yer alıyor. Iğdır'ın 601 bin 413 hektar olan yüzölçümüne oranlandığında ormanlık alan onbinde 26 düzeyinde. 
     Üç büyük ilden İstanbul'da, 5 bin 264 hektarlık yüzölçümün yüzde 45'lik bölümünü koru ve baltalık alandan oluşan ormanlar kapsıyor. 
     Ankara'da ise 2 milyon 546 bin 487 hektarlık yüzölçümün yüzde 14'lük bölümünde ormanlar yer alıyor. Bu durum 1 milyon 174 bin 46 hektarlık yüzölçüme sahip İzmir'de ise yüzde 41.8. 
     





</TEXT>
</DOC>
