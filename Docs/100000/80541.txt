<DOC>
<DOCNO> 80541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun15.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "ABD'nin peşinden giden bir köpek yavrusu değilim" 
</HEADLINE>
<TEXT>

     İngiltere Başbakanı Tony Blair, ABD'nin her yaptığını gözü kapalı onaylayan bir yönetim biçimi içinde olmadığını belirkerek, ''ABD'nin peşine takılmış bir köpek yavrusu değilim'' dedi. 
     The Guardian gazetesine verdiği demeçte, özellikle Irak'a karşı bir operasyon konusunda ülkesi adına karar vereceğini belirten Blair, ''askeri bir harekata sadece bunun doğru olduğuna inanırsak destek veririz'' diye konuştu. 
     Blair, iktidara gelişinin beşinci yıldönümü dolayısıyla verdiği demeçte, İngiltere'yi, ABD'nin peşinden giden bir köpek yavrusu gibi gösterdiği için basın ve muhalefete de çattı ve bunun ülkenin imajına zarar veren bir benzetme olduğunu savundu. 
     Avrupa ve ABD arasındaki güven ilişkisinin zedelenmesinin kimseye bir faydası olmayacağını, aksine bunun bomba etkisi yaratabilecek sonuçlar vereceğini savunan Blair, yönetim biçimi konusundaki eleştirilere de yanıt verdi. 
     Kendisini ''başkanlık sistemi'' arayışı içinde gösterenlere ''bunun doğru olmadığı'' yanıtını veren Blair, ABD ile ilişkiler konusunda da şunları söyledi 
     ''ABD'de bir kesim var ki bu kesim ülkenin tek başına, istediği gibi, kimseyle bağlantı kurmadan ve kendi yöntemleriyle politika üretmesini istiyor. 
     Biz de diyoruz ki, gelin böyle yapmayın, bakın çevrenizde iyi müttefikleriniz var. Onlarla danışarak politika üretin, karar alın. 
     Anlaşmazlık olduğunda da, aynen Kyoto örneğinde olduğu gibi kendi fikrimizi söylüyoruz. 
     Kimsenin peşine bilinçsizce takılmış değiliz. Aksine onların politikaları üzerinde etkili oluyoruz. ABD ile Avrupa'nın biraraya gelmesi halinde çözülemeyecek sorun olmayacağının da farkındayız. 
     Birlikte çalışmayı bunun için tercih ediyoruz. Ayrılık ise son derece tehlikeli sonuçlar getirebilir diye düşünüyoruz. Öyle ki bu ayrılığın sonuçları herkes için bomba etkisi yaratabilir.'' 
     





</TEXT>
</DOC>
