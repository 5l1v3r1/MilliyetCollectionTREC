<DOC>
<DOCNO> 60814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/spor/spo03.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş şampiyon olur 
</HEADLINE>
<TEXT>

     HÜSEYİN YAVUZ 

     İKİNCİ yarı hazırlıkları için Antalya’ya gitmeye hazırlanan Fenerbahçe ve Galatasaray kafileleri Atatürk Havaalanı’nda düşman çatlattılar. Sahalardaki çetin rekabete rağmen, iki takım futbolcuları ateşli ve neşeli sohbetlerle kol kola uçağa gittiler. Günün esprisi "Uçak düşerse Beşiktaş kesin şampiyon olur" yorumuyla yapılırken, Antalya’da kafileleri başka bir sürpriz bekliyordu. 
     GALATASARAY Futbol Şubesi Sorumlusu Abdürrahim Albayrak "Zincirleri taktık, uçağı kaldırdık" diyerek yolculuğa start verirken, Fenerbahçe’nin sempatik oyuncusu Johnson uçağın neşe kaynağıydı. Ancak takımlarını karşılamak için Antalya Havaalanı’na gelen iki ekip taraftarlarının birbirleriyle atışması, tezahüratlarla Albayrak’a sataşılması ortaya bir de büyük çelişki çıkardı. 
     
Arif düzeldi      SAĞ üst adalesindeki sakatlık nedeniyle ilk yarının son haftalarında forma giyemeyen Arif’in Kocaelispor maçına yetişeceği belirtildi. Tedavisine devam edilen yıldız oyuncunun Antalya’da takımla birlikte çalışmalara başlayacağı belirtildi. Bu arada Lucescu’nun kamp dönüşü Ali Sami Yen Stadı’nı gezeceği, sahanın durumuna göre ertelenen Kocaeli maçının burada oynanıp oynanmayacağına karar verileceği öğrenildi. 
     
Bir başka Ayhan      ERHAN TELLİ 

     GALATASARAY’ın yıldız oyuncusu Ayhan, Beşiktaş macerasını "O defteri kapattım" diye yorumlarken, artık bambaşka bir futbolcu olduğunu söyledi. Sezon başında yoğun eleştiri alan ancak büyük bir hırsla forma savaşını kazanan Ayhan, "Oyun anlayışım, sahadaki rolüm değişti. Daha fazla koşuyorum, daha fazla defansa yardım ediyorum. Başarılı olmamda bana gösterilen ilgi ve sevginin de büyük payı var. Buradaki atmosfer Beşiktaş’tan çok farklı. Her şey profesyonelce" dedi. 
     
     
Aslan Antalya’da      GALATASARAY dün sabah Florya Tesisleri’nde çalıştıktan sonra, hazırlık kampı için Antalya’ya gitti. Teknik Direktör Lucescu, izinli olan Capone dışında tüm futbolcularını kampa götürürken, akşam Belek’te de bir antrenman yaptırdı. Sarı - Kırmızılılar, altı gün kalacakları Antalya’da 8 Ocak’ta Spartak Moskova, 10 Ocak’ta da Werder Bremen ile karşılaşacak, turnuvada finale çıksa bile maç oynayamadan İstanbul’a dönecek. 
     
Perez Bomba gibiyim      GALATASARAY’IN Fransız futbolcusu Perez, sakatlığının tamamen düzeldiğini söyledi. Fazla verimli olmadığı için yönetim tarafından bir ara gönderilmesi gündeme gelen Perez, "İlk yarı takıma fazla fayda sağlamadığımın farkındayım. Ancak şu an kendimi bomba gibi hissediyorum. Galatasaray ile sözleşmem sürüyor. Burayı çok seviyorum. Hiçbir yere gitmeye niyetim yok" diye konuştu. 
     



 SPOR 


























</TEXT>
</DOC>
