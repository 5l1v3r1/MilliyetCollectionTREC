<DOC>
<DOCNO> 56054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo12.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aston Villalı Alpay "Sakatlığım oldukça ciddi..." 
</HEADLINE>
<TEXT>

     İngiltere Premier Ligi takımlarından Aston Villa'da forma giyen Türk futbolcu Alpay Özalan, sakatlığının oldukça ağır olduğunu ve yaklaşık 1 ay sonra sahalara döneceğini açıkladı. 
     Alpay Özalan, internette kendisine ait ''www.alpayozalan.com'' adlı sitede yaptığı açıklamada, sakatlık sonrası İngiltere'deki günlerini dinlenerek geçirdiğini, bu arada da gerek kulübünden, gerek Türkiye'deki taraftarlardan, gerekse de Aston Villa taraftarlarından geçmiş olsun dilekleri aldığını bildirdi. 
     Milli futbolcu, şunları kaydetti 
     ''Sakatlığım oldukça ağır. Ancak bünyem kuvvetlidir. 3, en geç 4 hafta içinde sahalara döneceğimi tahmin ediyorum. Bu dönemi İngiltere'de geçirecektim. Ama benim profesyonellik anlayışıma her zaman güvenen ve her konuda yanımda olan teknik direktörümüz John Gregory, isteğim takdirde birkaç gün için Türkiye'ye gitmemde bir sakınca olmadığını söyledi. Ben de kabul ettim. Önümüzdeki hafta içinde İstanbul'a gelmeyi düşünüyorum. Bu benim için de moral olacak. 
     Aynı zamanda sakatlığımı milli takım doktorlarımıza da göstereceğim ve görüşlerini alacağım. Ayrıca sakatlığımla ilgili bilgi sahibi olmaları da benim için önemli. Beni tanıyan insanlar olarak onların da bazı görüşleri olabilir.'' Formasını giydiği Aston Villa'nın şanssız bir dönem geçirdiğini anlatan Alpay, şu an ligde 4. durumda olduklarını, takımda 6-7 ciddi sakat oyuncu bulunduğunu vurgulayarak, açıklamasını şöyle tamamladı 
     ''Kaleci Schemeichel bile sakatlandı. Bu durumda halen 4. olmamız ve zirvedeki yerimizi korumamız bana göre başarı. İlerleyen haftalarda takım olarak eksiklerimiz tamamlandıkça daha iyi yerlere geleceğiz. 
     Daha önce de söylediğim gibi ligde bu seneki hedefimiz daha büyük. 
     Aston Villa taraftarları bundan emin olsunlar.'' 
     






</TEXT>
</DOC>
