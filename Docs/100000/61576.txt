<DOC>
<DOCNO> 61576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun20.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu ''Türkiye ile diyalogdan korkmuyoruz'' 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türkiye ile diyalogdan korkmadıklarını'' söyledi. 
     Papandreu, Atina'da yayımlanan Ta Nea gazetesine verdiği demeçte, Yunanistan'ın özerk bir dış politika izlediğini ve bu politikanın uygulanması için hiç kimsenin tavsiyesini beklemediğini söyledi. 
     Yunanistan'ın ABD ile ''istikrar ihraç eden'' bir ülke, AB ve euro alanı üyesi olarak da ''yeni bir kendine güvenle'' görüşmeler yaptığını söyleyen Papandreu, ''Bu kendine güven nedeniyle Türkler ile diyalogdan korkmuyoruz. Bir zamanlar Türkiye ile diyaloga giremeyeceğimizi söylerdik. Şimdi her zaman, Kıbrıs, kıta sahanlığı ve benzeri hassas konularda bile diyalogdayız'' dedi. 
     Atina'nın 2002 yılında, dış politika alanında girişimlerde bulunmayı planladığını açıklayan Papandreu, bunların arasında Türkiye ile Yunanistan arasındaki görüş ayrılıklarının giderilmesine ilişkin olanların da bulunduğunu belirtti. 
     Dünyada iki kutupluluğun sona ermesinden sonra kaydedilen gelişmelere de değinen Papandreu, geçmişte Washington-Ankara-Atina üçgeni bulunduğunu ve Ankara ile Atina'nın, Washington'ın gözüne girmek için rekabet ettiklerini söyledi. Bu durumun şimdi tamamen değiştiğini vurgulayan Papandreu, Avrupalı bir Türkiye'nin yalnızca Ankara'nın değil, Atina ve Washington'ın da hedefi olduğuna dikkati çekti. Papandreu, ''Bu noktada ABD ile aynı safta olduğumuza inanıyorum'' dedi. 
     






</TEXT>
</DOC>
