<DOC>
<DOCNO> 71246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/yasam/yas00.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’un göbeğinde korku dolu dakikalar 
</HEADLINE>
<TEXT>
Silahını kapan bankaya daldı 
İstanbul dün bir soygun bir de soygun girişimi yaşadı. İlkinde soyguncular paraları alıp kaçarken ikincisinde iki soyguncu banka koruması tarafından vurularak öldürüldü... 
     İSMAİL POLAT, DİNÇER ŞEREF, NESLİHAN CUYAR, M. AKİF ERDEM İstanbul 

1- Kıpırdamayın Bu bir soygundur...Uzun namlulu silahlarla banka basıp, 40 milyar lira ile 10 bin dolar alan soyguncular kaçtı... 
     Dün İstanbul’daki ilk soygun İş Bankası 4. Levent Şubesi’nde gerçekleşti. Bankayı basan silahlı 4 kişi, yaklaşık 40 milyar lira ile 10 bin doları alarak kayıplara karıştı. Saldırganlar, banka önünde rehin aldıkları trafik polisini de tabanca ve telsizini gasp ettikten sonra serbest bıraktı. 
     Akçam Sokak’ta bulunan İş Bankası’na dün saat 11.10 sıralarında, 3’ü kalaşnikoflu, biri pompalı tüfekli 4 kişi geldi. 2’si kar maskesi takan, 2’si de yüzlerini mendille örtmeye çalışan soyguncular, 40 milyar lira ile 10 bin doları, bir çuvala doldurarak dışarı çıktı. 
     
     Tabanca ve telsizini aldılar 
     Bankadan çıktıktan sonra çevreye gelişigüzel ateş eden soyguncular, bu sırada nokta görevinde bulunan bir trafik polisini de önce yere yatırdılar. Daha sonra tabancasını ve telsizini gasp ettikleri polisi yanlarına alan saldırganlar 34 UE 761 plakalı Renault Laguna otomobile binerek kaçtı. 
     Yarım saat sonra polisi serbest bırakan soygunculardan geriye, banka önünde 20 adet boş kovan ile bina ve işyerlerinin camlarındaki kurşun izleri kaldı. 
     
     Paraları çöpe sakladı 
     Bu arada bankanın güvenlik kameralarının çalışmadığı, bir memurun ise soygun sırasında paraları çöp kutusuna koyarak sakladığı öğrenildi. Bankanın ikinci katında işlem yaptıran bir müşteri, içeri giren kar maskesi takmış silahlı iki kişinin, güvenlik görevlisini etkisiz hale getirdikten sonra ikinci kata çıkarak, "Kimse kıpırdamasın. Hiç kimseye zarar gelmeyecek" diye bağırdığını anlattı. 
     Başka bir görgü tanığı da bankaya giren silahlı 3 kişinin, kasaları tek tek açtırarak paraları torbalara doldurduklarını, daha sonra da bir tabancayı bankada bırakarak kaçtıklarını söyledi. Polis, soygunun örgüt işi olabileceği ihtimali üzerinde duruyor. 
     
2- Koruma görevlisi soyguncuları vurduİşsiz mühendis ve arkadaşı soymak istedikleri bankanın koruma görevlisi tarafından tabancayla vurularak öldürüldü 
     Kadıköy’de işsiz petrol mühendisi Mustafa Muratoğlu 35 ile işleri bozuk marangoz arkadaşı Suat Durmuş 29 , Finansbank şubesini soymaya kalkışınca, güvenlik görevlisi Engin Bozkurt tarafından tabancayla vurularak öldürüldü. 
     Finansbank Kazasker şubesine dün 12.50 sıralarında gelen 2 kişi, Euro almak istediklerini söyledi. Ancak bu sırada Durmuş, güvenlik görevlisi Bozkurt’u 25 silah tehdidiyle etkisiz hale getirirken, Muratoğlu vezneye geçerek çantaya paraları doldurdu. Durmuş, kısa süre sonra tabancasını güvenlik görevlisinin karın boşluğuna dayayarak tetiği çekti. Ancak silah ateş almadı. Bunun üzerine Durmuş, tabancanın kabzasıyla Bozkurt’un burnun ve şakağına vurdu. Güvenlik görevlisi yere düşerken tabancasını ateşleyen Bozkurt, Durmuş’u yaraladı. Durmuş yaralı halde kaçmaya çalışırken, Muratoğlu da dışarı çıktı. Bu arada vurularak elindeki para çantasıyla kapı önünde yığıldı. Kaçan Durmuş da 10 - 15 metre ileride yere düştü. 
     
     Başından vuruldu 
     Kafasından vurulan Muratoğlu olay yerinde hayatını kaybederken, Durmuş, hastaneye götürülürken öldü. Görgü tanıklarından biri olay anını anlatırken şunları söyledi "Engin Bozkurt, yüzü kan içinde yere düşmüştü. Kaçan soyguncunun arkasından bir el ateş etti. Soyguncu yere düştü. Sonra tekrar kalkıp kaçmaya çalışırken Engin bir daha ateş etti. Yapma Engin’ dedim. Engin yine düşen adamın yanına giderek kelepçe takmaya çalıştı. Adam ölüyor’ dedik. Gözleri kayıyordu." 
     Finansbank Genel Müdür Yardımcısı Reşat Aytaç, soyguncuların beraberlerinde götürmek istedikleri çantada 38 milyar lira, 50 bin dolar ve 35 bin Euro olduğunu söyledi. 
     
     Askerde komandoymuş... 
     Askerliğini komando olarak Kilis’te yapan Bozkurt’un 4 yıldır Finansbank’ta çalıştığı belirtildi. Petrol mühendisi Muratoğlu’nun bir süredir işsiz olduğu, endüstri mühendisi eşinin büyük bir kuruluşta çalıştığı, çiftin kısa süre önce Suadiye’de 45 milyar liraya ev satın aldığı ve bir otomobillerinin bulunduğu kaydedildi. 
     İşleri yolunda gitmediği için sıkıntılı günler yaşayan marangoz Durmuş’un da dairesini satmak için plan yaptığı dile getirildi. 
     
Güvenlik görevlisi yetkisini aştı mı      BELMA AKÇURA 

     Kadıköy’de Finansbank Kazasker Şubesi’ni soygunu sırasında, çıkan arbedede banka güvenlik görevlisinin, soyguncuları öldürmesinin hukuki sonuçlarını Ceza Hukukçusu Doç. Dr. Adem Sözüer değerlendirdi. 
     
Ceza Hukukunda bu soygunun yeri ne 
     Ceza Kanunumuzun 49. maddesinde haklı savunma öngörülmüştür. Buna göre haksız bir saldırı karşısında özellikle yaşam hakkını savunabilir, bu hukuka uygun bir davranıştır. 
     
Bu olayın özelliği açısından durum ne 
     Banka görevlisinin uğradığı saldırının tekrarlanma ihtimali varsa bu durumda davranışı hukuka uygundur. Ancak görülüyor ki, saldırı bitmiş. Bu durumda haklı savunmada sınır aşılmış olur ve ceza 50. maddeye indirilir. 
     
Ne kadar cezası var 
     Bu maddeye göre haklı savunmada sınır aşılmış ise faile asıl suçun cezasından daha az bir ceza verilir. Ölüm cezası yerine sekiz sene, ömür boyu hürriyeti bağlayıcı ceza yerine de altı seneden 15 yıla kadar. Diğer hallerde de altıda bire kadar ceza indirilir. 
     



 YAŞAM 

















</TEXT>
</DOC>
