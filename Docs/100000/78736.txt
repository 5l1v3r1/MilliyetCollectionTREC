<DOC>
<DOCNO> 78736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur16.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, Türkiye'nin İsrail ile her türlü ilişkiyi kesmesini istedi 
</HEADLINE>
<TEXT>

     SP Genel Başkanı Recai Kutan, İsrail'in Filistin topraklarından çekilene kadar Türkiye'nin İsrail ile ekonomik, askeri, diplomatik ve siyasi ilişkilerini kesmesini önerdi. 
     Kutan, partisinin TBMM Grup Toplantısı'nda, İsrail'in Filistin topraklarını işgal etmesini eleştirdi. Filistin'de katledilenin sadece Filistin halkı olmadığını, uluslararası hukukun da katledildiğini ifade eden Kutan, bundan sonra dünyaya kaos ve krizin egemen olacağını söyledi. Recai Kutan, artık dünyada hiçbir ülkenin güvende olmadığını bildirerek, sözlerini şöyle sürdürdü 
     ''İsrail halkına, aklı selim sahibi Yahudilere sesleniyorum Gözü dönmüş başbakanınız ve liderlik kadronuz sizi bir felaketin içine sürüklüyor. Filistinlileri yok ettiğinizi sanıyorsunuz ama aslında kendinizi, meşruiyetinizi yok ediyorsunuz. Bütün dünyaya kendinizi düşman ediyorsunuz. Gücünüze, silahlarınıza güvenmeyin. haksızlık ve adaletsizlik üzerine kurulu hiçbir güç devamlı olamaz. 
     İşgal ederek öldürerek, hakaret ederek, yıkarak, yok ederek Filistin topraklarında oturamazsınız, huzur içinde kalamazsınız, korkudan kurtulamazsınız.'' 
     
     ECEVİT'E ÇAĞRI 
     SP Genel Başkanı Kutan, Başbakan Bülent Ecevit ve hükümetin diğer ortaklarının millete ve uluslararası hukuka ters bir politika izlediklerini savundu. Türk Hükümeti'nin, Şaron'u sevenlerce fena halde yanıltıldığını iddia eden Kutan, şöyle konuştu 
     ''Bu tutumunuz Türkiye'nin çıkarına da değildir. Türkiye'nin gücünü görmek istiyorsanız işte size bir fırsat. Çıkın doğru olanı yapın. İsrail işgali durdurana kadar ekonomik askeri, diplomatik ve siyasi ilişkilerimizi keselim. 
     Bu sadece uluslararası hukukun gereği değil, aynı zamanda sayıları birkaç yüzü geçmeyen Şaron muhiplerinin sevenlerinin dışında, milletimizin de isteğidir. Milleti dinleyin. Bunu yaparsanız dünyanın tüm mazlum halklarının gönlünü kazanırsınız. Hiç şüpheniz olmasın etkili olacaktır. İsrail de ABD de bölgede Türkiye'nin onaylamadığı hiçbir işi yapamaz.'' 
     
     ''IMF ÜLKEYİ TESLİM ALDI'' 
     Ecevit hükümetinin Türkiye'yi göz göre göre rehin bir ülke haline getirdiğini, ''ülkeyi Duyun-u Umumiye tahsildarına teslim ettiğini'' öne süren Kutan, ''Şimdi IMF koskoca ülkeyi teslim almış durumdadır'' dedi. 
     Kutan, Türkiye'de firmaların ya iflas ettiğini ya da kapandığını, buna rağmen hükümetin ''işler iyi gidiyor'' diye açıklama yaptığını bildirerek, 57. Hükümet'in sadece ekonomiyi mahvetmediğini, milletin onurunu da çiğnettiğini iddia etti. 
     





</TEXT>
</DOC>
