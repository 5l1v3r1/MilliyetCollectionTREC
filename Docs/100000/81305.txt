<DOC>
<DOCNO> 81305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur11.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli iki aşamalı seçim sistemine karşı çıktı 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, iki aşamalı seçim sisteminin, Türk demokrasisinin sorunlarına derman olabilecek, toplumun talep ve beklentilerine tam olarak yanıt verebilecek bir sistem olmadığını söyledi. 
     Bahçeli, partisinin grup toplantısında, seçim tartışmalarına değindi. Anayasalara, seçim ve siyasi partiler kanunlarına, demokrasinin ve Türkiye'nin kurtarıcılık misyonunun yüklendiğini kaydeden Bahçeli, bugün yapılan tartışma ve önerilerde bu yaklaşımın izleri olduğuna işaret etti. ''Böyle bir bakış açısının temelden sakat ve yanlış olduğunu'' söyleyen Bahçeli, herhangi bir siyasi kurallar manzumesinin bir ülke ve demokrasi için tek başına kurtarıcı olmasının mümkün olmadığını vurguladı. Anayasa, seçim ve siyasi partiler kanunlarına böyle bir misyon yüklemenin yanlış olacağına dikkati çeken Bahçeli, şöyle konuştu 
     ''Böyle bir ortamda uygulamalardan arzulanan sonuçlar alınmadığı ölçüde siyasi kurallara karşı gelişen tepki, kolayca siyasi kurumlara ve demokrasiye de sirayet edebilmektedir. Demokrasiyi koruma ya da geliştirme adına yapılan değişiklikler, ilk önce demokrasinin kendisine zarar vermeye başlamaktadır. Siyasi sistemimizde ve pratiğimizde ortaya çıkan tartışma ve sorunların kaynağı tek başına seçim kanunu olmadığı gibi kurtuluş yolu da tek başına yeni bir seçim kanunu değildir. Siyasi iktidarların seçim dönemlerinin başında sistemle oynama alışkanlıklarının ülkemizde seçim tartışmalarını ve adaletsizliklerini beslediği unutulmamalıdır.'' Bahçeli, temel gerçekler gözardı edildiği taktirde, Türk demokrasisinin sürekli olarak seçim kanunu öğütmeye ve bir meşruluk tartışmasından diğerine sıçramaya devam edeceğine dikkati çekti. 
     
     ''KUSURSUZ SEÇİM SİSTEMİ İCAT EDİLMEDİ'' 
     Bahçeli, siyasete sorumluluk, tutarlılık ve dürüstlük gibi temel erdemlerin yokluğu ve zayıflığında sağlıklı ve güçlü demokrasiler inşa etmenin imkansız olduğunu vurgulayarak, siyasi krizlerin varlığı ve sürekliliği ile siyasi erdemlerin hakim olmaması arasında çok yakın ilişki bulunduğunu kaydetti. 
     ''Geçtiğimiz bir-iki yıl içinde, hem de bu yılın başında gündeme gelen TCCK 312. maddesi tartışmaları bu açıdan önem arzetmektedir'' diyen Bahçeli, bu tartışmalar esnasında tutarlı ve sorumlu siyaset anlayışının önemi ve benimsenmesi üzerinde durduklarını hatırlattı. 
     Toplum yönetiminde söz ve sorumluluk sahibi olanların, her aklına geleni dillendirdiği, milli ve toplumsal duyarlılıkların gözardı edildiği, her türlü manevi değeri kolayca istismar ettiği bir siyaset zemininde sağlıklı rekabet sürecinin ortaya çıkamayacağına dikkati çeken Bahçeli, konuşmasını şöyle sürdürdü 
     ''Seçim kanunları, siyaset kurumunun oluşumu ve işleyişini belirleyen ana kurallardan biridir. Bunun için de güncel gelişmelere ve şikayetlere bağlı olarak ele alıp değiştirmek faydadan çok zarar verir. Hiçbir seçim sisteminin mükemmel işleyen bir siyasi hayatı öngörmesi ve biçimlendirmesi mümkün değildir. Bugüne kadar kusursuz bir seçim sistemi icat edilmemiştir. Dünyanın hiçbir demokratik ülkesinde bütün siyasi aktörlerin ve toplumun üzerinde tamamen uzlaştığı bir seçim sistemi bulunmamaktadır. 
     Yarı başkanlık rejiminin en önemli ve başarılı örneğini oluşturan Fransa'da iki turlu seçim sisteminin, bir taraftan rejimin ve demokrasinin garantörü olduğu kabul edilirken, diğer taraftan demokratik ve insani değerlere barışık olmayan siyasi oluşumların potaya girmesine de zemin hazırlayabildiği ortaya çıkmıştır. 
     Başkanlık rejiminin ve çoğunluk sisteminin ideal tipi kabul edilen ABD'de en son başkanlık seçiminde yaşanan sıkıntı ve tartışmaların ciddi meşruiyet sorununa kaynak oluşturduğu görülmüştür.'' 
     
     ''ETNİK, DİNİ VE BÖLGESEL BLOKLAŞMAYI TEŞVİK EDER'' 
     Bahçeli, Türkiye'de gündeme gelen iki turlu seçim sistemi konusunda, ''böyle bir tercihin zannedildiği gibi çok gerçekçi ve anlamlı temellere dayanmadığının ortaya çıktığını'' ifade etti. 
     İki turlu seçim sisteminin halkın ilgi ve katılımının düşmesine yol açtığını belirten Bahçeli, ikinci turun sonunda ortaya çıkan tercihlerin yüksek oranlara ulaştığını, ancak seçmen iradesinin doğrudan temsilini yansıtmadığını savundu. Bahçeli, ''İki turlu seçim sistemi etnik, dini ve bölgesel bloklaşmaları teşvik eden, dolayısıyla tehlikeli kutuplaşmalara ortam hazırlayan bir mekanizmayı ifade etmektedir. Ayrıca, ayrılıkçılık tehlikesinin bulunduğu ve siyasi bölünmüşlüğün arttığı Türkiye gibi ülkelerde, iki turlu seçim sisteminin siyasi yelpazeyi toparlayıcı sonuç doğurması ya çok uzun zamana ya da mucizelere bağlıdır'' diye konuştu. 
     Bahçeli, Türkiye'de seçim sistemi karşısında seçmen beklentileri ve talepleri üzerine yapılan araştırmaların da ülke ve toplum olarak yaşanan sıkıntılara ve açmazlara işaret ettiğini, halkın büyük bir çoğunluğunun siyasi partiler sistemi gibi seçim sisteminden de şikayetçi olduğunu anlattı. ''Sıra, yeni bir sistem aşamasına geldiğinde ayrışma ve farklılaşma kendini hemen belli etmektedir'' diyen Bahçeli, mevcut seçim sisteminin hem toplumsal eğilimleri adaletli biçimde yansıtmadığı hem de güçlü ve istikrarlı hükümetlerin oluşmasını sağlamadığı için aynı ölçüde eleştirildiğini bildirdi. 
     Bahçeli, iki turlu seçim sisteminin Türkiye'de ortaya çıkaracağı duruma ilişkin şu görüşleri savundu 
     ''İki aşamalı seçim sistemi gerek Türk demokrasisinin sorunlarına derman olabilecek, gerekse toplumun talep ve beklentilerine tam olarak cevap verebilecek bir sistem değildir. İki turlu seçim sistemi de artıları kadar zaafları bulunan bir sistemi ifade etmektedir. 
     Ülkemizin sosyo-kültürel, ekonomik ve siyasi yapısı dikkate alındığında bu sistemin zaaflarının daha fazla ön plana çıkacağını tahmin etmek zor değildir. '' Bahçeli, mecvut seçim ve siyasi partiler sisteminin aksaklıklarını ve genel kabul görmüş önerileri değerlendirmek amacıyla partiler arasında özel bir komisyon oluşturularak konunun ele alınmasının daha gerçekçi ve akılcı bir yol olacağını söyledi. 
     Bahçeli, Anayasa değişiklikleri sürecinde yaşanan uzlaşma örneğinin seçim ve siyasi partiler kanunlarında da benzer bir başarıyı ortaya koymasının mümkün olacağına işaret ederek, Türk siyasetçisi ve medyasının seçim sistemi değişliklerinden önce, görev ve sorumluluklarının idraki içinde hareket etme yeteneğini geliştirmesinin çok daha önemli olduğunu sözlerine ekledi. 
     





</TEXT>
</DOC>
