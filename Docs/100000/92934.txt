<DOC>
<DOCNO> 92934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/siyaset/siy06.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent Hastanesi Gerekeni yapıyoruz 
</HEADLINE>
<TEXT>

     ANKARA Milliyet 

     Başkent Hastanesi, Başbakan Bülent Ecevit’in omur çökmesi rahatsızlığına karşı, lokal anestezi ile omura özel bir madde enjekte edilmesi yöntemi olan "kifoplasti" tedavisini neden uygulamadıklarını açıkladı. 
     Başkent Hastanesi, kifoplasti yapabilecek doktorları olmadığı için, Ecevit’e bu tedaviyi uygulayamadıkları, konuyla ilgili eğitim almak üzere bir doktoru yurtdışına gönderdikleri ve başka bir kurumdan da yardım almadıkları iddialarıyla ilgili olarak dün bir açıklama yaptı. 
     Bu tür iddiaların "hasta - hekim ilişkisini olumsuz etkileyeceği" gerekçesiyle açıklama yapma gereği duyduklarını bildiren Başkent Hastanesi Nöroşirürji Ana Bilim Dalı’nın konuyla ilgili açıklaması özetle şöyle "Kifoplasti oldukça yeni bir uygulamadır. Sistemi bulan kuruluştan sertifikalı hekimler ancak bu sistemi uygulayabilir. Bu sertifikaya sahip olan hekimlerimiz, kifoplastiyi başarıyla uyguluyorlar. Başbakan Bülent Ecevit, kifoplasti tedavisi yönünden de değerlendirilmiş, ancak uygulama endikasyonu konulmamıştır." 



 SİYASET 











</TEXT>
</DOC>
