<DOC>
<DOCNO> 79843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sontur12.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı bir yılda 5,5 milyon dolar tasarruf yaptı... 
</HEADLINE>
<TEXT>

     Dışişleri Bakanlığı, 2001 yılı içinde çeşitli harcama kalemlerinde uyguladığı önlemlerle, bütçesindeki yüzde 40'lık azalmaya rağmen 5,5 milyon dolar tasarruf etti. 
     Edinilen bilgiye göre, yüzde 92'si döviz olarak kullanılan Dışişleri Bakanlığı bütçesi, 2001 yılındaki ekonomik olumsuzlukların döviz kuru üzerindeki etkisi nedeniyle fiilen yüzde 40 dolayında azaldı. 
     Dışişleri Bakanlığı Müsteşar Yardımcısı Büyükelçi Aydemir Erman'ın yönetiminde, bütçedeki azalmaya rağmen tasarruf önlemlerini uygulamaya koyan bakanlık, bu çerçevede 2001 yılında bir önceki yıla göre 5 milyon 7 bin 566 dolarlık bir tasarruf sağladı. 
     En çok tasarruf yapılan harcama kalemi 1 milyon 289 bin 169 dolarla temsil-ağırlama olurken, tasarruf tedbirleri çerçevesinde 29 Ekim Cumhuriyet Bayramı resepsiyonları, haberleşme giderleri, gazete abonelik sayıları gibi kalemlerde harcamalar kısıtlandı. 
     Haberleşme sisteminde gizlilik derecesi taşımayan yazışmalar, dış temsilciliklere internet üzerinden uluştarılmaya başlarken, yurtdışı bina küçük onarımlarında da tasarruf yapıldı. Yabancı konuklar için satın alınan hediyelik eşyadan yapılan kısıntı ve bu eşyaları satan firmaların kar marjlarının asgariye çekilmesi suretiyle, yaklaşık 160 bin dolarlık tasarruf edildi. 
     Dışişleri Bakanlığı, bu önlemler çerçevesinde kurye hat ve sayılarını azaltırken, merkezdeki toplam 70 aracın 45'ini Maliye Bakanlığı'na teslim etti. 
     Balgat'taki merkez binadaki her odaya 2001 Eylül ayında ayrı elektrik düğmesi takılması sayesinde yıl sonuna kadar 10 bin dolar, dış temsilciliklerdeki koruma sayısının indirilmesiyle 300 bin dolar, yurtdışına gönderilen geçici görevli sayısının azaltılmasıyla da 820 bin dolar tasarruf edildi. 
     





</TEXT>
</DOC>
