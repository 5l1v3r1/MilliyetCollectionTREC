<DOC>
<DOCNO> 81216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun03.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin "Türkiye" raporu "İnsan haklarında ilerleme çok az" 
</HEADLINE>
<TEXT>

     İngiltere Parlamentosu'nun 11 milletvekilinden oluşan Dış İlişkiler Komisyonu tarafından hazırlanan 2001-2002 yılı "Türkiye" raporunda, "Türkiye bölgesinde ana güç olup, İslam dünyasındaki işleyen tek laik demokrasidir" denildi. 
     125 sayfalık raporun önsözünde, Türkiye'nin AB üyeliği konusunda hem AB'den, hem de Türkiye'den kaynaklanan bazı önyargıların bulunduğu belirtildi. Raporu yazan milletvekilleri, bunların aşılabilmesi için kültürel, dini ve tarihi düşmanlıkların bir yana bırakılmasını istediler. 
     Türk tarafının Avrupa'ya olan güvensizliğini aşması ve AB'yi daha iyi anlaması gerektiği görüşünün savunulduğu raporda, Türkiye'nin büyüklüğü ve nüfus yoğunluğu ile "kritik komşularının" AB cenahında tereddütlere yol açtığı kaydedildi. 
     Ankara'nın AB ile tam üyelik müzakerelerine başlamadan önce siyasi kriterleri yerine getirmesi gerektiğine dikkat çekilen raporda, yapılan birçok yasal reforma karşın insan hakları alanında çok az ilerleme kaydedildiği belirtildi ve reformların devam etmesi istendi. 
     AB'nin Türkiye'ye yaptığı yardımlara da değinilen raporda, AB'nin diğer aday ülkelere kıyasla Türkiye'ye çok daha az yardım yaptığı tespitinde bulunuldu ve bu durumun gözden geçirilmesi istendi. 
     





</TEXT>
</DOC>
