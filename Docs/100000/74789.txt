<DOC>
<DOCNO> 74789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/guncel/gun08.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, parasını İran’a taşıyor 
</HEADLINE>
<TEXT>

PKK yöneticisi Cemil Bayık’ın, 1.4 milyon dolarla Kuzey Irak üzerinden İran’a geçtiği tespit edildi. PKK’nın Suriye’de halen 20 milyon doları bulunuyor 
     ANKARA Milliyet 

     PKK’nın, Suriye’de tuttuğu ileri sürülen 20 milyon dolar tutarındaki parasını İran’a kaçırma çabasında olduğu tespit edildi. NTVMSNBC sitesinde istihbarat birimlerine dayandırılarak yayınlanan bir haberde, PKK’nın 1.4 milyon dolar nakit parayı 21 Mart tarihinde Kuzey Irak üzerinden İran’a götürdüğü kaydedildi. PKK - İran ilişkileri üzerine hazırlanan rapora göre örgütün yönetici kadrosundan olan Cemil Bayık, Abdullah Öcalan’ın yakalanmasından sonra örgütün Suriye bankalarında kalan 20 milyon dolarının bir bölümünü oluşturan 1.4 milyon doları Kuzey Irak üzerinden İran’a taşıdı. 
     İran’ın PKK’ya desteğinin sürdüğünün belirtildiği raporda, "Cemil Bayık’ın Urumiye şehrinde böbrek tedavisi görmesi" bu desteğe örnek olarak gösterildi. İran’ın terörle mücadeleye desteğini Bayık’ı yakalayıp Türkiye’ye iade ederek göstermesi gerektiğinin kaydedildiği raporda, "Tahran yönetiminin PKK elemanlarının Avrupa’ya geçişine engel olmasının gerekliliği" de vurgulandı. Raporda, Türkiye’nin Bayık’ın iadesi için girişimde bulunacağı da bildirildi. 
     



 GÜNCEL 



























</TEXT>
</DOC>
