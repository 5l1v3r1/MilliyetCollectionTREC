<DOC>
<DOCNO> 64281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/yazar/tamer.html </URL>
<DATE> 2002/01/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sadberk Hanım’ın bursuyla... 
</HEADLINE>
<TEXT>

     Türkiye Eğitim Vakfı TEV’in Genel Sekreteri Güsel Bilal Hanım iyi ki arayıp da Özcan - Birsen Ulucan kardeşlerin İş Sanat’taki konserine ısrarla davet etmiş beni. "Çocuklar sizi istiyorlar, lütfen gelin" diye birkaç kez üstelemeseydi kalkıp da gider miydim bilemiyorum. Ama bana çektikleri müzik ziyafeti için hem Ulucan kardeşlere, hem de TEV’e yürekten teşekkür ediyorum. 
     Sabancı Holding CEO’su Hazım Kantarcı’dan yıllar önce duyup da yazmıştım. Japonya’da hayvanlardan en mükemmel, pamuk gibi eti elde etmek için bira içirmek ve masaj yapmaya ek olarak günün belli saatlerinde klasik müzik de dinletiyorlarmış. Bunu çok iyi anlayabiliyorum. Ben de her klasik müzik konserinden çıkışında kendimi dinlenmiş, kaslarımı gevşemiş ve rahatlamış hissederim genelde. 
     "Pekiyi öyleyse konseri gitmeyi kabul edinceye kadar ne mırın - kırın ettin " diye sorabilirsiniz. Burslu yetenekli gençlerin verdikleri konserler, bazen fazla amatör olabiliyor. Zamanınızı ayırdığınıza değmiyor. 
     Ulucan kardeşlerin garantisi ise bugün dünyada en ünlü ve en gözde 2 - 3 genç keman virtüözünden biri olan Maksim Vengerov’la Saarland Müzik Akademisi’nde birlikte çalışmalarıydı. Zaten 2 kardeşi düo oluşturup birlikte çalmaya yönlendiren de Vengerov olmuş. Vengerov’un 3 - 4 konserini izlemiştim. Özcan Ulucan’ın kemanla muhabbetindeki vücut dilinde ve yüz mimiklerinde Vengerov’tan izler buldum. 
     Vehbi Koç’un ortanca kızı Sevgi Gönül de dinleyiciler arasındaydı. Çıkışta benzeri duygular içindeydik. Sevgi Hanım, annesi adına verilen bir bursla Ulucan kardeşlerin 2 yıllık müzik eğitimi için İngiltere’ye gönderildiğini anlattı. 
     12 yıl önce Bulgaristan’dan göç etmiş ikisi de doktor - ana babanın çocukları, daha sonra da Eczacıbaşı’ndan burs almışlar. İstanbul Kültür ve Sanat Vakfı eski Genel Müdürü Melih Fereli’den öğrendiğime göre yetişmekte olan kemancı bir kardeş daha var Sevil. Demek ki gelecekte üçlü bile oluşturabilirler. Fereli, Özcan’ı da Sevil’i de çok yetenekli buluyor ve iyi birer enstrüman ve biraz destekle bugünkünden çok farklı noktalara gelebileceklerini düşünüyor. 
     Bilgilerinize... 
     
Safiye Ayla Fonu, Zeki Müren Okulu      Konserden sonra Türk Eğitim Vakfı TEV’in Genel Sekreteri Güsel Bilal’ı arayan bu kez bendim. Çabalarından dolayı kendisine teşekkür etmek için... 
     Bugüne kadar burs verdikleri öğrenci sayısı 105 bini bulmuş. Sadece bu öğretim yılında 8 bin 300 öğrenciye her ay 100 milyon lira bursla destek oluyorlar. Bursiyerleri arasında Koç Grubu Stratejik Planlama Başkanı Mehmet Ali Berkman, Tepe Grubu Genel Müdürü Ali Kantur, Set Çimento Grubu Yönetim Kurulu Başkanı Adnan İğnebekçili, TÜSİAD eski Başkanı Erkut Yücaoğlu gibi iş dünyasının yakından tanıdığı başarılı isimler var. 
     Güzel sanatlar alanında ise sadece Safiye Ayla Fonu’ndan klasik Türk müziği ve resim öğrenimi gören 80 bursiyerleri var. Bursa’da Mehmetçik Vakfı ile birlikte Zeki Müren adına Güzel Sanatlar Okulu yaptırıyorlarmış. 
     Bilal’den aldığım bilgiye göre Sadberk Hanım’ın cenazesinde çelenk yerine yapılan bağışları Sadberk Hanım Fonu adı altında toplamışlar. Önceleri bu fondan sadece geleneksel el sanatlarının muhafazası ve restorasyonu dalında birkaç öğrenciyi yurtdışına göndermişler. Ancak giderek bu dalda lisan bilen yetenekli gençleri bulmakta zorlanmaya başlayınca Koç Ailesi’nin de onayıyla klasik müziği de burs programlarına eklemişler. TEV 1993’ten bu yana klasik müzik eğitimi için 14 genci yurtdışına göndermiş. 
     Gitarda Amerika’da bulunan Efe Baltacıgil, piyanoda Almanya’da çalışmalarına devam eden Mimar Sinan Üniversitesi mezunu Gaziantepli Yağmur Dai, yurtdışında ülkemizin adını duyurmaya çalışıyorlar. TEV’in gerek Almanya, gerekse İngiltere’deki burslarında paranın yarısını ilgili ülkenin hükümeti karşılıyor. 
     
     







HADEP nereye 


Reytingcilere... 


Bahçeli’den sert çıkış 


MHP niye hırçın, neyin telaşı içinde 


Bu da geçer 


Fadime kötü yola mı düştü 


Öğrencileri harcıyoruz 


Esas uyum AB ile olmalı 


Medyada topuk tıkırtıları 


Paramızı kimlere emanet ediyoruz 


"12 DEV ADAM" ve seyircileri... 


11 Eylül adaleti 


Sadberk Hanım’ın bursuyla... 


"Bizlik işler" 


Yağar ise sel basıyor yağmaz ise her yer kuruyor 


</TEXT>
</DOC>
