<DOC>
<DOCNO> 87809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/ygokce.html </URL>
<DATE> 2002/06/04/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Mağrur ve yenik 
</HEADLINE>
<TEXT>

     Futbolun acı yanı bu işte... Oynadığın halde, savaştığın halde kaybediyorsun. Başın dik, gururlusun. Onur veriyorsun. Ama puan cetveline bakınca dipte duruyorsun Brezilya karşısında asla ezilmeden, mahkum olmadan oyunun kalite ağırlığını, gösteri aktörlüğünü paylaşarak, tertemiz niyetlerle savaşarak mücadele etti Türkiye. Ne var ki, skor tabelasında Hasan Şaş’la yakaladığı avantajı doğru biçimde sürdüremedi. Beraberliğe kerhen razı olduğu son dakikalarda da penaltıyla kaybetti. 
     Skor tabelasının örtmeyeceği bir gerçek var... Türkiye kim ne derse desin futbolda bir dünya ülkesi. Bunu dünya kupalarının en büyük şampiyonu Brezilya karşısında mücadele ederken de ortaya koydu. Golünü attı, futbolun acımasız kurallarına mağlup oldu. Bu yenilginin ardındaki temel nedenler şunlar olmalı. Öncelikle üçlü savunma, beklediğimiz güvenceyi vermedi. Ümit Özat, oyuna dinamik katkılarda bulunamadı, dengeyi tutturamadı. İki stoper Bülent ile Alpay skorun böyle belirlenmesinde başrol aldılar. Bülent Korkmaz, hakemle tartışırken, rakibiyle gerginlik yaratan el - kol işaretleriyle diyalog kurarken, arkadaşlarına laf yetiştirip, önüne gelen topu kaçırırken, herhalde Kaptan kimlikli bir sorumluluk örneği vermiyordu. Savunmada yarattığı tedirginlik Brezilya’nın zayıf karnımızı görmesine yetti. Savunmada yerleşme hataları ve sürekli tekrarlanan anlaşmazlıklar... Acaba savunmayı dörtlü kursak nasıl olurdu Çok şey değişmezdi herhalde. Burada Alpay’ın da durumunu dikkatle gözlemekte yarar var. Aston Villa’daki sakatlık döneminden sonra doğru dürüst maç tecrübesi kazanmadan Dünya Kupası’na giriş yaptı. EURO - 96’da Blaoviç’in golüne refakat etmişti. Dün Bülent’in kaçırdığı topta sarı kartı göze alıp, rakibine müdahale ederek akıllandığını gösterdi. Ancak, Rüştü’nün son dakikada kısa düşürdüğü topu Luiazo’dan kurtarmak isterken yaptığı penaltı da kurala uygun. Burada Alpay’ı suçlamamalıyız. Görevini yapmaya çalıştı. Ancak, oyunun genelinde yetersizdi. 
     Yıldıray Baştürk ve Hasan Şaş, oyunun zaman zaman Brezilyalıları ezen yaratıcı yıldızlarıydı. Yıldıray’ın ve Hasan Şaş’ın bireysel becerileri hem golümüzü üretti, hem de Türkiye’nin futbol oynadığını belgeledi. Tek santrfor olarak Hakan Şükür rakibi oyaladı, o kadar. Hayali dolaştı sahada. Brezilyalılar beraberlik golünü erken buldular. Şenol Güneş, o dakikada çift santrfora dönmeliydi. Yine de 25 dakika İlhan Mansız - Hakan Şükür ikilisi ile skor arayan oyuna yönelmesi doğru karardı. Tugay, kendisinden beklenen pozitif oyunu sürekli olarak ortaya koyamadı. Kanatlarda Fatih ve Hakan Ünsal etkisiz, yetersiz kaldılar. 
     Şimdi karamsarlığa hiç kapılmadan, Kosta Rika ve Çin maçında toplam altı puanlık oyun oynamalıyız. Unutmayalım artık kredimiz yok. 
     
     



 SPOR 

































</TEXT>
</DOC>
