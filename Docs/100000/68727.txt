<DOC>
<DOCNO> 68727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur25.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar Derneği "Paniğe kapılıp çocuğunuzu okuldan almayın" 
</HEADLINE>
<TEXT>

     Özel Okullar Derneği Yönetim Kurulu, özel okulların iki yıldır, hükümetin enflasyonla mücadele programı kapsamında, enflasyonun yarısı kadar ücret artışı yaptığını bildirdi. 
     Dernek Yönetim Kurulu'ndan yapılan yazılı açıklamada, son günlerde basında, ''yanlış anlaşımlara'' meydan verebilecek, özel okullar ve bu okulların ücret artışlarına ilişkin haberler yer aldığı belirtildi. 
     ''KDV indirilmezse özel okullar enflasyon kadar zam yapacaktır'' yönünde çıkan haberlerin doğru olmadığı ifade edilen açıklamada, şunları kaydedildi 
     ''Başkanın ve yönetim kurulu üyelerinin, böyle bir açıklaması yoktur. Özel Okullar Derneği, uzun yıllardır KDV oranının indirilmesini arz etmektedir. Öte yandan özel okullar iki yıldır, hükümetin enflasyonla mücadele programı kapsamında 60 bin çalışanının da katkısıyla enflasyonun yarısı kadar ücret artışı yapmaktadır. 
     Hükümetimizin yoğun çalışmaları ve ülke ekonomisinde yaşanan kriz bilinirken, 'KDV inmezse zammı yaparız' gibi bir şart ileri sürmemiz mümkün değildir.'' Açıklamada, özel okulların bu yıl ücret belirlerken enflasyon oranını da göze almak zorunda kalabileceğinin daha önce belirtildiği ifade edilerek, şöyle denildi 
     ''Yine ücret belirleme döneminde çeşitli söylentiler, velilerimizi karamsarlığa itebilecektir. Velilerimize mesajımız, karamsarlığa veya paniğe kapılmamaları ve acele bir kararla çocuklarını bulundukları okullardan almamalarıdır. Kendilerinden ricamız, bizlere ve okullarına güvenmeleridir. Özel okullar, ellerinden geleni yapacaktır.'' 
     






</TEXT>
</DOC>
