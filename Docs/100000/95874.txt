<DOC>
<DOCNO> 95874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur17.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Af yasası biraz daha genişledi... 
</HEADLINE>
<TEXT>

     Genelkurmay Başkanlığı Askeri Mahkemesinin Af Yasasının kısmen iptali ile kapsamının genişletilmesi yolundaki başvurusu Anayasa Mahkemesinde kabul edildi. 
     Anayasa Mahkemesi, Askeri Ceza Yasasının, askeri cezaevinden kaçan tutuklulara 6 aya kadar hapis cezası verilmesini düzenleyen 76. madesinin 2. fıkrasını da af kapsamına aldı. 
     Yüksek Mahkeme, Genelkurmay Başkanlığı Askeri Mahkemesinin söz konusu 76. maddenin tamamının af yasası kapsamına alınması için yaptığı başvuruyu sadece maddenin son fıkrası yönündenr kabul etti. "Mahpus ve Mevkuflardan Kaçanların Cezası" başlıklı maddenin, 4616 sayılı Af Yasası kapsamına alınan ikinci fıkrasında, nöbetçi ya da görevli memurları kandırarak, dalgınlığından veya yerinde bulunmamasından yararlanarak askeri cezaevinden kaçan tutuklulara 6 aya kadar hapis cezası verilmesini öngörüyor. 
     Kara Kuvvetleri Komutanlığı 8. Kolordu Komutanlığı Askeri Mahkemesinin, Türk Ceza Yasasının 119. maddesinin 5.fıkrası ile ilgili iptal başvurusu ise dosyada eksiklik bulunduğu gerekçesiyle iade edildi. İptali istenen bu 5. 
     fıkrada, özel yasa hükümleri gereğince dava konusu işin doğrudan mahkemeye intikal etmesi durumunda, hakim tarafından sorgusundan önce sanığa verilecek 10 gün içerisinde saptanan paranın yargı masrafıyla birlikte ödenmesi durumunda kamu davasının ortadan kaldırılacağı düzenleniyor. 
     
     HAK-PAR'A İHTAR HEMEN KABUL EDİLMEDİ 

     Öte yandan Anayasa Mahkemesi, Yargıtay Cumhuriyet Başsavcısı Sabih Kanadoğlu'nun, Şeyh Sait'in torunu olan eski parlamenter Abdülmelik Fırat'ın kurucu genel başkanlığını yaptığı Hak ve Özgürlükler Partisi'ne HAK- PAR ihtar verilmesi istemiyle yaptığı başvuruyu da bugün görüştü. Başsavcı Kanadoğlu'nun, Fırat'ın yanı sıra kurucu üyeler Abdullah Dürmüş, Ali Beyköylü, Fehmi Demir, Hasan Dağtekin, Nevzat Teker, Nurettin Basut, Salih Özçelik, Şerif Saydam, Hamiyet İzol, Muzaffer Kızıl ve Samet Ekin'in çeşitli mahkumiyetleri nedeniyle parti kuramayacakları yönündeki talebini değerlendiren Anayasa Mahkemesi, Kanadoğlu'nun söz konusu mahkumiyet ilamlarını göndermesini kararlaştırdı. 
     Eşitlik Partisi'nin, yasal zorunlulukları yerine getirmediği için hukuki varlığının sona erdiğine karar verilmesi için yine Kanadoğlu'nun yaptığı başvuru da, görüşünün alınabilmesi amacıyla partiye tebliğ edilecek. 
     
     RTÜK'TE BİR DAVA DAHA 

     Yüksek Mahkeme, RTÜK Yasasında yapılan son değişikliklerin yürürlüğünün durdurulması ve iptali istemiyle 110 milletvekilinin yaptığı başvurunun da ilk incelemesini yaparak, konunun esastan görüşülmesini benimsedi. Bu başvuruyu daha önce de inceleyen Anayasa Mahkemesi, dosyada eksiklik bulunduğu gerekçesiyle geçtiğimiz günlerde başvuruyu iade etmişti. 
     VAKIF ÜNİVERSİTELERİNİN KADERİ ÖĞLEDEN SONRAYA KALDI Bu arada DYP Genel Başkanı Tansu Çiller'in, Yükseköğretim Yasasının değiştirilen Ek 18. maddesinin iptali istemiyle geçen yıl açtığı davanın esastan incelemesine de öğleden sonra başlanacak. Temmuz 2001'de yürürlüğe giren yasa değişikliğiyle, müracaatları ve asgari koşulları yerine getirmeleri halinde vakıf üniversitelerine yapılacak devlet yardımlarının nasıl hesaplanacağı düzenleniyor. Maddede, vakıf üniversitelerinin yerine getirecekleri koşullarla orantılı olarak saptanan azami ve asgari yardım miktarınının Yükseköğretim Kurulu tarafından yapılacak değerlendirme esas alınarak Maliye Bakanlığınca belirleneceği ve bu paranın her yılın en geç Ekim ayına kadar iki eşit taksitte ödeneceği düzenleniyor. 
     





</TEXT>
</DOC>
