<DOC>
<DOCNO> 55432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/siyaset/siy04.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek vekiller newline eski malları paylaşmadı 
</HEADLINE>
<TEXT>

     ANKARA Milliyet 

     Medeni Yasa'nın mal rejiminin yürürlüğünü düzenleyen yasa tasarısı, erkeklerin istediği biçimde kabul edildi. TBMM'de çoğunluğu oluşturan erkek milletvekilleri, kadın vekillerin "mevcut evliliklerde de edinilen malların doğrudan eşit paylaşılması" çabalarına geçit vermedi. 
     Erkek milletvekilleri, DSP'li 8 kadın milletvekili ile AKP'nin "edinilmiş malların eşit paylaşımının" mevcut evliliklerde de geçerli olmasını öngören önergelerini ezici çoğunlukla reddederken, tezahüratlarla sevinç çığlıkları attılar. 
     
     Ecevit oylamaya katılmadı 
     2002 bütçesinin maddelerine geçilmesi oylamasına katılmak üzere TBMM'ye gelen Başbakan Bülent Ecevit, oyunu kullandıktan sonra Meclis'ten ayrılarak kadın milletvekillerine destek aradığı oylamaya katılmadı. 
     ANAP'lı Işılay Saygın, Nesrin Nas ve Ersin Taranoğlu'nun, "Mal rejimi sözleşmesi yapmamış mevcut evli çiftlerin, Medeni Yasa'nın yürürlüğe girdiği tarihten başlayarak bir yıl içinde başka bir mal rejimi seçmedikleri takdirde, evlenme tarihinden itibaren geçerli olmak üzere edinilmiş malların eşit paylaşımı rejimini seçmiş sayılmalarına" ilişkin önergeleri de yine erkek milletvekilleri tarafından reddedildi. 
     Buna göre "edinilmiş malların paylaşımı", mevcut evliliklerde, çiftlerin sözleşme yapmaları durumunda geçerli olabilecek. 
     



 SİYASET 














</TEXT>
</DOC>
