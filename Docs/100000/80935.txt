<DOC>
<DOCNO> 80935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur30.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de 2 Türk balıkçı teknesine ateş açıldı 
</HEADLINE>
<TEXT>

     Karadeniz'de avlanmaya çıkan 2 Türk balıkçı teknesine Romanya Sahil Güvenlik güçleri tarafından ateş açıldığı ve olayda hasar gören teknelerin bir Türk gemisi tarafından kurtarıldığı bildirildi. 
     İstanbul Balıkçılar Derneği'nden alınan bilgiye göre, Karadeniz'e kalkan balığı avlamak için ağ atan ''Demirler'' ve ''Nazım Reis'' adlı tekneler, dün gece ağları toplamak üzere denize açıldı. 
     Romanya'nın yaklaşık 90 mil açığında oldukları belirtilen yaklaşık 20 mürettebatlı 2 tekneye, bu ülkenin sahil güvenlik güçlerince ateş açıldığı kaydedildi. 
     20 mil yol kat ederek 4 saat boyunca kaçmaya çalışan teknelere, bu 
     süre içerisinde de ateş edilmeye devam edildiği, hasar gören teknelerin ise bir Türk gemisi tarafından bordaya alınarak uzaklaştırıldığı öğrenildi. 2 tekne ile kaptan ve mürettebatı bugün İstanbul'a getirilerek, olayla ilgili Sahil Güvenlik Komutanlığı'nda ifadelerine başvuruldu. -7 TEKNE KAPTANINA TUTUKLAMA...- Bu arada, 17 Nisan'da İstanbul'dan Karadeniz'e köpekbalığı avlamak üzere giden ''Kadir Kaptan'', ''Derya'', ''Erenler'', ''Pırlanta'', ''Şahinler'', ''Eminoğulları'' ve ''Özcan Ali'' adlı teknelerin mürettebatı, bir gün sonra Romanya karasularına girince, ''kaçak avlandıkları'' gerekçesiyle yakalanarak gözlem altına alındı. Yakalanmadan önce suç delillerini yok etmek amacıyla trol ağlarını denize atan 7 teknenin mürettebatı, Romanya'daki mahkemenin vereceği para cezasını beklemeye başladı. Ancak tekne kaptanları Kadir Girit, Haluk Altay, Tahsin Erdik, Sinan ve Mehmet Şahin kardeşler ile Zafer Serter ve Özcan Ali, dün tutuklandı. El konulan teknelerin kaptanlarından Kadir Girit'in babası İbrahim Girit, A.A muhabirine yaptığı açıklamada, tutuklamaya gerekçe olarak, ''Romanya Sahil Güvenlik güçlerinin, karasularında kalkan balığı için atılmış yunus balığı takılı ağ bulduğu ve bu ağların Türk balıkçılarına ait olduğunun gösterildiğini'' öğrendiklerini söyledi. Halen 40'ın üzerindeki mürettebatı da Romanya'da bulunan balıkçıların İstanbul'daki aileleri, 7 teknede de sadece trol ağı bulunduğunu ve kalkan balığı avlanmak için donanım olmadığını belirterek, yakınlarının serbest bırakılması için girişimlerde bulunmaya çalıştıklarını kaydettiler. 
     





</TEXT>
</DOC>
