<DOC>
<DOCNO> 94742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur46.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Seren Serengil ile sevgilisine Maslak'ta taciz... 
</HEADLINE>
<TEXT>

     Sarıyer'de, otomobillerini sıkıştıran minibüsteki bir kişi tarafından taciz ve tehdit edildiklerini öne süren şarkıcı Seren Serengil ve sevgilisi Cengiz İmren, polise başvurdu. 
     Maslak Polis Karakolu'na başvuran Serengil, 6 Temmuz 2002 akşamı bir davete katılmak üzere Cengiz İmren'in kullandığı 34 UH 4344 plakalı otomobille Tarabya'daki evden ayrıldıklarını, Hacıosman Bayırı'nı tırmanırken de 34 VG 2200 plakalı bir minibüs tarafından sıkıştırılmaya başlandıklarını bildirdi. 
     Minibüsü kullanan 40 yaşlarındaki kişinin hareket halinde kendilerini taciz ettiğini ve silah göstererek tehditkar tavırlar içine girdiğini belirten Serengil, bu şekilde Maslak'a kadar geldiklerini ve söz konusu kişiden kurtulmak için bir akaryakıt istasyonuna girdiklerini anlattı. 
     Beyaz renkli minibüste bulunan kişinin de aynı istasyona girmesi üzerine Cengiz İmren'in istasyon görevlilerinden yardım istediğini, görevlilerin ''155'' numaralı ''Polis İmdat'' telefonunu aramaları üzerine de söz konusu kişinin kaçtığını ifade eden Serengil, bu kişinin bulunarak cezalandırılmasını istediğini söyledi. 
     Olay nedeniyle çok korktuğunu belirten Serengil, söz konusu kişiyi önceden tanımadığını, ancak yakalanması halinde teşhis edebileceğini anlattı. 
     Cengiz İmren'in de aynı şekilde ifade vermesi üzerine harekete geçen polis, söz konusu minibüsü olay gecesi kullanan kişiyi yakalamak üzere çalışma başlattı. 
     





</TEXT>
</DOC>
