<DOC>
<DOCNO> 74517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/soneko21.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'ın gerçek kazananları AOL Time Warner ve Vivendi... 
</HEADLINE>
<TEXT>

     Sinema dünyasının en prestijli ödülü Akademi ya da popüler adıyla Oscar ödülleri sahiplerini buldu. 
     Açıklanan ödüller her yıl olduğu gibi kimilerinde sevinç, kimilerinde kırgınlık uyandırır ve sahipleri için kariyerlerinde önemli bir ilerleme anlamına gelirken, ödüllerden asıl kazançlı çıkanların ödül listesinde adı geçmiyor. 
     İşin maddi yönüne bakanlar, bu yılın Oscarlarından en çok kazanacakların eğlence sanayiinin iki devi ABD'li AOL Time Warner ile Fransız Vivendi Universal şirketleri olduğunu vurguluyor. 
     AOL Time Warner'ın sahip olduğu New Line film şirketinin yapımı ''Yüzüklerin Efendisi'' filminin görsel efekt, özgün müzik, makyaj ve sinematografi dallarında kazandığı dört ödül, bu filmden şimdiden milyonlar kazanmış olan şirket açısından yeni milyonlar anlamına geliyor. 
     En iyi erkek oyuncu ödülünü de, Denzel Washington'ın yine AOL yapımı ''The Training Day'' filmindeki rolüyle kazanması ABD şirketi için başka bir sevinç ve kazanç kaynağı oldu. 
     ''Universal Pictures'' film şirketini satın alarak ABD pazarına giren Fransız Vivendi Universal de ''en iyi film, en iyi yönetmen ve en iyi yardımcı kadın oyuncu'' ödülllerini kazanan ''The Beautiful Mind'' filminden büyük paralar kazanacak. 
     Aslan payı bu iki şirkete düşse de tek kazananlar onlar değil. 
     Diğer ödüller de en az 10 ayrı film şirketine ekstra paralar kazandıracak. 
     
     Neden önemli 
     Oscar kazanmak, genelde asıl hasılatı gösterime girdiklerinin ilk aylarında yapan filmlerin ''piyasa ömrünü uzatmak'' anlamına geliyor. 
     Ödül sayesinde gösterim süresini uzatmanın dışında, ödüllü filmler yapımcılarına logo, poster, oyuncak satışları gibi ekstra gelirler de sağlıyor. 
     Ayrıca, Oscar sayesinde ''klasik'' sınıfına atlayan ödüllü filmler, video ve DVD satışlarıyla gösterimden kalktıktan yıllarca sonra bile büyük paralar getirmeye devam ediyor. 
     Örneğin, Metro-Goldwyn-Mayer yapımı ''Kuzuların Sessizliği'' filminin en iyi film ödülünü kazanmasının üzerinden on yıl geçtikten sonra, geçen yıl, tam 2 milyon video ve DVD kopyasının satıldığı belirtiliyor. 
     Bu tatlı karlar, Oscar ödüllerinin büyük pazarlama, reklam ve lobi faaliyetlerine hedef olmasına neden oluyor. 
     Büyük film şirketlerinin bu yıl Oscar için 60 milyon dolar promosyon ve reklam harcaması yaptıkları belirtiliyor. Alınan ödüller, bu paranın fazlasıyla geri dönmesini sağlıyor. 
     






</TEXT>
</DOC>
