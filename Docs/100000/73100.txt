<DOC>
<DOCNO> 73100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sondun10.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anaconda Operasyonu hızını kaybediyor... 
</HEADLINE>
<TEXT>

     Amerikan ordusu, Afganistan'da Pakistan yakınındaki kilit Şah-ı Kot bölgesindeki Taliban ve El Kaide güçlerinin komuta ve kontrol yapısının çökertildiğini, ancak ülkenin diğer bölgelerindeki teröristlerin yakalanması için yeni bir avın başlatıldığını bildirdi. 
     Amerikan ordu sözcüsü Binbaşı Bryan Hilferty, gazetecilere yaptığı açıklamada, ABD, müttefikleri ve Afgan birliklerinin, Şah-ı Kot Vadisi'ndeki iyi donatılmış mağaralardan 1000 teröristi çıkartmasından sonra, bu bölgede devam eden Anaconda Operasyonu'nun hızını kaybetmeye başladığını söyledi. 
     ''Anaconda hızını kaybediyor. Ancak 500'den fazla asker hedef bölgedeki araştırmayı ve güvenliği sağlamayı sürdürüyor'' diyen Binbaşı, bugüne kadar Taliban ve El Kaide savaşçılarına ait malların imha edildiğini, yüzlerce teröristin öldürüldüğünü belirterek, bunun büyük bir başarı olduğunu söyledi. 
     Koalisyon birlikleri, başkent Kabil'in 150 kilometre güneyindeki Şah-ı Kot bölgesinin vadileri ve dağlarında iki haftadır süren hava akınları ve yakın çatışmalardan sonra, son birkaç gündür Taliban ve El Kaide savaşçılarının saklandığı mağaraları ve dağları tarıyordu. 
     






</TEXT>
</DOC>
