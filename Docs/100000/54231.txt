<DOC>
<DOCNO> 54231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur17.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol dünyasındaki oruç tartışmasına müftüler de katıldı 
</HEADLINE>
<TEXT>

     Beşiktaş Teknik Direktörü Christoph Daum'un ortaya attığı futbolcu oruç tutabilir mi tartışması yayılıyor. Kimi futbol adamları bazı takımların Ramazan ayında oruç nedeniyle düşüşe geçtiğini öne sürüyor. 
     Futbolcuların oruç tutup tutmamalarına ilişkin tartışmalara, Kütahya ve Yalova mütfüleri açıklık getirdi. 
     Kütahya Müftüsü Rıza Deniz, görevini aksatması halinde kişilerin, kazaya bırakmak şartıyla oruçlarını tutmayabileceklerini söyledi. 
     Sağlıklı insanların kazaya bıraktıkları oruçları mutlaka tutmaları gerektiğini anlatan Deniz, ''Futbolcular da oruçlarını kazaya bırakabilir. Ligler bitince de kazaya bıraktıkları oruçlarını tutabilirler. Kaza oruçları ömür boyu tutulabilir'' dedi. 
     Deniz, futbolun bir güç meselesi olduğuna da değinerek, ''Futbolcu takımına angaje olmuştur. Yöneticiler de onu görevini yerine getirsin diye almışlar. Oruçlu olmak futbolcuların performansını etkileyebilir. 
     Bu nedenle, en sağlıklı olanı oruçların kazaya bırakılmasıdır'' diye konuştu. 
     Yalova Mütfüsü Yaşar Yaprak da yapılan işin koşulları gözönünde bulundurularak orucun kazaya bırakılmasında bir sakınca olmadığını bildirdi. 
     Futbolcuların oruç tutup tutmamasına ilişkin tartışmalara da bu görüş doğrultusunda bakılabileceğini dile getiren Yaprak, ''Bugün antrenman yapıp yarın maça çıkması gereken futbolcu, oruç tutmayabilir. Ancak, tutulmayan oruçların daha sonraki dönemde mutlaka kaza edilmesi gerekir. Kişi mesleğini değiştiremeyeceğine göre, orucunu o gün için yer, sonra kaza orucu tutar. Bu dinen uygundur'' dedi. 
     






</TEXT>
</DOC>
