<DOC>
<DOCNO> 93227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/spor/aspo.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
UNUTULMAZ 
</HEADLINE>
<TEXT>

Dünya Kupası’nın parlayan yıldızı Milli Takımımız için düzenlenen rüya gibi kutlama töreni Dünya’yı şaşkına çevirdi. Yabancı televizyonlar ve ajanslar, futbolcuların kahraman gibi karşılandığının altını çizdi 
     Karnavalı yaşadık 
     TÜRKİYE’DE ve Dünya’da tarihin altın sayfalarına isimlerini kazıyan kahramanlarımız için yapılan kutlama töreni konuşuluyor. F16 uçaklarının eşliğinde Atatürk Havalimanı’na inen Milli Takımımız, burada havai fişek gösterileri ile karşılandı, yoğun izdihamdan güçlükle sıyrılıp, soluğu üstü açık otobüste aldı. Buradan Taksim’e geçen Ay - Yıldızlılar, yol boyunca sıralanan insan selinin sevgi tezahüratları karşısında görkemli bir tablonun baş aktörleri olarak gururlandı. 
     
     "Şampiyon gibiydiler" 
     TAKSİM’E üç saatte varabilen milliler, burada kendilerini bekleyen coşkulu kalabalıkla bütünleşip, hep birlikte 10. Yıl Marşı’nı söyledi. Bu sırada sevinç dalgası tüm yurdu etkisi altına aldı, İstanbul tarihi bir gün yaşadı, havai fişeklerle süslenen şölen nefesleri kesti. Milli Takım futbolcuları dün mutlu bir yorgunluk yaşarken, muhteşem karşılama töreni Dünya’yı da şaşkına çevirdi. Birçok önemli TV kanalı ve ünlü ajanslar, Türkiye’nin Dünya Şampiyonu olmuş gibi kutlamalar yaptığını duyurdu. 
     
     Bayram havası yorumu 
     MİLLİLERİN "kahramanlar" gibi karşıladığının altını çizen Amerikan ajansı AP, İstanbul’un bayram havasına girdiğini belirtti. AP, "Havai fişekler, balonlar, konfetiler gökyüzünü doldurdu. On binlerce Türk, kırmızı beyaz bayraklarla kahramanlarını karşıladı. Boyunlarına Hawai stili çiçekten çelenkler takılan futbolcular, üstü açık otobüsle İstanbul turu attı" ifadelerini kullandı. İngiliz ajansı Reuters da, F16 jetleriyle karşılanan Milli Takım için yapılan görkemli kutlamaların geç saate kadar sürdüğünü yazdı. 
     
Milliler büyülendi      İSTANBUL’DAKİ törende halkın ilgisi millilerin gözlerini yaşarttı. Sevgi gösterilerine karşılık vermekten yorgun düşen futbolcular, gösterilen ilgiye teşekkür ettiler. 

</TEXT>
</DOC>
