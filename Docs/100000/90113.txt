<DOC>
<DOCNO> 90113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/spor/spo02.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sambacı 
</HEADLINE>
<TEXT>

Fenerbahçe Başkanı Aziz Yıldırım’ın, baş ağrıtan Almeyda’nın yerine alternatif olarak tuttuğu yıldız adayın Brezilyalı Gilberto Silva olduğu öğrenildi. Milli oyuncunun transferi için Lorant’tan da onay çıktı 
     GÜRCAN BİLGİÇ 

     Olumlu yanıt 
     SARI - Lacivertli yönetim, Washington’un ardından ikinci bir Brezilyalı ismi renklerine bağlamaya hazırlanıyor. Başkan Aziz Yıldırım’ın, "Almeyda’nın yerine yıldızımız hazır" diyerek, taraftarlara müjdelediği ismin Gilberto Silva olduğu ortaya çıktı. Arjantinli futbolcunun işi yokuşa sürmesi nedeniyle ilk alternatif olarak düşünülen Brezilyalı yıldızın transferi için düğmeye basıldı. Şu anda Japonya’da bulunan Silva’nın, transfer teklifine olumlu cevap verdiği bildirildi. 
     
     Maliyeti ucuz 
     ORTEGA’DAN sonra Almeyda’yı da renklerine bağlamak isteyen, ancak yıldız futbolcunun 20 milyon dolara yaklaşan maliyeti nedeniyle geri adım atmak zorunda kalan Fenerbahçe, Silva’yı çok daha uygun fiyata transfer etmeyi planlıyor. Teknik Direktör Werner Lorant’ın da olumlu raporunu alan Aziz Yıldırım’ın bu oyuncunun renklere bağlanması talimatını verdiği öğrenildi. Washington’un da milli futbolcu hakkında "yararlı olur" sözleri yönetimi harekete geçirdi. 
     
Martinez iddiası      KOSTA Rika’nın başarılı savunma oyuncusunun transferi konusunda Fenerbahçe’nin devreye girdiği ileri sürüldü. Kocaelispor’un yüksek maliyeti nedeniyle vazgeçmek durumunda kaldığı Martinez için Sarı - Lacivertliler’in transfer şartlarını araştırdığı öğrenildi. Lorant’ın da bu futbolcuya olumlu bakması halinde pazarlık masasına oturulabileceği bildirildi. 
     
Ortega seferberliğiSarı - Lacivertli yönetim, Arjantinli yıldızı önümüzdeki hafta İstanbul’a getirip, taraftarının karşısına çıkarmayı planlıyor 
     FENERBAHÇE taraftarının gelişini merakla beklediği Ortega için yönetim de gün sayıyor. Yöneticiler, Arjantinli yıldızı önümüzdeki hafta içinde İstanbul’a getirmek amacıyla menajeriyle görüşüp, program hazırlayacaklar. Ünlü futbolcunun programında aksaklık çıkarsa, Ortega’ya en geç takımın toplanacağı 24 Haziran’da İstanbul’da olması talimatı verilecek. 
     ORTEGA’NIN, vatandaşı Almeyda’yı Sarı - Lacivertli kulübe transferi konusunda ikna çabalarının sürdüğü, bu oyuncunun yumuşama eğilimi gösterdiği öğrenildi. Öte yandan Revivo, 1907.org sitesinin yaptığı "10 mumarayı kim giysin" anketinde Ortega’ya fark attı. İsrailli yıldız, siteyi ziyaret eden 640 kişinin oyunu alırken, Arjantinli futbolcuya 466 oy çıktı. 
     
Taraftar akını      YÖNETİMİN kombine bilet alınması konusunda yaptığı çağrı sonuç verdi. Fenerbahçeli taraftarlar, dün Saracoğlu Stadı’nın içinde bulunan Kombine Satış Noktası ve kulübün resmi ürünlerinin satıldığı Fenerium’da uzun kuyruklar oluşturdu. Jest yapan yetkililer, Sarı - Lacivertli taraftarlara stadı da gezdirdiler. Öte yandan II. Başkan Nihat Özdemir’in daveti üzerine Başkan Aziz Yıldırım ile bir grup yönetici dün Ankara’da birlikte yemek yedi. 
     



 SPOR 





































</TEXT>
</DOC>
