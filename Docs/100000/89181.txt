<DOC>
<DOCNO> 89181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun04.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un en büyük mafya babası kanserden öldü 
</HEADLINE>
<TEXT>

     Al Capone'dan sonra gelen ''en büyük mafya babası'' kabul edilen ve TIME dergisine kapak olan John Gotti, 10 yıldır tutuklu bulunduğu cezaevinde kanserden öldü. 
     Gırtlak kanserine yakalanan 61 yaşındaki John Gotti, bir süre önce New York'tan İllinois'teki Marion hapishanesi revirine nakledilmişti. 
     Çok şık giyinmesiyle ün yapmış olan John Gotti, 1992 yılında, haraç almak ve 6 kişinin öldürülmesinde rol oynamaktan ömürboyu hapis cezasına çarptırılmıştı. Gotti'nin ölüm fermanını imzaladığı kişiler arasında Gambino mafyasının babası Big Paul Castellano da vardı. 
     Castellano'yu öldürten Gotti, 1985 yılında onun yerine geçmişti. 
     2000 dolarlık Brioni marka kruvaze kostümler giyen ve kendisini 
     yakalamaya çalışan güvenlik görevlilerine aşağılayıcı tavırla baktığı bildirilen John Gotti, FBI'ın kurduğu bir tuzağa düşerek ele geçirildi. En parlak döneminde 2300 kişiye hükmettiği söylenen Gotti'nin, New York'ta haraca kestiği kesimler arasında moda ve inşaat sektörü, çöp toplanması ve senet tahsilatı da bulunuyordu. Mafya babalığı konusunda Castellano ile Gotti arasında büyük bir rekabet yaşanmış ve sonuçta, Castellano'nun kendisini tasfiye edeceğini hisseden Gotti erken davranarak onu, korumasıyla birlikte Manhattan'daki bir et lokantasının önünde öldürtmüştü. 
     
     NASIL YAKALANDI 
     Yıllar süren mafya babalığı sırasında Gotti ile başa çıkamayacağını anlayan federal makamlar, sonuçta onun işyerinden evine ve devam ettiği kulübe kadar her yere gizli mikrofonlar yerleştirdiler. 
     1990 yılında FBI ajanları tarafından tutuklanan Gotti ve 
     adamlarının teybe kaydedilen konuşmaları kanıt olarak Brooklyn mahkemesine sunuldu. Bu bantlardan birinde Gotti, adamlarından birini, çağırdığında derhal gelmediği için öldürttüğünü övünerek anlatıyordu. Gotti ile birlikte yakalanan Gravano adlı yakın adamı duruşma başlamadan önce kendini kurtarmak için polisle anlaştı ve mahkemede Gotti aleyhinde ifade verdi. Gravano duruşmada kendisinin de 19 kişinin öldürülmesi olayına bizzat karıştığını itiraf etti. Sonuçta cinayet, haraç alma ve vergi kaçakçılığı dahil 14 suçtan hüküm giyen John Gotti, yaşamboyu hapse mahkum oldu. 
     





</TEXT>
</DOC>
