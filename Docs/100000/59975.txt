<DOC>
<DOCNO> 59975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/yazar/zbirand.html </URL>
<DATE> 2002/12/31/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
2002 büyük değişim yılı oldu 
</HEADLINE>
<TEXT>

     2002 kolay kolay unutamayacağımız yıllardan biri oldu. Hem içerde, hem de dışarda öylesine fırtınalar esti ki, yaşadığımız çevre tümüyle değişti. Özellikle Türkiye artık eski Türkiye olmaktan çıktı. 
     2002 ilerde, "Türk siyasetindeki en büyük katliam yılı" diye anılacak. Hiç abartmıyorum, bu bir siyasi katliam idi. 
     Düşünebiliyor musunuz, bir seçim ile yıllardan beri Türkiye'nin siyasetini yönlendiren anlı şanlı isimler silinip gitti. Yıllar boyunca partilerin kendi kendilerine yapamadıklarını, sandık bir anda gerçekleştirdi ve Türkiye'yi yepyeni bir kadroya teslim etti. 
     
     TARİH SAYFASI KAPANDI... 
     Acaba kaçımız, Mesut Yılmaz, Tansu Çiller, Devlet Bahçeli ve Ecevit'in bir anda yok olabileceğini tahmin etmiştik. 
     Bu noktaya gelinmesinde en aktif rol oynayan, adeta depremi tetikleyen kişi de MHP lideri Devlet Bahçeli oldu. Koalisyonu zorla seçime götürerek, kendi dahil siyasi kadroların katliamına adeta ön ayak oldu. Komplo teorileri üreten yardımcılarının yanlış hesabına kandı. 
     
     OYSA, TALİHSİZ ÜÇLÜ ÖNEMLİ İŞLER DE YAPMIŞTI 
     Ecevit-Bahçeli-Yılmaz koalisyonu, toplumun nabzını tutamamanın cezasını çok pahalı ödedi. 
     Aslında bu koalisyona "talihsiz üçlü" de denilebilir. 
     2001 yılındaki dev ekonomik krizin sorumlusu olarak damgalandılar, ancak krizden kurtulabilmek için gereken tüm ekonomik reformları da gerçekleştirebildiler. Bugün geri dönüp baktığınızda atılan adımların, alınan kararların ne kadar önemli olduğu rahatlıkla görülebilir. 
     
     AB KONUSUNDA BÜYÜK SIÇRAMA 
     Diğer büyük adım, Avrupa Birliği konusunda atıldı. 
     Kimseler aksini söyleyemez. "Talihsiz üçlü" Türkiye'yi Avrupa Birliğine taşıdı. Hiç tahmin edilmeyen kararlar aldı. 
     Acaba kaçımız, Öcalan'ı ölümden kurtaran idam cezasının böylesine kolaylıkla, Kürtçe eğitimin böylesine rahatlıkla geçebileceğini tahmin edebilirdik 
     Meğer kendi kendimize içi boş korkular PKK-KÜRT SORUNU-ÖCALAN gibi yaratmışız. Siyasi gruplar, dernekler yıllar boyunca bir Kürt fobisi yaratmışlar. Şimdi dönüp bakıyoruz ki, halk oralı olmamış. Aksi durumda, herhalde bu yasalar değişirken hiç değilse insanlar tepkilerini gösterirler, Meclis'i uyarırlardı. Ünlü uyum yasaları jet hızıyla geçti. 
     Türkiye, 2002 yılında AB'yi şaşırttı ve 12 Aralık günü de, tam üyelik müzakerelerinin başlama tarihini bu sayede elde edebildi. Kopenhag doruğu 2002'ye damgasını vurdu. 
     
     DÜNYA'DA FİLİSTİN VE IRAK ÖN PLANA ÇIKTI 
     2002 dünya'da "Amerikan etkinliğinin" daha arttığı ve tek kutuplu yönetimin her alanda göründüğü bir yıl oldu. 
     11 Eylül olayı ve ardından gelen Afganistan macerası Bush yönetimini tatmin etmemiş olacak ki, Washington Saddam rejimine savaş açtı. Ancak aynı dönemde, İsrail'in Filistin'lileri perişan etmesine göz yumdu. 
     Bu tutum ister istemez, Washington'un İslam dünyasının duyarlıklarına önem vermediği yorumlarını arttırdı. Daha da önemlisi, özellikle Irak konusu Avrupa ile ABD'nin de arasını açtı. 
     Washington, Saddam'ı neden şimdi devirmek istediğinin gerekçelerini dünya'ya da doğru dürüst anlatamadı. 
     "Ben böyle değerlendiriyorum ve siz gelmeseniz de Saddam'ı vuracağım" yaklaşımı insanları hem korkuttu, hem de kaygılandırdı. 
     Afgan bataklığı, kurutulmadan, bir de Irak bataklığına girmeye hazırlanan ABD, 2002'de adeta önemli bir atlama yaptı ve Uluslararası tek jandarma olduğunu gösterdi. 
     2002'de Çeçen fırtınası, Fransa ve Almanya'daki seçimler, EURO'nun ağırlığını hissettirmesi de damgalarını vuran gelişmelerdi. 
     Bakalım 2003 neleri getirecek 
     Nice yıllara... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Irak nereye 


Ömrün çok olsun 


Siz farkında olun 


Yılın son günü hortlakların dansı... 


Ayıyla dans 


Mutsuz ülkede "limitsiz eğlence" 


Yılbaşı gecesi ne yapıyorsunuz 


Ne kadar Müslümanız 


Sıkıntılı bir yıl... 


İlk aşkım, sevdiğim kadına ilk sarılışım... 


Sarıkamış 2003 


2002’nin her dakikasını gönlümce yaşadım 


İç borç stokunu küçültmedik, büyüttük 


Erdoğan ile Gül’ün stratejik yol ayrımı 


</TEXT>
</DOC>
