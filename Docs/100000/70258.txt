<DOC>
<DOCNO> 70258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo14.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür UEFA Kupası maçında bekleneni veremedi 
</HEADLINE>
<TEXT>

     UEFA Kupası'nda İsrail'in Hapoel Tel Aviv takımına elenen Parma'da Hakan Şükür bekleneni veremedi. 
     Bu sezon ilk kez Avrupa kupaları maçlarında forma giyen Hakan Şükür, Hapoel'e 2-1 yenildikleri karşılaşmada ilk 11'de sahaya çıkıp 56 dakika oyunda kaldı. 
     İtalyan spor gazetelerinde bugün yer alan haberlerde Hakan Şükür'e 4.5, 5 gibi düşük notlar verildi. Yapılan yorumlarda, ''Birkaç kafa vuruşu ve birkaç girişim, hepsi o kadar. Maçta izini bırakmadı'' denildi. 
     Geçen hafta Piacenza karşısında oynanan lig maçında Hakan'ı en iyi olarak gösteren La Gazzetta dello Sport, maçın 25. dakikasında Hakan'a ceza sahası içinde yapılan hareketin kesin penaltı olduğunu vurgularken, hakemin ve oyuncuların anlamsız bir şekilde pozisyonu önemsemediklerini ifade etti. 
     Basına göre UEFA Kupası'ndan elenen Parma'da fatura teknik direktör Carmignani'ye çıkartılıyor. İtalyan teknik adamın yanlış bir 11 sahaya sürdüğü ve Di Vaio'yu geç oyuna aldığının altı çiziliyor. Futbolcular da İsrail takımını küçümsemekle suçlanıyor. 
     






</TEXT>
</DOC>
