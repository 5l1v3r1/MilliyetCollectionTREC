<DOC>
<DOCNO> 82001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/spor/spo01.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu tartışması 
</HEADLINE>
<TEXT>

Rumen hocanın takımın başına getirilmesi konusunda yapılan girişimler Beşiktaş yönetimini ikiye böldü 
     BEŞİKTAŞ’IN teknik direktör adayları arasında ilk sıraya yerleşen Galatasaray’ın Rumen çalıştırıcısı Lucescu’ya başta Başkan Serdar Bilgili olmak üzere bazı yöneticilerin karşı çıktığı öğrenildi. Ancak Lucescu’nun Galatasaray’da yakaladığı başarı ve ligi tanıması nedeniyle bu isimler ilk etapta çekimser kalmayı tercih etti. Daha sonra yapılan görüşmelerde ise yöneticiler arasında bu konuda ciddi ayrılıklar yaşandı. 
     LUCESCU’YA, Bilgili’nin yanı sıra Yıldırım Demirören, Fikret Orman, Kıvanç Oktay, Haşmet Kürüm, Cengiz Kaptanoğlu ile Levent Erdoğan’ın sıcak bakmadığı öğrenildi. Tecrübeli hocanın alınmasında ise Hüsnü Güreli, Mete Düren, Emin Önal, Muzaffer Nasıroğlu ve Ahmet Kavalcı’nın ısrarcı olduğu vurgulandı. Öte yandan yönetimin ön görüşme yaptığı Hollandalı ünlü teknik adam Luis Van Gaal’ın Beşiktaş’a sıcak baktığı ileri sürüldü. 
     
Terim şaşırttı      FATİH Terim, La Repubblica gazetesinde dün yer alan demecinde, İtalya’ya geri dönmek istediğini söyledi. Galatasaray’la görüşen tecrübeli hocanın "Birkaç gün içinde hangi takımı çalıştıracağıma karar vereceğim. İtalya’yı özlüyorum ama kısa sürede döneceğimi de biliyorum" şeklindeki açıklamaları şaşkınlık yarattı. 
     
İsmail Ünal’a istifa baskısı      KONGRE öncesi yaşı küçük akrabasını kulübe üye yaptığı belirlenen Genel Sekreter İsmail Ünal’a öfke büyüyor. 1903 Karakartallar Oluşumu, Webkartaları, 1903 Beşiktaşlılar Derneği ile 1965 Beşiktaşlılar Cemiyeti, ortaklaşa yayınladıkları deklarasyonla Ünal’a tepki gösterdiler. 
     İKİ sayfadan oluşan deklarasyonda İsmail Ünal’ın, yönetim kurulu üyeliğinin yanı sıra divan kurulu üyeliğinden de istifa etmesi istendi. Bu kararı almaması halinde Siyah - Beyazlı yönetim kurulunun kendisini bir an önce Disiplin Kurulu’na göndermesinin gerektiği ileri sürüldü. 
     
Çakır’a ziyaret      Başkan Serdar Bilgili ve yönetici arkadaşları, İstanbul Valisi Erol Çakır’a makamında nezaket ziyaretinde bulundu. Beşiktaş taraftarı olan Çakır, bu ziyaretten oldukça mutlu oldu. Yöneticiler, Vali Çakır’a, futbolcuların imzaladığı bir forma hediye ettiler. 
     
Altaylı özür diledi      CENGİZ MALGIR 

     1905 Galatasaraylı Yönetici ve İşadamları Derneği’nin dün verdiği şampiyonluk yemeğine katılan eski yönetici Fatih Altaylı "Bizi çeyrek finale getiren Lucescu’ya iki kez terbiyesizlik yaptık. Şampiyonluk kutlamalarını yüzümüze gözümüze bulaştırdık. Bütün Galatasaray camiası adına kendisinden özür diliyorum" dedi. Lucescu’ya sarılan Altaylı’nın ağladığı görüldü. Yemeğe yöneticiler ve çok sayıda davetli katılırken Başkan Özhan Canaydın, kapıya kadar gelmesine rağmen gecede yer almadı. 
     
Christoph Daum veda ediyorAlman hoca, Gaziantepspor maçıyla başlayan Türkiye serüvenini aynı karşılaşmayla noktalıyor 
     SİYAH - Beyazlı ekiple yollarını ayıran Teknik Direktör Christoph Daum, bugün son kez takımın başında maça çıkacak. Tecrübeli hocanın yanı sıra, yönetimin gönderme kararı aldığı kaleci Myhre, Stavrum ve Erman da Gaziantepspor karşılaşmasında son kez forma giyecek. 
     CHRİSTOPH Daum’a, Hakan Şükür’ün takımı İtalyan Parma’nın ardından İspanya’nın ünlü kulüplerinden Deportivo’nun da transfer teklif ettiği bildirildi. Alman çalıştırıcının iki kulüple pazarlıklarını sürdürdüğü ve önümüzdeki günlerde son kararını vereceği ifade edildi. 
     



 SPOR 




























</TEXT>
</DOC>
