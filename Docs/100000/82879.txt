<DOC>
<DOCNO> 82879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur21.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayserili genç kızı askere çağırdılar... 
</HEADLINE>
<TEXT>

     Kayseri'de, ''Serap'' adlı 19 yaşındaki genç bir kız, nüfus cüzdanına ismi yanlışlıkla ''Şeref'' olarak yazılınca, askere çağrıldı. 
     Serap Sama'nın doğduğunda Tomarza İlçe Nüfus Müdürlüğü'nden aldığı nüfus cüzdanına, adı Serap yerine yanlışlıkla ''Şeref'' yazıldı ve nüfus kütüğüne de adı bu şekilde geçti. 
     Tomarza İlçe Askerlik Şubesi Başkanlığı'nca bir süre önce ''askerlik çağrı pusulası'' gönderilen genç kız, askere alınacağını öğrenince şaşkına döndü. 
     Serap Sama, çağrı pusulası gönderilene dek adı nedeniyle herhangi bir sorun yaşamadığını söyledi. 
     Babasının vefat ettiğini, kendisinin de adını düzelttirmeyi herhangi bir sorunla karşılaşmadığı için ihmal ettiğini belirten Sama, ''Çağrı pusulası bana ulaşınca, askerlik şubesine başvurarak yanlışın düzeltilmesini istedim, ama bunun için dava açmamız gerektiğini söylediler. Bunun üzerine Tomarza Asliye Hukuk Mahkemesi'ne adımın düzeltilmesi için dava açtım. Dava sonucu da nüfus cüzdanıma ve nüfus kütüğüne yanlış yazılan adımın düzeltilmesine karar verildi'' dedi. 
     Sama, ''Şeref'' olan adının ''Serap'' olarak düzeltilmesi için yerel bir gazeteye ilan verdiğini de söyledi. 
     





</TEXT>
</DOC>
