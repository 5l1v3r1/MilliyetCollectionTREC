<DOC>
<DOCNO> 71493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/soneko09.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF 1999'dan bu yana ilk kez konsültasyon incelemeleri yapıyor 
</HEADLINE>
<TEXT>

     Türkiye'de çalışmalarını sürdüren, Türkiye Masası Şefi Juha Kahkonen başkanlığındaki Uluslararası Para Fonu IMF heyeti, 1999 yılından buyana, ilkkez Dördüncü Madde Konsültasyon çalışması yapıyor. 
     IMF sözleşmesine göre, her yıl yapılması gereken konsültasyon incelemeleri, bundan önce enson Aralık 1999'da gerçekleştirilmişti. 
     Fon'un, yaşanan ekonomik gelişmeler nedeniyle Türkiye'yi çok sık ziyaret etmesi sebebiyle, 1999 yılına kadar her yıl düzenli yapılan Dördüncü Madde ziyaretleri bir süre için askıya alınmıştı. Bu süre içinde Türkiye'ye gelen heyetler, zaten enson ekonomik bilgileri elde edip, IMF yönetimine sunabiliyorlardı. 
     Yetkililer, bu konsültasyon incelemelerinin yeniden başlamasının, Türkiye ile IMF arasındaki ilişkilerin istikrara kavuşması ve IMF'nin de ekonomideki istikrarı kalıcı görmesinden kaynaklandığını vurguluyorlar. 
     DÖRDÜNCÜ MADDE NEDİR ... 
     IMF sözleşmesinin dördüncü maddesi çerçevesinde, Fon uzmanları, her yıl üye ülkeleri ziyaret ederek, ekonomik ve finansal alandaki gelişmeler konusunda bilgi alıyorlar. 
     Fon heyeti, konsültasyonu bitirdikten sonra, İcra Direktörleri Kurulu'nda ele alınmak üzere bir rapor hazırlıyor. IMF'nin, sanayileşmiş ülkeler dahil olmak üzere bunu yapması bir zorunluluk taşıyor. 
     IMF heyeti, Dördüncü Madde Konsültasyon çalışmaları çerçevesinde gerçekleştireceği bu incelemede, Türkiye ekonomisindeki orta vadeli gelişmeler, büyüme, ticaret politikası, istihdam piyasası, Avrupa Birliği'ne giriş müzakereleri süreci, şeffaflık konusundaki gelişmeler, etkin kamu yönetimi, bütçe yönetimi, rüşvetle mücadele, istatistiki verilerin geliştirilmesi gibi konuları ele alacak. 
     






</TEXT>
</DOC>
