<DOC>
<DOCNO> 52049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun13.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Kuzey İttifakı'nın anotomisi... Hangi gruplar var.. 
</HEADLINE>
<TEXT>

     Afganistan'da bugün başkent Kabil'e giren Kuzey İttifakı, Taliban rejimini devirmeyi amaçlayan eski dost ve düşmanlardan oluşuyor. 
     ABD Afganistan'da bir ayı aşkın bir süreden beri Taliban mevzilerini bombalayarak, Kuzey İttifakı güçlerine önemli destek verdi. 
     Kuzey İttifakı'nın en güçlü silahlarından biri olan, Taliban'ın 1996'da Kabil'i ele geçirmesinden sonra ılımlı dini lider ve devrik 
     Devlet Başkanı Burhaneddin Rabbani hükümetinin savunma bakanı olarak kuzeye çekilen efsanevi komutan Şah Mesud, Eylül ayında düzenlenen bombalı suikaste kurban gitti. 
     Mesud'un ölümünden sonra Kuzey İttifakı'nın askeri geleceği daha ziyade Batı'nın vereceği desteğe bağlı olurken, ittifak güçlerinin başına General Muhammed Fehim getirildi. 
     Fehim, eski Sovyet destekli komünist hükümetin Devlet Başkanı Necibullah'ın 1992 yılında iktidardan düşmesinden sonra Kabil'deki mücahit hükümetinin istihbarat başkanı olarak hizmet verdi ve Mesud ile uzun süre birlikte çalıştı. 
     Taliban'ın Eylül 1996'da Kabil'i ele geçirmesinden sonra ülkedeki önemli grupların uzlaşmasıyla ''eski düşmanlar dost oldu'' ve Kuzey İttifakı ortaya çıktı. 
     Kuzey İttifakı şu gruplardan oluşuyor 
     
     Cemiyet-i İslam 
     Kabil Üniversitesi'nde İslam hukuku alanında ders veren Burhaneddin Rabbani tarafından 1973 yılında kurulan Cemiyet-i İslami, Taciklerden oluşan İslamcı bir parti ve ittifaka önderlik ediyor. 
     Cemiyeti-i İslami Farsça konuşan Tacik ve Özbeklerce destekleniyor. 
     Afganistan'ın devrik Devlet Başkanı Rabbani ve partisi Cemiyet-i İslami, Taliban tarafından yıkılıncaya kadar dört yıldan fazla bir süre Kabil'i yönetti. Afganistan'da siyasi çözüm için hayati önem taşıyan Rabbani hükümeti, Afganistan'ın büyükelçilikerinin çoğunu kontrol ediyor ve BM'de Afganistan'ı temsil ediyor. 
     
     Şura-i Nazar 
     Şura-i Nazar Şomali, ''Pencşir Aslanı'' olarak efsaneleşen Ahmed Şah Mesud tarafından kurulan askeri-siyasi bir grup. Bu grup, beş bölgede Cemiyet-i İslami komutanlarını koordine etti ve Mesud'un İslam Ordusu'na dönüşen bölge güçlerini yarattı. 
     Bu güçlerin, ülkenin kuzeyinden Kabil'e uzanan karayoluna hakim konumdaki stratejik Pul-i Kumri kasabasını geçen Pazar günü ele geçiren savaşçılara önderlik yaptığı sanılıyor. 
     
     Cümbüş-i Milli 
     Özbek General Raşid Dostum tarafından 1991 yılında kurulan Cümbüş-i Milli, başlıca desteğini Sünni Özbeklerden alıyor. 
     Kuzeydeki Mezar-ı Şerif kentini ele geçiren Dostum'un güçleri, batıdaki tarihi Herat kentini ele geçiren eski Herat valisi Kuzey İttifakı komutanlarından İsmail Han'ın güçleriyle birleşti. 
     Taliban güçleri Ağustos 1998'de kuzeydeki Cümbüş-i Milli'nin stratejik üslerini ele geçirdiğinde ülkeyi terketmek zorunda kalan Dostum, daha sonra Afganistan'a geri dönerek Taliban'a karşı savaşa tekrar başladı. 
     
     Hizb-i Vahdet 
     Kerim Halili liderliğindeki Hizb-i Vahdet grubu, Şii sekiz gerilla grubundan oluşuyor. Hizb-i Vahdet, Taliban tarafından 1998 yılında sürülünceye kadar ülkenin orta kesimindeki Hazaracat'ta güçlüydü. 
     Afganistan'ın orta kesimindeki bölgelerde direnişini sürdüren Hizb-i Vahdet'e bağlı güçler, geçen Pazar günü Bamiyan kentini ele geçirdi. 
     
     İttihad-i İslam 
     Kabil Üniversitesi'nde eski İslam hukuku profesörü olan Abdürrab Resul Seyyaf, İttihad-i İslami partisini Suudi arabistan'ın yardımıyla kurdu. 
     Başlangıçta Burhaneddin Rabbani'nin yardımcısı olan Peştun asıllı Seyyaf, 1980 yılında Sovyet işgaline direnen grupların oluşturduğu ilk ittifakın tarafsız başkanlığı görevini yürüttü. 
     
     Diğer gruplar 
     Kuzey İttifakı, Gülbeddin Hikmetyar'ın lideri olduğu Hizb-i İslami grubundan ayrılan savaşçıların içinde bulunduğu birkaç küçük grubu da içeriyor. 
     Bunlardan biri Özbek General Dostum'un eski yardımcısı ve kendisi de Özbek olan General Abdülmelik önderliğindeki grup. 
     Diğeri, aslında Rabbani'nin Cemiyet-i İslami grubuna mensup olan, ancak bağımsız olarak hareket eden eski Herat Valisi İsmail Han liderliğindeki grup. 
     Han'ın güçleri, Bagdiş bölgesinde Kale-i Nev kentini geçen Pazar günü ele geçirilmesinden sonra dün de Herat kentinin ele geçirilmesine yardımcı oldular. 
     






</TEXT>
</DOC>
