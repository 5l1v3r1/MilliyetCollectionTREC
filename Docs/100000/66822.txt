<DOC>
<DOCNO> 66822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sontur14.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Anadolu Otoyolu Viyadükleri tehlikede" 
</HEADLINE>
<TEXT>

     Van Yüzüncü Yıl Üniversitesi Mühendislik ve Mimarlık Fakültesi'nce, 1998 yılından bu yana Anadolu Otoyolu'nun bulunduğu Bolu, Kaynaşlı, Düzce ve Yığılca'da yürütülen tez çalışmasının haritalanması tamamlandı. 
     Fakülte Dekanı Prof.Dr. Ümit Tolluoğlu yaptığı açıklamada, Araştırma Görevlisi Ali Murat Ay tarafından yürütülen tez çalışmasının Hacettepe Üniversitesi Araştırma Fonu Projesi desteği ile 1986 yılında yapımına başlanan ve halen sürdürülen Anadolu Otoyolu'nun bulunduğu yörede yapıldığını bildirdi. 
     Tolluoğlu, Türkiye'nin en büyük aktif kırık zonu olan Kuzey Anadolu Fay Zonu'nun yaklaşık 5 milyon yıldan beri aktif olduğunu ve bu yüzden Türkiye'deki en büyük depremlerin bu kırık zon boyunca meydana geldiğini anlatarak, "Bu fay zonu Türkiye'de mevcut olan ve gelecekte planlanan kara ve demiryolu güzergahlarını, büyük mühendislik yapılarını kesmekte, ayrıca yoğun nüfus alanlarından geçmekte, dolayısıyla büyük risk ve tehlike arz etmektedir" dedi. 
     Prof. Dr. Tolluoğlu, Anadolu Otoyolu, güzergahı boyunca bazı yerlerde viyadüklerle, bazı noktalarda ise tünellerle geçişlerin bulunduğuna da dikkat çekerek, "12 Kasım depremi, bu güzergah seçiminin ne kadar yanlış olduğunu bir kez daha göstermiştir. Bir sınav niteliği taşıyan 12 Kasım Düzce depreminde Anadolu Otoyolu, mühendisliğin üç temel ilkesi olan ekonomi, güvenirlilik ve uygulanabilirlik konularında sınıfta kalınmıştır" diye konuştu. 
     Tolluoğlu, 12 Kasım depreminin viyadüklerde yaklaşık 28 santimetrelik sağ yönlü yanal yer değişirmeye neden olduğunu kaydederek şunları vurguladı 
     "Depremin şiddetiyle viyadük tablalarının rotasyonal hareketi sonucu bağlantı noktalarında ciddi hasarlar meydana gelmiştir. Yaklaşık doğu-batı yönlü viyadüklerin ayakları doğuya doğru kaymıştır. Aktif fay bölgesinde kalan bu bölgenin ileride meydana gelebilecek bir depremde iskambil kağıtları gibi devrilmesi işten bile değildir. Bu hasarların nasıl giderilebileceği asıl merak konusudur." 
     






</TEXT>
</DOC>
