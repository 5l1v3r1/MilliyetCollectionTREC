<DOC>
<DOCNO> 69035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur13.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yazarlar Harry Potter'ı nasıl buldu... 
</HEADLINE>
<TEXT>

     Yayınlandığı ülkelerde kitabı satış rekorları, filmi ise gişe rekorları kıran Harry Potter, Türk yazarlardan da tam not aldı. 
     Ünlü yazar Ayşe Kulin, kitabı ''çok sempatik' bulduğunu belirtirken, çocuk kitapları yazarı Ayla Kutlu, ''Bütün dünya çocuklarını bu kadar büyük bir çoşkuya salıyorsa mutlaka bir üstün niteliği vardır'' dedi. Nazlı Eray ise kitabın çocuklara ezoterik bir dünyanın kapılarını açtığını söyledi. 
     J.K. Rowling'in yazdığı ve bir küçük büyücünün maceralarının anlatıldığı roman dizisinin ilki olan ''Harry Potter ve Felsefe Taşı'' dünyada 100 milyondan fazla sattı. Filmi ise gişe rekorları kıran Harry Potter, ABD sinemalarında 286 milyon dolar hasılat elde ederek ''2001'in en iyi iş yapan'' yapımı oldu. 
     Küçük okurlar kadar büyük okurlardan da ilgi gören kitap, ünlü Türk yazarların da desteğini aldı. 
     Ayşe Kulin, A.A muhabirine kitabı değerlendirirken, serinin ilk kitabı olan ''Felsefe Taşı''nı okuduğunu ve çok beğendiğini söyledi. 
     ''Önemli olan, kitabın çocuğu okumaya teşvik etmesidir'' diyen Kulin, Harry Potter'in çocukları kitap okumaya alıştıracağına inandığını ifade etti. 
     
     Satanizm ile üst üste geldi 
     Kitaptaki büyülü dünyanın çocuklar için olumsuz bir etki yaratabileceği yolundaki görüşlere katılmadığını vurgulayan Kulin, şunları kaydetti 
     ''Maalesef Harry Potter dizisi, satanizm olayıyla üst üste geldi. 
     Eğer böyle kötü bir tesadüf olmasaydı hiçbir sorun yoktu kitapta. 
     Romanlar ve hikayeler insanın hayal dünyalarını zorlarlar. Çocukların da hayal dünyalarının zorlanmasında çeşitli faydalar vardır, ben hiç bir zarar görmüyorum. Satanizm apayrı bir şey. 
     Bir çocuğu ille de öğretici şey okumaya zorlamak gerekmez. 
     Çocukları bu şekilde yazılmış hikayelerle bağlamaya çalışırsanız, başaramazsınız ve kitaptan uzaklaşır. Ben Harry Potter serisini çok sempatik ve çocuklar için yararlı buldum.'' 
     
     İki yeğenim de çok beğendi 
     Çocuk kitapları yazarı Ayla Kutlu ise Harry Potter kitaplarını henüz okumadığını ancak kitap beğenisine güvendiği biri 15 diğeri 11 yaşındaki iki yeğeninin bu kitapları çok beğendiğini söyledi. 
     Harry Potter dizisini en kısa zamanda okuyacağını kaydeden Kutlu, ''Her çok satan kötüdür diye bir kural yok. Bütün dünya çocuklarını bu kadar büyük bir çoşkuya salıyorsa mutlaka bir üstün niteliği vardır'' dedi. 
     Bugüne kadar bu diziyi okuyup da olumsuz etkilenen bir çocukla karşılaşmadığını hatta imza için gittiği okullardaki çocukların da kendisine bu kitabı tavsiye ettiğini anlatan Kutlu, ''Benim de okumam hatta ondan bir şeyler öğrenmem gerekiyor'' diye konuştu. 
     Kitaptaki büyü dünyasına işaret eden Kutlu, şöyle devam etti 
     ''Aslında bütün dünya, yaşamın gerçekleri ve teknolojinin getirdiği o müthiş yenilikler, küreselleşmenin getirdiği umutsuzluklar karşısında ne yazık ki, metafizik bir dünyaya sığınmak zorunda kaldı. 
     Büyü peşinde koşan inanılmaz sayıda insan var. Çünkü teknoloji ve küreselleşmenin getirdiği o belirsizlik insanları korkutuyor. 
     Büyükler eğer gerçeküstüne sığınıyorlarsa, çocuklar otomatikman sığınacaklardır.'' 
     
     Rafların Kralı 
     Ünlü yazar Nazlı Eray da, ''Rafların Kralı'' olarak nitelendirdiği Harry Potter'ın çocuklar için de büyükler için de rahatlatıcı ve mutlu edici bir eser olduğunu söyledi. 
     Dizinin, insanları yaşadıkları hızlı ve karanlık dünyanın bir takım tehlikeli olaylarından uzaklaştırarak büyülü bir gerçekliğin içine soktuğunu belirten Eray, ''Harry Potter, çocuklara ezoterik bir dünyanın kapılarını açıyor'' dedi. 
     






</TEXT>
</DOC>
