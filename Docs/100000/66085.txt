<DOC>
<DOCNO> 66085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur12.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna ''Boğaz Köprüsünün sağlam olduğunu zannetmiyorum'' 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, olası bir Marmara depreminde İstanbul'da tamamen çökecek ve ağır hasar görecek binalar için bir takviye proje hazırladıklarını, bu projeye, ilk etapta 500-600 milyon dolar kredi sağlamak için yurtdışındaki finans çevreleriyle görüşmeler yaptıklarını söyledi. Gürtuna İstanbul'un depreme hazır olmadığını söyleyerek, "Ben Boğaziçi Köprüsü'nün sağlam olduğunu zannetmiyorum" dedi. 
     Gürtuna, ''İstanbul'un, depreme hazır olup olmadığı'' konusunda şunları söyledi 
     ''Bütün kamu binalarını inceleyin. Viyadüklere bakın. Bunların tespiti için özel bir çalışmaya ihtiyaç yok. En stratejik yerlerden başlayın. Aklınıza neresi gelirse. Ortaköy ve Mecidiyeköy viyadüklerini mutlaka inceleyin. Ben, Boğaziçi Köprüsü'nün sağlam olduğunu zannetmiyorum. İstanbul depreme hazır mı Kamu binalarına gidin bir sorun, depreme hazırsa hazır. Viyadükleri sorun, depreme hazırsa hazır. Vatandaşlara sorun, binaları, işyerleri depreme hazırsa hazır.'' 
     
     İstanbul çökerse Türkiye çöker 

     Gürtuna, depreme hazırlık çalışmaları kapsamında bugüne kadar altyapı ve üstyapı analizleri yaptıklarını, araç-gereç alımı gerçekleştirdiklerini, bütün şebekeleri gözden geçirdiklerini, her köşeye yangın vanaları koyduklarını, doğalgaz kaçağına karşı önlemler aldıklarını ve barajların elden geçirildiğini anlattı. 
     Bunların yanı sıra kendi özkaynaklarıyla sorumluluk alanlarında bulunan belediye, itfaiye, sağlık merkezleri ve acil yardım binaları kavşak ve yolları takviye çalışması başlattıklarını anlatan Gürtuna, ''Büyükşehir Belediyesi olarak, kanuni sorumluluğumuzun üzerinde hazırlık yaptık. Çünkü İstanbul, Türkiye'nin dünyaya açılan kapısı, iletişim, ekonomi, kültür sanat ve finans merkezi. İstanbul çökerse Türkiye çöker'' diye konuştu. 
     
     Bina güçlendirme projesi 

     Gürtuna, İstanbul'daki binalarla ilgili yaptıkları çalışmada, binaları tamamen çökecek, ağır hasar görecek, az hasarlı ve sağlam binalar olmak üzere 4 kategoriye ayırdıklarını belirtti. 
     Tamamen çökecek binalar ile ağır hasar görecek binalarla ilgili bir takviye projesi hazırladıklarını ifade eden Gürtuna, şu bilgileri verdi 
     ''Amacımız, bu binaların hasar görse de ayakta kalmasını ve yıkılmamasını sağlamak. Bu, hem maliyet olarak en uygun proje, hem de hızla yapılması mümkün. Bu projeyi gerçekleştirmek için kredi imkanlarını araştırıyoruz. Dünya Bankası, Avrupa Parlamentosu, Avrupa ve Amerika'daki çeşitli finans çevreleriyle görüşmelerimiz var. İlk etapta 500-600 milyon dolar kredi sağlamayı hedefliyoruz. Bu krediyi alıp vatandaşa diyeceğiz ki, sizin binanızın güçlenmesi lazım. Biz, bu paranın şu kadarını 20-30 yıl vadeli kredi olarak veriyoruz. Kendiniz de şu kadar koyun ve binanızı mutlaka takviye ettirin. Aksi halde sizi böyle bir tehlike bekliyor.'' 
     
     Kredi gelince proje başlayacak 

     Kredi alınır alınmaz projenin hemen uygulamaya konulacağını belirten Gürtuna, ''Mart-Nisan aylarında heyetler gelecek. Özel olarak bu konuları konuşacağız. İnşallah Allah izin verir, bunun sayesinde can kaybı olmadan muhtemel bir afeti atlatmış olacağız'' dedi. 
     Bu iş için çok paraya ihtiyaç olduğunu ifade eden Gürtuna, ''İlk etapta çok kredi vermeyebilirler. Pilot uygulamalarla biz bunun iyi işlediğini, 'deprem' diye alıp başka yerlere harcamadığımızı, sağa sola çarçur etmediğimizi gösterirsek, ben inanıyorum bunun devamı gelir. Bu konuda şeffaf olacağız'' diye konuştu. 
     






</TEXT>
</DOC>
