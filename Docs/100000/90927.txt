<DOC>
<DOCNO> 90927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/yazar/tamer.html </URL>
<DATE> 2002/06/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Karamehmet neden sermaye koymadı 
</HEADLINE>
<TEXT>

Türkiye’de ilk kez 40 - 45 bin çalışanı olan dev bir grubun kurumsal olarak yeniden yapılandırılması durumuyla karşı karşıyayız 
     Sabahtan beri Çukurova Grubu bankalarının eski yöneticileri ve Mehmet Emin Karamehmet’in kolej arkadaşlarından, onunla hiç çalışmamış profesyonellere onlarca kişiyle telefonla konuşup durdum. 
     Bir kısmının sesinde garip bir hüzün, diğer bir kısmında öfke, kimisinde burukluk, kiminde ise şaşkınlık vardı. Ve birden kafama dank etti ki, söz konusu olan Pamukbank’a el konulmuş olması falan değil, 40 - 45 bin kişinin çalıştığı Çukurova Grubu 
     Zaten bu arada BDDK Başkanı Engin Akçakoca’nın açıklamalarından da, Karamehmet ve Osman Berkmen’in sadece Pamukbank Yönetim Kurulu’ndan değil, Yapı Kredi üst yönetiminden de uzaklaştırıldıklarını ve bundan böyle bankacılık yapamayacaklarını öğrendik. Pamukbank’ın diğer yönetim kurulu üyeleri gibi onlara da yurtdışı yasağı gelmişti. 
     
     Hortumlama da var 
     BDDK’nın kararında Pamukbank’a sadece 14 3’ten değil, 14 4’ten de el konduğu belirtiliyordu. Yani üst yönetim bankanın sadece gelir - gider dengesinin bozulmasından 14 3 değil, hortumlamanın kibarcası olan bankadan grup şirketlerine para aktarmaktan da 14 4 sorumlu tutuluyordu. 
     Çukurova Grubu’nun bütün şirketleri iç içe geçmiş vaziyette oldukları için BMC, Turkcell, Digitürk, Show TV gibi diğer grup şirketlerindeki Pamukbank hisseleri de otomatikman TMSF’ye geçmiş oluyordu. Dolayısıyla Türkiye’de bugüne kadar örneği hiç yaşanmamış, çok büyük bir grubu ilgilendiren kurumsal bir yeniden yapılanma ile karşı karşıyaydık. 
     
     Neden para koymadı 
     Sermaye yeterlilik rasyosu tutmayan bankalara ya sahibi ya da TMSF tarafından para konup ortak olunacağı aylardır biliniyordu. Nitekim Garanti’den Finansbank’a, Koçbank’tan Alternatifbank’a 2001 krizinin erittiği sermayeler, hissedarlar tarafından kısmen de olsa karşılandı. Örneğin Pamukbank’a oranla çapı çok küçük olan Koçbank’a geçen yıl 100, bu yıl da 150 milyon dolar olmak üzere toplam 250 milyon dolar, daha da küçük bir banka olan Alternatifbank’a 90 milyon dolar sermaye kondu. Anadolu Grubu bu bağlamda Honda’daki hisselerini Japonlara sattı. 
     Pamukbank’ın durumunun iç açıcı olmadığı ne zamandır biliniyordu. 64. maddenin yürürlükte olduğu dönemlerde, bu banka için de işletildiği ve bir kayyumun sürekli bankada oturduğu konuşulurdu. Karamehmet neden diğer patronlar gibi davranıp da bankasına taze kaynak koymaya yanaşmadı 
     Bu soruma aldığım yanıtlar birbirinden ilginç 
     
     MHP’ye güvendi 
     Kimine göre delik, 2 milyar dolar gibi çok büyük bir rakam olduğu için, nasıl olsa buna el konulmaya cesaret edilemez diye düşünüldü. Devr - i ANAP’ta ekonomiden sorumlu bakan Güneş Taner aracılığıyla sorunlarını çözen Karamehmet, son dönemde MHP’ye yöneldi ve başarılı da oldu. Böylelikle Pamukbank’ın durumu IMF iyice boğazımıza basıncaya kadar ertelenebildi. Zaten Devlet Bakanı Kemal Derviş’in, tüm hatlarının kopuk olduğu MHP lideri Devlet Bahçeli’yi dün sabah ziyaret edip onayını almış olmadan "IMF’ye bu iş tamam" dememesi de aylardır süren MHP direnişini bir bakıma doğruluyor. 
     
     O kadar parası yok 
     Bir diğer görüş ise "Karamehmet’in o kadar parası yok ki Pamukbank’a koyabilsin." Sermaye yeterlilik rasyosu tutmayan diğer banka patronlarının tümünün koyduğu paranın toplamı 1.1 milyar dolarken Pamukbank’a konacak para ise 2 milyar dolar Bu parayı kim olsa çıkartamaz. TMSF yarısını ben koyayım, yarısını sen koy dese bile Karamehmet’in 1 milyar doları da yoktur. 
     Bu görüşe hiç itibar etmeyenlere göreyse Karamehmet, 80’li yılların başında İsviçre’de kaçak olarak yaşadığı yıllardan da kalma deneyimle ve bu el konma ihtimalini de hesaba katarak, şahsi servetiyle ilgili gerekli operasyonları çoktan tamamlamıştır. Pamukbank’taki açık da biz vergi mükelleflerinin sırtına binecek, TMSF Pamukbank’tan Çukurova Grubu’na kaydırılmış kredilerin önemli bir bölümünü geri tahsil edemeyecektir. Bu tahminde bulunanlar, şu notu da düşüyor "Tabii İsviçre bankaları, bir sürpriz yaparak Karamehmet’in şahsi hesaplarını açıklamakta sakınca görmezlerse..." 
     
     







İran’da değişim 


Sakıncasız çiftleşme, şiiri öldürdü mü 


FT’nin hakkı... 


İdam konusu ertelenebilir 


Unutmayın, top artık ekonomide değil siyasette 


Eşdeğer ilaçların fiyat farkı korkunç 


Otomatik şiir makinesi 


Ankara İran konusunda AB gibi düşünüyor 


Bankacılık sistemimiz güçlüdür mü acaba 


Çukurova Holding nereye koşuyor 


Amerika’daki El Kaide militanı Bursa’yı işaret etti 


Ufak tefek, ıvır zıvır... 


İyi ki futbol var 


Karamehmet neden sermaye koymadı 


Mevduat garanti’ olan kredi’ye oluyor 


</TEXT>
</DOC>
