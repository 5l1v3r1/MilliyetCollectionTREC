<DOC>
<DOCNO> 88721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sonspo07.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Roland Garros'u tek bayanlarda Serena Williams kazandı 
</HEADLINE>
<TEXT>

     Sezonun 2. ''Grand Slam'' mücadelesi olan Fransa Roland Garros Açık Tenis Turnuvası'nda, tek bayanlarda şampiyonluğu, ABD'li raket Serena Williams ilk kez kazandı. 
     Roland Garros Kortları'nda süren 11.25 milyon dolar yaklaşık 15 trilyon 750 milyar lira toplam ödüllü turnuvanın 13. gününde yapılan tek bayanlar final maçında, ABD'li 2 kızkardeş, 2 numaralı seribaşı Venus Williams ile 3 numaralı seribaşı Serena Williams karşı karşıya geldi. 
     Karşılaşma hızlı başlayan ve ilk sette 5-3 üstünlük sağlayan son 2 yılın Wimbledon ve ABD turnuvaları şampiyonu Venus Williams, daha sonra bu üstünlüğünü sürdüremedi. Oyuna daha iyi konsantre olan ve daha az hata yapan Serena Williams, bu sette 4 oyun birden kazanarak seti 7-5 aldıktan sonra, 2. sette de ilk 3 oyunu kazanarak bir anda 3-0 öne geçti. 
     Bu seti de 6-3'lük skorla kazanan ve toplam 1 saat 32 dakika süren maçtan 2-0'lık galibiyetle şampiyon olarak ayrılan 21 yaşındaki Serena Williams, böylece kendisinden 1 yaş büyük olan ablasından geçen yıl ABD Turnuvası finalinde yitirdiği maçın rövanşını da almış oldu. 
     3. kez mücadele ettiği Fransa Turnuvası'nda ilk kez final oynayıp 
     ilk kez de şampiyonluğa ulaşan Serena Williams, böylece kariyerindeki 206. maçında 168., bu yılki de 26. maçında 23. galibiyetini elde etti ve 15. tekler şampiyonluğunu kazandı. Kardeşiyle yaptığı kariyerindeki 8. maçında 3., yenilgisini alan ve 25 tekler şampiyonluğu bulunan Venus Williams ise 316. maçında 62., bu yıl da 34. maçında 5. yenilgisini aldı. Turnuvada yarın yapılacak tek erkekler final maçında, 2 İspanyol raket 20 numaralı seribaşı Alberto Costa ile 11 numaralı seribaşı Juan Carlos Ferrero karşı karşıya gelecek. 
     





</TEXT>
</DOC>
