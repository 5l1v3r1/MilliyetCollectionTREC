<DOC>
<DOCNO> 60897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur18.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Niğde, Bilecik ve Tokat'ta okullar tatil.. 
</HEADLINE>
<TEXT>

     Yoğun kar yağışı nedeniyle yurtta bazı il ve ilçelerde okullar tatil edildi. 
     Alınan bilgiye göre, Niğde ve çevresinde 2 günden beri aralıklarla devam eden yoğun kar yağışı nedeniyle il ve ilçe hıfzıssıhha kurulları kararıyla, Niğde merkez ve Bor İlçesi'nde ilköğretim okulları ile liseler 2, Ulukışla İlçesi'nde de 1 gün tatil edildi. 
     Yetkililer, yoğun kar yağışı ve tipi nedeniyle köy yollarının kapandığını, taşımalı eğitim sisteminde sorun yaşanmaması için okulların tatil edildiğini belirttiler. 
     
     Bilecik... 

     Bilecik Valiliği'nden yapılan açıklamada, tüm ülkeyi etkisi altına alan ve Bilecik'te de yoğun şekilde hissedilen kar yağışı nedeniyle ilköğretim okulları ile liselerin, 7-8 Ocak günlerinde tatil edildiği belirtildi. 
     Eskişehir'de ise İl Kriz Merkezi yetkilileri, 4 Ocak Cuma günü verilen tatil kararının ikinci bir emre kadar olduğunu belirterek, Eskişehir Valiliği'nin, eğitime ne zaman başlanacağını daha sonra açıklayacağını kaydettiler. 
     Bu arada, Tokat ve ilçelerinde kar yağışı ve tipiden dolayı Perşembe günü eğitime ara verilen okullarda Pazartesi gününden itibaren tatil, 2 gün uzatıldı. 
     






</TEXT>
</DOC>
