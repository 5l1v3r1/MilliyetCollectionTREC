<DOC>
<DOCNO> 91290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur22.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''AB ile ilgili yasal düzenlemeler er geç çıkacak'' 
</HEADLINE>
<TEXT>

     Cumhurbaşkanı Ahmet Necdet Sezer, "AB ile ilgili yasal düzenlemeleri Türkiye er geç gerçekleştirecek. Ama bir an önce gerçekleşmesinde sayılamayacak kadar yarar var. Uzayan süreç, bizim aleyhimize işliyor" dedi. 
     Sezer, Avrupa Birliği üyeliğinin, Türkiye'nin Cumhuriyet ile birlikte başlayan çağdaşlaşma tasarısının son aşamasını oluşturacağını belirterek, ''Yarım yüzyılı aşkın süredir Avrupa-Atlantik kuruluşları içinde yer alan Türkiye, Avrupa'yla bütünleşme sürecini Avrupa Birliği'yle tamamlamak istemektedir'' dedi. 
     Ziyareti sırasında kendisine Dışişleri Bakanı İsmail Cem'in eşlik edeceğini kaydeden Sezer, şöyle devam etti 
     ''Zirvede, Avrupa Birliği'nin genişleme süreci, Avrupa Birliği reformu, yasadışı göç ve ekonomi politikası konularının ele alınması öngörülmektedir. 
     Avrupa Birliği'nin, tarihinin en büyük genişlemesiyle ilgili kararını yıl sonunda alması beklenmektedir. Bu nedenle içinde bulunduğumuz yıl Avrupa Birliği ile ilişkilerimizde kritik bir önem taşımaktadır. Ekim'de Brüksel'de, Aralık'ta da Kopenhag'da düzenlenecek Avrupa Birliği Zirveleri, genişleme sürecinin sonraki aşamaları yönünden belirleyici olacaktır. Bu kararlar alınırken, Türkiye'nin de diğer aday ülkelerle birlikte değerlendirilmesini ve Danimarka Dönem Başkanlığı sırasında Türkiye'yle görüşmelerin başlatılmasına ilişkin bir tarih belirlenmesini beklemekteyiz. 
     Aralık 2001'de düzenlenen Laken Zirvesinde, Türkiye'nin, siyasal ölçütlere uyma yolunda ilerleme kaydettiği ve bu durumun ülkemizle üyelik görüşmelerinin açılmasını yakınlaştırdığı değerlendirilmiştir. 
     Bu çerçevede, Sevil Zirvesinden temel beklentimiz, Kopenhag siyasal ve ekonomik ölçütlerini karşılama yolunda kaydettiğimiz önemli ilerlemeler ışığında, üyelik sürecimiz için Laken'de verilen yönelimin doğrulanması ve bunun Brüksel ve Kopenhag Zirvelerinde daha ileri bir noktaya taşınabilmesi için uygun bir zemin oluşturulmasıdır. 
     Avrupa Birliği üyeliği, Türkiye'nin Cumhuriyet ile birlikte başlayan çağdaşlaşma tasarısının son aşamasını oluşturacaktır. Yarım yüzyılı aşkın süredir Avrupa-Atlantik kuruluşları içinde yer alan Türkiye, Avrupa'yla bütünleşme sürecini Avrupa Birliği'yle tamamlamak istemektedir. 
     Sevilla'da bu yöndeki isteğimizi ve düşüncelerimizi dile getireceğim. Avrupa Birliği'ne üyelik konusunun toplumumuzun büyük çoğunluğu tarafından desteklenen, tüm siyasal partilerimizin benimsedikleri ulusal bir erek olduğunu vurgulayacağım.'' 
     
     "Er veya geç" 

     Sezer, bir gazetecinin ''Zirve düzenlediniz ve bir uzlaşı tablosu ortaya çıktı. Ancak siyasi partilerin yaptığı açıklamaların farklı olduğu gözüküyordu. Bu hava devam ediyor mu '' şeklindeki sorusuna, ''Her seferinde tekrarlıyorum, bu yasal düzenlemeleri Türkiye er geç gerçekleştirecek. Ama bir an önce gerçekleşmesinde sayılamayacak kadar yarar var. Uzayan süreç, bizim aleyhimize işliyor. İnanıyorum ki gerçekleşecek bunlar'' yanıtını verdi. 
     ''Kopenhag'ta Avrupa Birliği'ne tam üyelik için bir tarih verilmesini bekliyoruz. Bu zirveden bir tarih çıkmazsa Türkiye çalışmalarına devam mı edecek yoksa farklı bir yol mu bulacak'' sorusu üzerine de Sezer, ''Biz yasal düzenlemeleri yaptığımız takdirde yine de tarih verilmeyebilir, o önemli değil. Biz bunları mutlaka gerçekleştirmeliyiz diye düşünüyorum. O tarihi eninde sonunda Avrupa Birliği bize verecektir'' diye konuştu. 
     ''Meclis kapanmadan bu yasal düzenlemeler yetişir mi '' sorusuna da ''İsterse yetişir'' yanıtını veren Sezer, ''Bunun için umudunuzu koruyor musunuz '' diye sorulması üzerine de ''Koruyorum'' dedi. 
     





</TEXT>
</DOC>
