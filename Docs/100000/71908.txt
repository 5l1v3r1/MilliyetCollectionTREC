<DOC>
<DOCNO> 71908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/spor/ybilgic.html </URL>
<DATE> 2002/03/11/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
90 dakika 
</HEADLINE>
<TEXT>

     Galatasaray’ın Beşiktaş’ı yenmesiyle Fenerbahçe’nin zirve hesapları değişmedi, sadece planları bozuldu. Antalya’dan lider dönme umudu kalmayınca geride sadece kazanılması gereken bir maç duruyordu. 
     Düşme hattından uzaklaşmak isteyen Antalyaspor da önündeki 90 dakikadan kesinlikle puanla ayrılmalıydı. Bu nedenle maçın iki takım oyuncuları için de büyük konsantrasyon gerektiren baskılı ortamı doğdu. Fenerbahçe beklenenin aksine kontrollü oynuyor, forvetin arkasında Rapajc oyun kurucu görevi yapıyordu. Ogün cezalı Ümit’in yerine liberoya geçmiş, Simao ve Johnson "savaşçı" görevini üstlenmişti. Serhat ile işlerlik kazandırılmaya çalışılan sağ kanat planlarına, rakibin tek forvetinden faydalanmak isteyen Fatih de katıldı. Abdullah üstüne oynayan iki oyuncu olunca ataklarını tedbire aldı. 
     
     Rüştü sahnede 
     Giray Bulak’ın "ayağa top" ilkesi Antalyaspor’un maçın kontrolünü çoğu zaman elinde bulundurmasını sağladı. Rakibin orta saha oyuncularının dengesiz presinden üçgenler yaparak topu kurtaran Antalyaspor, az adamla yakaladığı ve büyük boşluklar bulduğu Fenerbahçe sahasında ilk yarıda yedi net gol girişimi yarattı. Bunlardan ikisi gol olmak üzereyken, Rüştü’ye takıldı. 
     7. dakikada Dursun’un ortasında ilk olarak Şenol sarstı Rüştü’yü. Daha sonra Mustafa, 15’te bir şut denedi. Ardından sağlı sollu gelmeye başladı Antalyalılar. 25. dakikadan itibaren Fenerbahçe rakip kalede baskı kurmaya başladı. Ancak bir türlü pozisyon gelmiyor, Lorant’ın "müthiş " dörtlü forveti topları birer birer eziyordu. 33. dakikada bir anda kaleyi gören Oktay’ın Kingston’a giden şutu Fenerbahçe’nin ilk hücum girişimi oldu. 36. dakikada Şenol’un Rüştü’nün elinden söktüğü topu yine yerdeki Rüştü’ye nişanlaması geceyi meşgul edecek hata tartışmasını kornere gönderdi. 39’da Andersson, 41’de frikikten Johnson ve 43’te Serhat’ın şutları Kingston’da eridi. 
     
     Lorant uyandı 
     Lorant ikinci yarıya hayallerinden vazgeçip belki de kendisine "dürtülen" bir gerçeği farkederek çıktı. Yusuf’un oyuna girmesiyle maçı kendi sahasında kabul etmeye başlayan Antalyaspor karşısında Fenerbahçe’nin adam eksilten girişimlerini izledik. 9 dakika sonra Andersson’un yerine Lazetic oyuna girdi ve Fenerbahçe orta sahası zaman zaman dört, zaman zaman beşli olarak maça hakimiyetini kurdu. Bu devrenin gol dışındaki en kritik pozisyonu 55. dakikada Şenol’un zorladığı atakta Rüştü’nün topa ceza alanı dışında elle müdahalesiydi. Yorumu kırmızı karta kadar gidebilecek bu pozisyonda Erol Ersoy yan hakeminin "oyna" işaretine uydu. 71. dakikada Fatih’in sağdan geliştirdiği atakta Oktay’dan gelen topu Serhat sert bir voleyle kaleye gönderdi. Top direkten döndü, Oktay pozisyonu iyi izledi ve kalabalığın içinden topu üst ağlara yapıştırdı. Kalan dakikalarda skoru koruyan Fenerbahçe 3. girdiği haftadan lider değil ama 2. olarak ayrıldı. 
     



 SPOR 
























</TEXT>
</DOC>
