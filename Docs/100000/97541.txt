<DOC>
<DOCNO> 97541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo11.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, sol kanada yabancı oyuncu arıyor... 
</HEADLINE>
<TEXT>

     Almanya'da yaptığı kamp çalışmalarını tamamlayan Trabzonspor, bu akşam Türkiye'ye dönüyor. 
     Kulüp Başkan Yardımcısı Ahmet Ağaoğlu, kamp döneminde takımın bazı eksikliklerini gördüklerini belirterek, ''18 yeni oyuncuyla lige başlamak kolay değil. Kampta bazı sıkıntılar yaşayacağımızı biliyorduk'' dedi. 
     Ağaoğlu, hazırlık maçlarında zaman zaman iyi futbol sergilediklerini de kaydederek, şöyle devam etti 
     ''Takımda bazı şeylerin değişmeye başladığı görüldü. Koşan ve mücadele eden bir takıma sahibiz. Trabzon'da da yapacağımız çalışmalarla lige hazır gireceğimize inanıyoruz. Genç bir takım olduğumuzdan dolayı aldığımız eleştirileri doğru bulmuyorum. Tecrübeli oyuncular alsak, bu sefer de 'ihtiyarlar ordusu' diye takıma eleştireler yapılacak. Trabzonspor'un bu sezon ligde başarılı olacağına inanıyoruz.'' Kampta sol kanatta gördükleri eksiklikler nedeniyle bu mevkide oyuncu transferi yapacaklarını ifade eden Ağaoğlu, şöyle konuştu 
     ''Bu mevkideki transferimiz yabancı oyuncu olacak. Belki forvete de bir oyuncu transferi yapabiliriz. Çaykur Rizesporlu Devran'la da uzun süredir ilgileniyoruz. Çaykur Rizespor'un tutumu bu futbolcuyla anlaşmamızda önemli.'' Ağaoğlu, Elazığspor'la idmanlara çıkan Da Silva'nın kendi oyuncuları olduğunu ve bu konuda doğu ekibinin kendileri ile anlaşma zorunluluğu bulunduğunu sözlerine ekledi. 
     





</TEXT>
</DOC>
