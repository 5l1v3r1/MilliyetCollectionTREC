<DOC>
<DOCNO> 83487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/dunya/adun.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile boyu misilleme 
</HEADLINE>
<TEXT>

İsrail’den canlı bombalara karşı caydırma taktiği 29 İsrailliyi öldüren canlı bomba Odeh’in ailesinin yaşadığı Tulkarim’deki 4 katlı apartman havaya uçuruldu, aileden 70 kişi evsiz kaldı 
     DIŞ HABERLER SERVİSİ 

     İsrail ordusu, halkta büyük psikolojik yıkım yaratan Filistin intihar saldırılarını önlemek için "aile boyu intikam" taktiği uyguluyor. Bu taktiğin çarpıcı bir örneği ise önceki gün Batı Şeria’nın Tulkarim kentinde uygulandı. 
     Geçtiğimiz 27 Mart’ta Netanya kentinde 29 kişinin ölümüne yol açan intihar saldırısını düzenleyen HAMAS militanı Abdülbasıt Odeh’in evi havaya uçuruldu. İsrail ordusundan yapılan açıklamada, "Yedek kuvvetler ve özel birlikler, Fısıh Hamursuz Bayramı arifesinde Netanya kentindeki Park Hotel’in lobisinde intihar saldırısı düzenleyen HAMAS militanı Abdülbasıt Odeh’in evinin bulunduğu 6 daireli binayı yıktı’’ denildi. 
     
     10 tankla Tulkarim’e girdiler 
     Görgü tanıkları, 10 tank ve birkaç zırhlı araçla gelen askerlerin yıkımdan önce Odeh’in 4 katlı binada oturan 70 akrabasını binadan dışarı çıkardığını söylediler. Patlamanın etkisiyle, bitişikteki iki apartmanın 6 dairesinin kısmen yıkıldığı, çevredeki birçok binanın camlarının kırıldığı, 100 kadar kişinin evsiz kaldığı belirtildi. 
     "Aile boyu intikam taktiği" çerçevesinde yalnızca intihar komandosunun durdurulması ve eylemin önlenmesiyle yetinilmiyor. Bir adım daha atılarak yeni intihar komandolarının ortaya çıkmaması için eylemcinin ailesi ve en yakın sosyal çevresi cezalandırılıyor. Bununla, intihar saldırısına hazırlanan eylemcinin, ailesi ve akrabalarının karşılaşacağı cezayı göz önünde bulundurarak iki kere düşünmek zorunda kalması amaçlanıyor. Ayrıca Filistinli aileler de eylemlere karışmaması için çocukları üzerinde sıkı denetim kurmak zorunda bırakılıyor. 
     İsrail böylece, intihar komandolarının ailelerine parasal yardım yapan Suudi Arabistan ve Irak gibi ülkelerin girişimlerini de etkisiz kılmayı amaçlıyor. 
     
HAMAS İntihar eylemleri sürecek      Filistinli aşırı dinci HAMAS terör örgütü, İsrail’e karşı intihar saldırılarının süreceğini bildirdi. Örgütün ruhani lideri Şeyh Ahmed Yasin, Kuveyt’te yayımlanan El Kabas dergisine verdiği demeçte, HAMAS’a, aralarında kadınların da bulunduğu Filistinli gençlerden, intihar saldırısı düzenlemek için çok sayıda talep geldiğini söyledi. ’İntihar saldırılarının, düşmana karşı açılan direniş biçimlerinden biri olduğunu’’ belirten Yasin, HAMAS’ın sivilleri hedef almayı sevmediğini, ancak intihar saldırılarının, İsrail’in sivil Filistinlilere yönelik saldırılarına bir cevap olduğunu kaydetti. 
     



 DÜNYA 











</TEXT>
</DOC>
