<DOC>
<DOCNO> 79339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur26.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyguncu polis "Bankodaki paraları görünce şeytana uydum" 
</HEADLINE>
<TEXT>

     Isparta'da dün, Kuveyt-Türk Şubesi'ni soyduktan sonra ayağından vurularak yakalanan polis memuru Hüseyin Alptekin'e olay yerinde tatbikat yaptırıldı. 
     Polisin sıkı güvenlik önlemleri aldığı tatbikatta, banka şubesine getirilen sanık polis memuru, bankaya soygun amacıyla gelmediğini öne sürerek, ''Kuveyt-Türk'e, VİSA kartımla ilgili olarak bir işlem yaptırmak için gelmiştim. İçeriye girdiğimde bankoların üzerindeki paraları gördüm ve bir anda soygun yapmaya karar verdim. Cebimdeki başlığı kafama geçirip, silahımı çektim ve tehditle paraları alıp kaçtım'' dedi. 
     Soygunun ardından peşine polisler ile banka güvenlik görevlilerinin düştüğünü, arkasından sürekli olarak ateş edildiğini anlatan sanık polis memuru, bir ara intihar etmeyi düşündüğünü ifade etti. Sanık polis memuru, daha sonra intihar düşüncesinden vazgeçerek teslim olmaya karar verdiğini ve silahını yere atarak polise teslim olduğunu söyledi. 
     Sanık polis memuru, açılan ateş sırasında güvenlik görevlileri tarafından mı, polis memurları tarafından mı vurulduğunu bilemediğini de anlattı. 
     Sanık polis, piyasaya, bankalara ve arkadaşlarına çok miktarda borcu bulunduğunu da kaydederek, bu yüzden son anda ''şeytana uyup'' soygunu gerçekleştirdiğini sözlerine ekledi. 
     Tatbikatta, sanık polis memurunun kim tarafından vurulduğu, merminin soyguncu polis memurunun ayağını sıyırdıktan sonra kaybolması nedeniyle anlaşılamadı. 
     Tatbikatın ardından sanık polis, sorgusuna devam edilmek üzere Emniyet Müdürlüğü'ne götürüldü. 
     





</TEXT>
</DOC>
