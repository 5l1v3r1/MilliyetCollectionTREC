<DOC>
<DOCNO> 89699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur13.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Din değiştirme belgesi veren kiliseye suç duyurusu 
</HEADLINE>
<TEXT>

     Nüfustaki din hanesinin değişmesi için "ihtida" belgesi düzenleyen bir kilise hakkında suç duyurusunda bulunuldu. 
     Ankara Emniyet Müdürlüğü, bir istihbaratı değerlendirerek Çankaya semtinde bulunan Kurtuluş Kilisesi'nin "ihtida" belgesi düzenleyerek bazı vatandaşların din değiştirmesini sağladığını tespit etti. Yapılan araştırma sonucu Fuat I. ve Zafer I. adlı kişilere kilisenin vaftiz töreni düzenledikten sonra ihtida belgesi verdiğini belirlendi. Bu belgelerle, söz konusu kişilerin nüfus müdürlüklerine başvurarak nüfusta dinlerini Hıristiyan olarak tescil ettikleri saptandı. 
     İhtida belgelerinin neden bölümüne "dünyevi ve uhrevi huzura kavuşmak" diye yazıldığı tespit edilirken, emniyet yetkilileri, Kurtuluş Kilisesi'nin bu tür belge düzenleme yetkisi olmadığını kaydettiler. 
     Ankara Emniyet Müdürlüğü, bu çalışmaların ardından Ankara Emniyet Müdürlüğü ve İçişleri Bakanlığı'na suç duyurusunda bulundu. Ankara Emniyet Müdürlüğü, ihtida belgesi alarak din değiştiren başka kişilerin bulunup bulunmadığı konusunda da çalışma başlattı. İçişleri Bakanlığı'na gönderilen yazıda Kurtuluş Kilisesi'nin misyonerlik faaliyeti yürüttüğü de ifade edildi. 
     





</TEXT>
</DOC>
