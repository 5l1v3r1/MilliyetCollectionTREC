<DOC>
<DOCNO> 92316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/guncel/gunz1.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Yunanistan polis katilini bıraktı 
     Yunan polisi, 5 Ekim 1994’te Türkiye’de bir polis öldüren DHKP-C üyesi Mehmet Gürsoy’u serbest bıraktı. Atina’da bir hazır giyim mağazasının sahibi olan Mehmet Gürsoy, yasalardaki çalışma saatleri dışında mağazasını açık tutttuğu için yakalanmış, polisin araştırması sonucu 7 yıl Yunanistan’da yaşadığı, daha önce Türkiye’de silahlı çatışmaya karışarak bir polis öldürdüğü ve İnterpol aracılığıyla arandığı anlaşılmıştı. Gürsoy, polise ifade verdikten sonra bazı Yunanlı avukatların ve mültecileri koruma derneklerinin müdahalesi sonucu serbest bırakıldı. 
     
     İHD İşkence yüzde 50 azaldı 
     İnsan Hakları Derneği İHD Genel Başkan Yardımcısı ve Diyarbakır Şube Başkanı Osman Baydemir, İHD verilerine göre geçen yıla oranla kötü muamelenin yüzde 50 oranında düştüğünü söyledi. "Dünya İşkence Mağdurlarıyla Dayanışma Günü" nedeniyle Diyarbakır Barosu, Tabip Odası, Uluslararası Af Örgütü ve Türkiye İnsan Hakları Vakfı temsilcileri İHD Diyarbakır Şubesi’nde bir araya geldi. Baydemir toplantıda, 2001’in ilk 6 ayına göre kötü muamelenin yüzde 50 oranında azaldığını belirterek "Bu çok önemli bir gelişmedir ancak işkence suçu tamamen ortadan kaldırılmalıdır" diye konuştu. 
     
     Vali, gazeteciyi tehditten mahk m 
     Bartın Valisi Fatih Eryılmaz, yerel Bartın Gazetesi sahibi Esen Aliş’i "Seni gebertirim" diyerek ölümle tehdit ettiği gerekçesiyle 157 milyon lira para cezasına çarptırıldı. Karabük 1. Ağır Ceza Mahkemesi’ndeki dünkü karar duruşmasına Eryılmaz, katılmadı. Mahkeme suçlu bulduğu Eryılmaz’ı, 157 milyon lira para cezasına çarptırdı. Eryılmaz süresini geçirip hapis yatmaktan kurtulmak için parayı dün ödedi. Eryılmaz geçen yıl kurulması düşünülen mobil santralle ilgili bir toplantıda Aliş’i "Seni gebertirim" diye tehdit etmişti. 
     
     Turan Çevik’e kokain gözaltısı 
     Malatyaspor eski Başkanı Turan Çevik, Beyoğlu’nda kokain satıcısı Kenan Dumantepe’nin 24 gram kokainle yakalanması üzerine derinleştirilen operasyon kapsamında gözaltına alındı. Beyoğlu’nda önceki akşam yapılan aramalarda Kenan Dumantepe’nin otomobilinde 24 gram kokain bulundu. Dumantepe’nin sorgu sırasında kokaini adı hayali ihracat olaylarına karışan Turan Çevik’e vereceğini söylediği belirtildi. Sorgusu tamamlanan Dumantepe, çıkartıldığı mahkemece tutuklanırken, gözaltına alınan Turan Çevik ise tutuksuz yargılanmak üzere serbest bırakıldı. 
     
     Hentbolcu çiçek gasp etti 
     Türkiye 1. Hentbol Ligi’nde mücadele eden Trabzon Hentbol İhtisas Kulübü’nün oyuncusu Mesut Çanakçı, bir çiçekçiden zorla 2 gül alınca gasp suçundan tutuklandı. Beşirli’deki Saklıbahçe Çiçekçisi’nden dün öğlen 2 gül alan Çanakçı para ödemeyi reddetti. Çiçekçiden uzaklaşan Çanakçı 31 , Candeğer’in şikayeti üzerine gözaltına alınarak adliyeye sevk edildi. Trabzon Cumhuriyet Savcısı Hüseyin Güler’e ifade verdikten sonra tutuklanma talebiyle 1. Sulh Ceza Mahkemesi’ne sevkedilen Çanakçı, "gasp" suçundan cezaevine gönderildi. 
     
     Farklı kana böbrek nakli 
     İsveç’te farklı kan gruplarına sahip kişiler arasında başarılı bir böbrek nakli yapıldı. İsveç biyoteknoloji firması Glycorex’den yapılan açıklamada, İsveçli cerrahların bu başarısının, daha fazla hastaya organ nakli yapılmasının sağlanması anlamına geldiği belirtildi. Açıklamada, ameliyatın birkaç hafta önce Göteborg’daki Sahlgrenska Hastanesi’nde yapıldığı, hastanın başarılı naklin ardından taburcu edildiği belirtildi. Farklı kan gruplarına sahip kişiler arasında organ nakli, alıcının bünyesi reddettiği için normalde yapılamıyordu. 
     



 GÜNCEL 



















</TEXT>
</DOC>
