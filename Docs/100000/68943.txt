<DOC>
<DOCNO> 68943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/spor/aspo.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon tedirgin etti 
</HEADLINE>
<TEXT>

Galatasaray, Liverpool maçında devleşen ve Avrupalı menajerlerin iştahını kabartan Kolombiyalı kaleciyi gelecek sezon da tutmak için çare arıyor. Mondragon’un yüksek bonservis bedeli ise sorun yaratıyor 
     HALİL ÖZER 

     GALATASARAY son maçlarda müthiş bir performans gösteren, kalesinde adeta devleşen Mondragon için Fransa’nın Metz takımı ile kıran kırana pazarlığa girişti. Kolombiyalı file bekçisini gelecek sezon da takımda tutmak isteyen Sarı - Kırmızılı yönetim, sözleşmede yeralan 35 milyon franklık bonservis ücreti nedeniyle köşeye sıkıştı. Mondragon’u yeniden kiralamayı düşünen Galatasaray, "hayır" yanıtını aldığı Metz’i ikna etmeye çalışıyor. 
     FRANSA’DAKİ mahkemesi mayıs ayında sonuca bağlanacak olan Kolombiyalı kaleciye sahte pasaport davasını kazanırsa Avrupa yolu yeniden açılacak. Aksi durumda Mondragon’dan faydalanamayacak Metz zor durumda kalacak. Bu yüzden Galatasaray mahkemeye kadar Fransızları oyalama taktiğine girişti. Karşılıklı görüşmelere de devam eden Sarı-Kırmızılılar, Metz’e "Bu parayı veremeyiz. Bonservisi uygun fiyata çekmelisiniz" mesajını gönderdi. 
     MONDRAGON konusunda riske girmek istemeyen ve transferi düşük ücretle bitirmeyi hedefleyen Galatasaray, Kolombiyalı kalecinin "Mahkemeden önce kulübümle mutlaka anlaşın" demesi üzerine de sıkıntıya girdi. Bu arada Mondragon, "Fenerbahçe maçında şöhret olmak isteyen bir hakem vardı. İnsanı çileden çıkaran. Liverpool’daki hakem ise adam gibiydi. O yüzden iyi bir maç çıkardık" dedi. 
     
Anfield panteri      Galatasaray’ın başarılı file bekçisi Mondragon, zorlu geçen Liverpool deplasmanının ardından dün idman sahasında bir süredir ayrı kaldığı köpekleriyle hasret giderdi. İngiliz takımına karşı Anfield Road Stadı’nda yaptığı birbirinden güzel kurtarışlarla bir anda Avrupa’nın gündemine oturan Kolombiyalı kaleci, "Bu grupta daha yapacak çok işimiz var. Çeyrek finale çıkacağımıza inanıyorum" diye konuştu. 
     
Beceriksizlik’İngiliz basını, Liverpool’un Mondragon’u geçemediğini belirtti 
     NEVSAL ELEVLİ LONDRA 

     ŞAMPİYONLAR Ligi’nde Galatasaray’ın, Liverpool ile önceki gece oynadığı karşılaşma İngiliz basınında geniş yer aldı. Gazeteler Liverpool’u eleştiren, Galatasaray’ı ve özellikle de kaleci Mondragon’u öven yorumlar yaptılar. The Guardian gazetesi, "Bir dizi şanssızlık, son dakikada kaçırılan goller ve beceriksizlik ile Galatasaray’ın Kolombiyalı kalecisinin başarısı biraraya gelince Liverpool sonuca gidemedi" dedi. 
     
İstanbul zor’      LİVERPOOL’UN Şampiyonlar Ligi’nde ipi göğüsleme hevesinin elinden kaymaya başladığını belirten gazete, "Önümüzdeki salı günü İstanbul’da kazanmak zorundalar, ki burası, Galatasaray’ın koskoca lig sezonu boyunca hiç yenilmediği, Avrupa’da da 19 maç boyunca hiç bozgun yüzü görmediği yer" yorumunu yaptı. Gazete, Teknik Direktör Thompson’ın ise Liverpool’un Türkiye’ye gitmekten korkmadığını söylediğine değindi. 
     
Yine hüsran’      THE Independent gazetesi de Liverpool’un Galatasaray maçı yüzünden büyük bir hüsrana uğradığını ve pek çok sakarlık nedeniyle alınan "yakışıksız" sonucun kızgınlık yarattığını bildirdi. The Daily Telegraph gazetesi de yine "hüsran" başlığını kullanırken, Anfield Stadı’nda bütün Liverpool ataklarının aynı kişi tarafından başarıyla önlendiğini belirtti, bu kişinin Galatasaray’ın kalecisi Mondragon olduğunu ifade etti. 
     
Erken vedaya doğru      THE Times ise "Liverpool’un bu hovardalığı pahalıya patlayabilir" dedi. İstanbul’a yapılacak seyahatin de benzeri bir şekilde sonuçlanması halinde bunun Şampiyonlar Ligi’ne erken bir veda anlamına geleceğini kaydeden gazete, Liverpool’un bu maçı kazanması gerektiğini vurguladı. Gazete, aksi taktirde bu kısa yolculuğun "cennetten cehenneme bir yolculuğa" dönüşebileceği uyarısında bulundu. 
     
     



 SPOR 

























</TEXT>
</DOC>
