<DOC>
<DOCNO> 58205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/guncel/gun04.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacılar, Sabiha Gökçen’e 
</HEADLINE>
<TEXT>

Kurtköy Sabiha Gökçen Havaalanı, 26 Ocak’tan itibaren çevre illerden gelecek hacı adaylarına hizmet edecek 
     İSTANBUL Milliyet 

     Kurtköy’deki Sabiha Gökçen Uluslararası Havaalanı, hacı adayları için hazırlanıyor. Havaalanı, 26 Ocak’tan itibaren Kocaeli, Sakarya ve Bursa gibi çevre kentlerden hac görevini yerine getirmek amacıyla Suudi Arabistan’a uçacak hacı adaylarına hizmet edecek. 250’şer kişilik kafileler halinde yaklaşık 10 bin hacı adayının uçuş yapması beklenen havaalanında, yolcular ile yakınlarının ihtiyaçlarına yönelik değişiklikler yapılıyor. 
     
     Apteslik de yapılacak 
     Havaalanı Basın ve Halkla İlişkiler Danışmanı Rauf Gerz, hacı adaylarına en iyi hizmeti vermek için hazırlıkların sürdüğünü belirterek, yapılacak değişiklikleri şöyle sıraladı "Dış hatlar binasına aynı anda 15 bayan, 15 erkek hacı adayının aptes alabilecekleri apteslik yapılacak. Yine 20 bayan ve 20 erkek hacı adayının aynı anda ihram giyebilecekleri kabinler konulacak. Ayrıca, mescit bölümü de 150 erkek ve 50 bayan hacı adayının aynı anda namaz kılabileceği şekilde genişletilecek." 
     
     Tuvaletler de değişti 
     Gerz, hacı adaylarının dönüşte getireceği zemzem sularının tahlil edilmesi için sağlık personeliyle işbirliği içinde çalışacaklarını ifade ederek, havaalanındaki toplam 8 kadın ve erkek tuvaletindeki 2’şer alafranga tuvaletin sökülerek yerlerine alaturka tuvaletlerin konulduğunu söyledi. 
     Hacı adaylarının yolculuklarında daha çok büyük gövdeli uçakların kullanılacağı düşüncesiyle yolcu hizmetlerinin çabuklaştırılması için personel yönlendirilmesi yapılacağını kaydeden Gerz, anlık yoğunluklar sırasında uğurlayıcı ve karşılayıcıların ihtiyaçları için de otopark, kafe, bekleme ve check - in salonları gibi tüm sosyal alanlarda kapasite artırımına gidileceğini belirtti. 
     



 GÜNCEL 



















</TEXT>
</DOC>
