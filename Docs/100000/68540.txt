<DOC>
<DOCNO> 68540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur24.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da keyfi cinayete linç girişimi 
</HEADLINE>
<TEXT>

     Gaziosmanpaşa'da 4 gün önce işlenen bir cinayetin failleri oldukları gerekçesiyle gözlem altına alınan 2 kişi, tatbikat için götürüldükleri olay yerinde rahat davranışları nedeniyle galeyana gelen vatandaşlar tarafından linç edilmek istendi. 
     Evlerde doğalgaz ve su borusu tesisatçılığı yapan Mehmet Koyuncu'nun 36 , 4 gün önce Şemsipaşa Mahallesi Gül Sokak'taki bir trafonun yanında ısınmak için yaktığı ateşin çevresinde dövülerek ve başına sopayla vurularak öldürülmesiyle ilgili yürütülen soruşturma sonucu, olayın failleri oldukları gerekçesiyle İsmet Günaydın 19 ve Serkan Sümer 21 yakalandı. 
     Gaziosmanpaşa İlçe Emniyet Müdürlüğü Asayiş Büro Amirliği'ndeki sorgularında Koyuncu'yu ''hiçbir sebep yokken keyfi olarak'' öldürdüklerini'' öne süren Günaydın ve Sümer, bugün yer gösterme için olay yerine götürüldü. 
     Tatbikat sırasında rahat davranışlarla olayı yeniden anlatan Günaydın ve Sümer'e, çevrede toplanan vatandaşlardan önce sözlü tepki geldi. 
     Koyuncu'ya tekme, yumruk ve sopayla nasıl vurduklarını anlatan Günaydın ve Sümer, bu sırada galeyana gelen vatandaşlar tarafından linç edilmek istendi. 
     Güvenlik kuvvetlerinin engelleme çalışmalarına rağmen 2 zanlıya ulaşan vatandaşların bazı yumruk ve tekme darbeleri isabet ettirmesi üzerine görevli polislerden biri de, beylik silahıyla havaya bir el ateş etmek zorunda kaldı. 
     Bu sırada linç girişiminde bulunanların şaşkınlığından faydalanan polis, Günaydın ve Sümer'i araca bindirerek, olay yerinden uzaklaştırdı. 
     Katil zanlıları Günaydın ve Sümer, daha sonra Gaziosmanpaşa Cumhuriyet Başsavcılığı'na sevk edildi. 
     






</TEXT>
</DOC>
