<DOC>
<DOCNO> 89754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/bnba.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido Başarımın sırrı Türk halkı 
</HEADLINE>
<TEXT>

     NBA’DE Sacramento Kings formasıyla Türk basketbolunun gururu olan Hidayet Türkoğlu, Türk halkının kendisine çok büyük ilgi gösterdiğini belirterek, "Bu ilgi benim performansımı olumlu yönde etkiledi" dedi. Dün Milliyet’i ziyaret eden milli basketbolcu, "Bana, Sabahlara kadar uykusuz kalıyoruz, ders çalışamıyoruz’ diye sitem edenler vardı. Türk halkının uykularını bölüp maçlarımı izlemesi beni motive etti. Bundan dolayı çok mutluyum" diye konuştu. 
     LAKERS ile oynadıkları yarı final serisinde kazanmalarını hakemlerin engellediğini ileri süren Hido, "Lakers değil, hakemler bize ağır geldi. NBA Avrupa’dan farklı. Mehmet Okur çok isterse başarılı olur. Ben Kerem Tunçeri ile Hüseyin Beşok’un da NBA’de oynayabileceğini düşünüyorum. Sacramento, Kerem’e resmi teklif yaptı. Kariyerimi Sacramento’da sürdürmek istiyorum" ifadesini kullandı. 
     
Ve Lakers şampiyon      NBA’de Hidayetli Sacramento Kings’i yarı finalde eleyen Los Angeles Lakers, arka arkaya üçüncü, toplamda 14. şampiyonluğunu New Jersey Nets’i final serisinde 4 - 0’la geçerek elde etti. Finalin dördüncü maçında New Jersey Nets’le deplasmanda karşılaşan Lakers, rakibini 113 - 107 yenerek mutlu sona ulaştı. Finallerin En Değerli Oyuncusu MVP seçilen Shaquille O’Neal, bu kez 34 sayı, 10 ribaundla yine başarılı bir maç çıkarırken, Kobe Bryant da skora 25 sayı ekledi. Bu sonuçla Lakers, Michael Jordan’lı Chicago Bulls’dan sonra üst üste üç kez şampiyon olma başarısını gösteren ikinci takım unvanını aldı. 
     



 SPOR 









































</TEXT>
</DOC>
