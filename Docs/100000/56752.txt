<DOC>
<DOCNO> 56752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/spor/ybilgic.html </URL>
<DATE> 2001/12/12/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
At imzayı artık 
</HEADLINE>
<TEXT>

     Müthiş bir maç izledik. Her dakikasında heyecan ve tempo vardı. Fenerbahçe ilk dakikalardan itibaren rakip kalede baskısını kurdu. Ancak karşısında dersini iyi çalışmış bir Sakıp Özberk buldu. Geçen sene üç farklı öndeyken 4-3 yenildiği rakibi karşısında takımını kendi sahasına kapatmadan devamlı gole yönelik oynattı. 30. dakika skor da Denizlispor lehine 2-0 olmuştu. Yine de Denizlispor'un skoru korumadan ziyade rakibi zorlamaya yönelik oyun düzeni bozulmadı. 
     Fenerbahçe her şeye rağmen maça çok asıldı. İlk yarıdakilerinin yanı sıra ikinci devrede de çok net pozisyonlar buldu. Andersson, Mustafa Doğan ve Serhat maçı çok farklı yönlere taşıyacak pozisyonları değerlendiremediler. 
     Tolunay'ın kendi kalecisi ile girdiği tartışma sonrası oyundan atılmasıyla yakalanan çok büyük avantaj, Denizli'nin prensinin şımarıklığı ile elden gitti. Oyuna girişinin 15. saniyesinde rakibine öyle bir dirsek attı ki, kırmızı kartı sonuna kadar haketti. 
     Bazılarının angaryası olan kupa elemesinde Fenerbahçe'nin kötü kaderi kaçan gollerle bir bir örüldü. Her maç sonrası da Mustafa Denizli, "Bizim gibi takıma böyle goller yemek yakışmıyor" dedi ve her maçta Fenerbahçe o golleri yedi. Aynı Denizli, son haftaların gözde söylemi olan "çok gol kaçırıyoruz, çaresini bulacağız" diye konuştu, kupa felaketi Fenerbahçe'ye kavuştu. 
     Bu maçın teknik açıdan değerlendirmesinde arabesk bir yaftayı asıp "böyle şanssızlık kaç kere yaşanır" demek en doğrusu. Ancak felaketi göre göre takım çalışmalarında birbirinin aynısı gollerin önlemini almak için tek bir tekrar yaptırmayan, aynı şekilde gole dönüşmeyen hücum organizasyonlarının çaresini bulmayı futbolcusuna bırakan bir teknik adamın daha fazla eleştiriyi hakettiğini sanıyoruz. 
     Sözlerimiz Denizli'ye herşeyi bilen sensin, hep yanılan yine sensin. Hayal satmayı bırak artık, biraz "gerçek" ol. Kaçan gollerin çaresini bulana kadar herkes aklını kaçıracak, sen yine bakacaksın. Kağıt üstünde kazandın, ama sahada kaybettin. O beyaz kağıt sana bir şeyler hatırlatmalı artık. Cesur olamadın, bari mantıklı ol at imzayı artık. 
     



 SPOR 























</TEXT>
</DOC>
