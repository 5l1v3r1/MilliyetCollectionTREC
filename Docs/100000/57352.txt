<DOC>
<DOCNO> 57352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun14.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak işçi çalıştıran Alman milletvekiline soruşturma 
</HEADLINE>
<TEXT>

     Almanya'nın başkenti Berlin'in Charlottenburg semtindeki evinde Polonyalı bir kaçak işçi çalıştıran Sosyal Demokrat Parti SPD Federal Meclis milletvekili Siegrun Klemmer hakkında Berlin Savcılığı tarafından Yabancılar Yasası'nı ihlal etmek suçundan soruşturma başlatıldı. 
     Klemmer'in avukatı Guido Frings, evin bahçesini düzenleyen ve evdeki küçük işlere bakan Polonyalı işçinin, milletvekilinden binlerce mark çaldığını, aralarında çıkan anlaşmazlıktan sonra işçinin Klemmer'i bizzat ihbar ettiğini söyledi. 
     Soruşturma kapsamında Klemmer'in, 3 yıl boyunca yanında çalıştırdığı Polonyalı kaçak işçinin oturma izni olmadığını bilip bilmediğinin araştırılacağı kaydedildi. 
     Siyasi dokunulmazlığı kaldırılan 62 yaşındaki Klemmer'in, suçlu bulunması halinde yüksek para cezasına çarptırılabileceği bildirildi. 
     






</TEXT>
</DOC>
