<DOC>
<DOCNO> 61530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/spor/yurundul.html </URL>
<DATE> 2002/01/10/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Zor takım 
</HEADLINE>
<TEXT>

     Lorantlı Fenerbahçe, dün gece Antalya’da Avusturya temsilcisi Sturm Graz karşısında sahne aldı. 
     Alman teknik adamın oyun şablonu klasik 3 - 5 - 2. Orta sahanın ortasında Johnson ve Ogün, önlerinde de Revivo iki forvetin arkasında gezgince roldeydi. Denizli dönemine göre benzer düzende tek önemli değişiklik Rapajc’in çizgide değil, ileride Andersson ile birlikte çift santrfor kimliğinde görevlendirilmesiydi. 
     Fenerbahçe oyuna hızlı, atak ve gole yakın başladı. Ancak devre ortasından sonra tempo düştü. Aşırı top kayıpları başladı. Hücum gücü kısıtlandı. 
     İkinci yarıda goller geldi. Takım savunmasında da hiç sıkıntı yaşanmadan 90 dakika farklı galibiyetle bitti. 
     Ancak bu maçta alınan galibiyet ölçü değil. Fenerbahçe zor bir takım. En önemli sıkıntılardan bir tanesi kolektif yetersizlik. Çünkü orta saha oyuncularında Yusuf, Revivo gibi teknik kapasitesi yüksek oyuncuların devamlılığı yok. Ayrıca tek top değil, varyasyonlarını yaptıktan sonra asist düşünüyorlar. Bunların yanında Johnson, Ogün, Lazetic gibi isimlerin de ayağa paslarla mesafe katetme ve de oyunu yönlendirme özellikleri yok. Takımın genelinde de pres rahatsızlığı var. İşte bu hassas kadrodaki zorluklar Lorant’ı bir hayli düşündürecektir. Fatih sağ kulvarda önemli bir katkı sağlayacak. Zaten bu bölgede sıkıntı vardı. Bir de dün gece gözümüze çarpan nokta Lorant’ın kadro istikrarını sağlama eğilimiydi. Çünkü hazırlık maçında bile 60 dakika oyuncu değişikliği yapmadı. Yalnız Uche, üçlü defans blokunda libero olarak görev yapacak özelliklere sahip değil. Kendisi alan daraltan tandeme alışık. Dün gece rakibin yetersizliğinden sorun yaşanmadı ama zorluk derecesi yüksek maçlarda bu görev yerinde oynaması sıkıntı yaratır. 
     



 SPOR 























</TEXT>
</DOC>
