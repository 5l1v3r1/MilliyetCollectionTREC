<DOC>
<DOCNO> 96226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/spor/spo19.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Turu 
</HEADLINE>
<TEXT>

     MEHMET ALİ SABUNCU 

İkide sıfır      SAMSUNSPOR, Şekerspor’a 1 - 0 yenildiği hazırlık maçından sonra PAF takımı ağırlıklı kadrosuyla oynadığı Kocaeli PAF maçından da 4-3 mağlup ayrıldı. Genel Menajer Süleyman Hurma, bu yenilgilerin ölçü alınamayacağını, aksine eksikleri gidermede yardımcı olacağını söyledi ve "Her geçen gün daha iyiye gidiyoruz" dedi. Malatyasporlu Şakiri’nin, CSKA Sofya ile görüştüğünü öğrenen yöneticiler bu transferden vazgeçti. 
     
Yanal yüklendi      GENÇLERBİRLİĞİ Teknik Direktörü Ersun Yanal, Avusturya kampının ikinci gününde futbolcuların pestilini çıkardı. Graz yakınlarındaki Leibnitz kasabasında, günde çift idman yapan Başkent ekibinin dün sabahki 1.5 saatlik taktik çalışmasında Cafer, Thomas, Filip, Okan, Veysel, Youla, El Saka, Ümit ve Mustafa’dan oluşan 9 kişilik ekip zor anlar yaşadı. Antrenman otobüsüne geç kalan M’Bayo ve Youla’ya 100’er milyon ceza kesildi. 
     
Başkan ziyareti      AVUSTURYA’NIN Feldkrich kasabasında kamp yapan Bursaspor’un morali, Başkan Erdoğan Bilenser’in ziyareti ile düzeldi. Bu arada Arjantinli orta saha oyuncusu Torres ile Fenerbahçe alt yapısında oynayan Gökhan da idmanlara çıkmaya başladı. Meksikalı Valle ve Sanchez, Brezilyalı Junior için kesin karar hazırlık sınavlarından sonra verilecek. 
     
Faruk yandı      ANKARAGÜCÜ, Hollanda’nın Velthoven kentindeki kampını günde iki çalışmayla sürdürüyor. Yönetim Kurulu ile maddi konuda anlaşmazlığa düşen Faruk Namdar’ın yarın kampa katılacağı belirtildi. Ankaralı yöneticiler bu futbolcunun kampa gitmediği her gün için 1000 dolar ceza kesileceğini belirttiler. 
     
Körfez ısınıyor      KOCAELİSPOR, Avusturya’nın Seefeld kasabasında Zizkov ile oynadığı ve 3 - 3 berabere kaldığı hazırlık maçı sonrası teknik heyetten övgü aldı. Ancak bu karşılaşmada yüzde yüz 6 golün kaçması Teknik Direktör Hikmet Karaman’ın uyarı yollamasına neden oldu. Orhan Ak ağırlık çalışmalarına başlarken, iki yıllığına anlaşma sağlanan İngiliz defans oyuncusu John Blatsis de kampa katıldı. 
     
Denizli dağıldı      AVUSTURYA’NIN Viyana kentinde kamp yapan Denizlispor ilk hazırlık maçında Çek Cumhuriyeti’nin Banik Ostrava takımına 3-0 yenildi. Teknik Direktör Rıza Çalımbay maç sonrası "Çek Ligi haftaya başladığı için rakip takım bizden daha hazırdı. Eksiklerimizi görme açısından faydalı oldu" dedi. Horozlar bugün Slovakya’nın Bratislava takımı ile ikinci hazırlık maçını oynayacak. 
     
Altay gergin      ALTAY yönetimi, Leekens’e verilen çeklerin karşılıksız çıkması ve Belçikalı hocanın kızının hastalığını bahane ederek gelmek istememesi üzerine yeni arayışlara girişti. Yöneticilerin, Güvenç Kurtar ile temasa geçtiği, ayrıca Yozgatlı Atakan ve Sumiala, Siirtli Atilla ve Malatyalı Abdülkadir ile masaya oturacağı öğrenildi. 
     
Hazırlık maçları İstanbulspor - Güngören Belediye 4 - 0 Adanaspor - Kayserispor 0 - 1 Bursaspor - Honems Avus. 5 - 2 Gençlerbirliği - Arnfels Avus. 6 - 0      


 SPOR 

























</TEXT>
</DOC>
