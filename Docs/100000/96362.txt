<DOC>
<DOCNO> 96362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo09.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Lucescu'nun istemediği Khletsov'u gönderiyor 
</HEADLINE>
<TEXT>

     Beşiktaş, İsviçre kampı sonrası verilen 2 günlük iznin ardından bugün yeni sezon hazırlıklarına devam etti. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda futbolcular kondisyon ağırlıklı bir çalışma yaptı. 
     Lucescu, antrenmanın ilk yarım saatini basına açarken, daha sonra çalışmayı medyaya kapattı. 
     Antrenmana sakatlıkları süren Ahmet Dursun, Ahmet Yıldırım, İlhan Mansız ve Bayram Bektaş'la, takımdan gönderileceği bildirilen Rus futbolcu Khlestov katılmadı. 
     
     TAYFUR İDMANDA 

     17. Dünya Kupası'nda A Milli Takım kadrosunda yer aldığı için 
     teknik direktör Mircea Lucescu tarafından izin verilen kaptan Tayfur Havutçu, bugün ilk kez takımla birlikte çalıştı. Ayrıca Sergen de kondisyon idmanında takımla birlikte çalışırken, İsviçre kampında sakatlanan Kaan Dobra, fizyoterapist eşliğinde takımdan ayrı özel bir idmana tabi tutuldu. Diğer yandan, denenmek için İsviçre kampına getirilen Brezilyalı futbolcular Allen ve Julio Cesar da takımla birlikte idman yaptı. 
     
     SICAK BUNALTTI 

     İstanbul'daki sıcak ve nemli hava idmanda futbolcuları birhayli zorladı. 
     Lucescu, idman sırasında kondisyoner Carlo'dan tempoyu düşürmesini isterken, futbolcular da verilen her arada adeta suya hücum etti. 
     
     KHLESTOV GÖNDERİLİYOR 

     Teknik direktör Lucescu'nun istemediği ve bugünkü antrenmana katılmayan Khlestov'un, yönetim kurulu tarafından gönderileceği öğrenildi. 
     Kulüp asbaşkanı Kıvanç Oktay, Lucescu'nun Rus futbolcuyu istemediğini kendilerine ilettiğini belirterek, ''Biz de Khlestov'dan kendisine takım bulmasını istedik. Niculescu, Pancu ve alınacak bir yabancıyla birlikte yabancı sayısı artacak'' diye konuştu. 
     
     CONCEİÇAO'DAN HABER BEKLENİYOR 

     Asbaşkan Oktay, ikinci başkan Hüsnü Güreli ve asbaşkan Yıldırım Demirören'in İspanya'da Flavio Conceiçao'nun menajerine son teklifi ilettiklerini ve Brezilyalı futbolcunun bu teklifi düşünmek için kendilerinden süre istediğini söyledi. 
     Conceiçao'nun cevabını beklediklerini kaydeden Oktay, ''Herşeye rağmen hazırlıklıyız. Eğer O olmazsa, alternatif isimlerimiz var'' şeklinde konuştu. 
     Bu arada, Güreli ve Demirören'in bu akşam İstanbul'a gelecekleri bildirildi. 
     





</TEXT>
</DOC>
