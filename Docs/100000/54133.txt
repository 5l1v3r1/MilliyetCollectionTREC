<DOC>
<DOCNO> 54133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/spor/ygokce.html </URL>
<DATE> 2001/11/26/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Tümer'i unutmak 
</HEADLINE>
<TEXT>

     ARTIK ben bu Daum'a akıl erdiremiyorum. Her hafta sırayla bir kişiyi yok saymasını, bırakın takıma koymayı kulübeye oturtmamasını anlayamıyorum. Daum haftalarca Stavrum'u yok saydı. O da sırası geldiğinde gollerini sıraladı. Sonra unutulmuş Khlestov'u vizyona çıkardı. Sırasını savdı, tribüne aldı. Son zamanlarda bir Baya ısrarıyla Tümer'i kenarda oturtuyordu. Tümer ancak Baya'nın sakatlanmasından sonra forma şansını bulabildi. Elbette, futbolcu sakatlığına sevinecek değilim. Ne var ki, sağlam Baya varken Daum'un anlamsız ısrarları devam edecek, Tümer kulübede oturacaktı. Bu sakatlık Beşiktaş ile Tümer'i buluşturduysa, en azından sonucu bakımından yararlı oldu diyebiliriz. 
     Beşiktaş'ın oyunda hala bir lideri yok. Nasıl olsun ki Daum'un kadro devamlılığı diye bir anlayışı yok. Lideri olmayan takımda Tümer pekala lider adayıdır. Şimdilik takımı ve oyunu yönetemiyor. Ancak eski arkadaşı İlhan'ı pekala yönlendiriyor. Hem de rakip kaleye... Ve de skor tabelasına. Dün stat hoparlörü üç golde de İlhan Mansız'ı golün kahramanı olarak ilan ederken elbette resmi bir sonuç açıkladı. Perde arkasında üç golün de muhteşem pasını veren Tümer'i unuttu. Aslında Tümerler'i unutmamak gerekiyor. Çünkü onlar hem oynayan, hem oynatan futbolcular. Futbolun hem emekçileri, hem de yaratıcı sanatçıları. İlhan'ın iştahlı deparlarına, enerji dolu pres anlayışına öylesine lokum gibi toplar attı ki Tümer, onları gole çevirmemek hem arkadaşa, hem mesleğe ihanet olurdu. 
     Golü erken buldu Beşiktaş. Ama keyfi de kısa sürdü. Malatyaspor tek forveti Mithat ile üç dakika içinde karşılığını veriverdi. Ronaldo ve Ahmet bu kontratağa karşı tedbirsiz ve ağır yakalandılar. Beşiktaş yine de savunma zaaflarını takımca dayanışmasıyla, koşusuyla kapatmaya, sıfırlamaya çalışıyordu. Uğradıkları kaza golü istiflerini bozmaya yetmedi. Yasin ilk yarıda garantili oyun anlayışı ile top dağıtıp ön libero görevini üstlenmeye çalışırken, Tümer gölgede kalmayı tercih ediyordu. Kimbilir, bu belki de Daum'un uzun haftalar kendisini kulübede bekletmesinden doğan sıkıntıydı. Sonradan ikinci yarıda hem nefesi, hem ayakları, hem de gönlü açıldı. 
     Stavrum açısından dünkü maç talihsiz bir oyun oldu. Ayağına gelen yüzde yüz gollük topları kullanamadı. Kulübede bekleyen Ahmet Dursun'un yarattığı baskıdan mı nedir, her geçen dakikada etkisini kaybedip kenara alındı. Yine de İlhan - Stavrum ikilisinde ısrar etmeli. Beşiktaş ligde birçok takımda bulunmayan ikili bir forvete sahip. Biri olsa öteki... Maçı kurtarıyorlar. Daum vazgeçmemeli. 
     
     



 SPOR 

























</TEXT>
</DOC>
