<DOC>
<DOCNO> 85065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko12.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de kamu bankası, batan 3 bankayı devraldı 
</HEADLINE>
<TEXT>

     Arjantin'de mali kriz yüzünden batan Fransız sermayeli 3 yerel banka, ülkenin en büyük kamu bankası Banco de la Nacion tarafından devralındı. 
     Merkez Bankası tarafından yapılan açıklamada, Fransız Credit Agricole'e ait olan ve bölgesel düzeyde faaliyet gösteren Banco Bisel, Banco del Suquia ve Banco de Entre Rios bankalarının mülkiyetinin, De La Nacional'a geçtiği bildirildi. 
     Batık durumdaki söz konusu bankaların sahibi olan Fransız Agricole bankası, bu bankaları kurtarmak için gereken toplam 61.5 milyon dolara ulaşan yeni fonları sağlamayı reddetmişti. 
     Arjantin'de derinleşerek süren mali krizden etkilenen sektörlerin başında, bankacılık geliyor. 
     Kriz ve halkın ekonomi yönetimine güvenini yitirmesinden dolayı, hükümetin mevduatları kısmen dondurmasına rağmen, bankacılık sisteminden büyük bir para kaçışı yaşanıyor. 
     Uluslararası Para Fonu'nun IMF 2001 yılı sonunda bankacılık semktörünün elinde bulunan toplam 21 milyar dolarlık mevduatın 17 milyar dolarlık bölümünün, sistem dışına çıkacağı tahmininde bulunduğu bildiriliyor. 
     





</TEXT>
</DOC>
