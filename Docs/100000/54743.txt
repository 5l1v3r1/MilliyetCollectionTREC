<DOC>
<DOCNO> 54743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko29.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Dış Ticaret Bakanı "Türkiye doğru yolda ilerliyor" 
</HEADLINE>
<TEXT>

     Hollanda Dış Ticaret Bakanı Gerrit Ybema, Türkiye'nin doğru yolda ilerlediğini belirterek, ''Türkiye'nin AB'ye ait olduğuna inanıyoruz ve bu süreci hızlandırmak istiyoruz'' dedi. 
     Türk Hollanda İş Konseyi Toplantısı, bugün İstanbul'da basına kapalı olarak gerçekleştirildi. Ybema, iş dünyasının temsilcilerinin de katıldığı toplantının ardından düzenlenen basın toplantısında yaptığı konuşmada Ybema, temaslarını değerlendirdi. 
     İki gün Ankara, iki gün İstanbul'da olmak üzere görüşmelerde bulunduğunu kaydeden Ybema, heyetin ilk amacının Hollanda ile Türkiye arasındaki siyasi ilişkileri geliştirmek olduğunu, görüşmelerin verimli, olumlu, yapıcı ve açık bir ortamda gerçekleştiğini bildirdi. 
     İkinci amaçlarının ülkeler arasındaki ekonomik ilişkileri daha da geliştirmek olduğunu ifade eden konuk bakan, ''Memnuniyet ile ifade ediyoruz ki heyette 30'dan fazla Hollandalı müteşebbis bulunmaktadır. 
     Hem Ankara'da hem de İstanbul'da Türk işadamları ile görüşme fırsatı buldular. Bu şekilde Türkiye'de Hollanda yatırımlarının artacağını düşünüyoruz'' diye konuştu. 
     Türkiye'nin Hollanda için en büyük ticari partner olduğuna dikkati çeken Gerrit Ybema, ''Türkiye Hollanda için AB dışındaki en önemli ticari partnerdir. İki ülke arasındaki ticaret artmakta, gelişmektedir. Hollanda Türkiye'de en büyük yabancı yatırımcı konumundadır. Türkiye gelişen bir piyasa olduğu için bu ilişkiler daha da artacak'' dedi. 
     Türkiye'de faaliyet gösteren 400 Hollanda kökenli şirket olduğunu belirten Ybema, gerçekleştirilen ziyaretten sonra, bu sayısının daha da artacağı düşüncesinde olduğunu söyledi. 
     Ziyaretle bir başka amaçlarının da Türk hükümeti yetkilileri ile AB adaylığını görüşmek olduğunu dile getiren Ybema, ''Hollanda, Türkiye'nin AB'ye üye olmasını en başından beri son derece güçlü bir şekilde desteklemektedir. Türkiye'nin AB'ye ait olduğuna inanıyoruz ve bu süreci hızlandırmak istiyoruz. Türk hükümeti tarafından yapılan yasal değişiklikler Türkiye'nin bu konuyu ne kadar büyük bir ciddiyetle ele aldığını göstermektedir'' dedi. 
     
     Türkiye'nin dostuyuz 
     Bakan Ybema, kendisine ticari heyetin Türkiye'ye ziyaretinin doğru bir zamanda yapılıp yapılmadığının sorulduğunu vurgulayarak, şunları söyledi 
     ''Bence tam zamanı. İki ülke arasındaki siyasi ilişkiler iyi. 
     Ekonomik ilişkiler de gayet iyi bir konumda. Türkiye zor günler geçiriyor. Dostluklar zor dönemlerde önem kazanır. Biz Türkiye'nin dostuyuz ve Türkiye'yi destekliyoruz. Son derece ciddiyiz. Kısa dönemde kar peşinde değiliz. Türkiye'nin dostu olduğumuz için bu zor dönemde Türkiye'nin bu zorlukları aşması için gerekli desteği sağlamak durumundayız ve bunun için buradayız.'' Temasların Hollandalı girişimciler açısından da başarılı geçtiğini belirten ve temasları ''gelecek vaadeden görüşmeler'' olarak niteleyen Ybema, şöyle dedi 
     ''İnanıyorum ki Türk hükümetinin bu ekonomik sıkıntıları atlatmak için aldığı tedbirler itibariyle doğru yolda ilerlemektedir. Tabii ki yapılacak pekçok şey vardır. Ancak en önemli unsur birtakım belirsizliklerin ortadan kaldırılmasıdır. Türkiye doğru yolda ilerliyor. Çok şey yapıldı, hala yapılacak çok şey var. Ancak gelecekten umutluyuz. Olumlu olacağını düşünüyoruz. Biz de Hollanda olarak her türlü desteği sağlamaya hazırız.'' 
     






</TEXT>
</DOC>
