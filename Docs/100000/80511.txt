<DOC>
<DOCNO> 80511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/yazar/altan.html </URL>
<DATE> 2002/04/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İsmet Paşa 
</HEADLINE>
<TEXT>

     Önce pek değinilmemiş bir konuya doğru hafif çevirelim bakışlarımızı... 
     Türkiye'nin tarihsel ekrana yansıyan psiko - sosyolojik röntgen filminde, hiç de sağlıklı olmayan bir denklem bozukluğu vardır. 
     Yumruğu daha güçlü kişilere karşı, her türlü beyinsel eleştiriden soyutlanmış, salt övgü çelenkleriyle ışıklı, sınırsız bir hayranlık... Ve daha ılımlı, hatta daha özgürlükçü kişilere karşı da, tuhaf bir umursamazlık... 
     Örneğin, 8 yıllık iktidarı sırasında 20 bin Alevi'nin kılıçtan geçirilmesi bir tarafa, 2 kardeşini, 5 yeğenini ve - birini kendi eliyle - 3 sadrazamını öldürmüş Yavuz Selim'le 11 yaşında tahta çıkıp, 28 yaşında ölünceye kadar, 6 sadrazamını boğdurtmuş olan IV. Murat mı, gönüllerde daha çok taht kurmuştur yoksa 1839'da Gülhane Parkı'nda açıkladığı Tanzimat Fermanı'yla "azınlıklara da eşit haklar tanınacağını" ilan eden Mustafa Reşit Paşa ve o tarihteki yeni Padişah Sultan Abdülmecit mi 
     
     Gazi'ye karşı gösterilen sevgi, saygı, vefa, hayranlık ve üstün bağlılık yanında, İsmet Paşa'nın neredeyse unutkanlık çöllerine doğru sessizce yelpazelenmesi, şimdi artık daha çok çekiyor dikkatimi. 
     Acaba diyorum, bunun nedeni İsmet Paşa'nın, iktidardaki tek partinin hem lideri, hem de Cumhurbaşkanı sıfatıyla, Türkiye'nin lamsız cimsiz diktatörüyken birden çok partili düzene geçmeye karar vererek, kendisine karşı bir sövgü ve çürütme kampanyasının açılmasına meydanı boş bırakmış olması mıydı 
     Belki Gazi de, iki kez özendiği çok partili düzenden, kısa sürelerde vazgeçmeseydi, zehirli bir çürütme ve sövgü sağanağı altında kalacaktı kendisi de kim bilir 
     
     İsmet Paşa'yı, 1946'da Ulus'ta çalışmaya başladığım yıl, kendisiyle karşılıklı konuşma olanağından yoksun bir ortamda tanıdım. O, özel beyaz trende geziye çıkmış bir Cumhurbaşkanı, bendeniz de aynı trende 19'una yeni basmış, Ulus gazetesi muhabiriydim. 
     O tarihlerde neden İsmet Paşa'nın, birden çok partili düzene geçmeye karar verdiğini anlayamamıştım. 
     
     İsmet Paşa'nın, 2. Dünya Savaşı'na girmemek için 1921'de Sovyetler'le Moskova'da imzalanan, 20 yıl süreli dostluk ve dayanışma antlaşmasına boş vererek, Hitler'le giriştiği yakınlaşma, 2. Dünya Savaşı'nda Hitler'in yenilmesiyle, İsmet Paşa'yı zor durumda bırakmıştı. 
     İsmet Paşa 1945'te, o tarihteki Moskova Büyükelçimiz Selim Sarper aracılığıyla, 1921 Moskova dostluk antlaşmasını yeniden uzatmak için bir ortam yaratmak istemişti. 
     Stalin'le Molotov, 2. Dünya Savaşı sırasında İsmet Paşa'nın 1921 Moskova Antlaşması'na ihanet etmiş olduğunu öne sürerek, eski antlaşmayı yeniden uzatmayı reddetmişlerdi. Ve ancak yeni bir antlaşmanın, gerek Boğazlar, gerek Kars ve Ardahan'da üsler edinmek koşuluyla kabul edilebileceğini belirtmişlerdi. 
     İsmet Paşa da, Stalin'le Molotov'un önerilerinden kaygılanmış ve dış politikada rotayı Washington'a doğru daha çok kırmıştı. 
     Washington ise, - görünüşte de olsa - çok partili bir düzen istiyordu Türkiye'de. 
     
     İsmet Paşa, 1950 seçimlerinde CHP'nin 40 sandalyeyi bile bulmayan bir avuçluk Meclis grubuyla, muhalefete düştükten sonra kendisiyle baş başa görüşmelerimiz oldu epeyce... 
     Bir seferinde kendisine 
     - Ankara'yı neden başkent yaptınız, diye sormuştum. 
     Çünkü Ankara başkent olur olmaz, yükseliveren arazi fiyatlarıyla gerek Ankara'da arsası olanlar, gerek Ankara'da hemen arsa alanlar, hızla zenginleşivermişlerdi. 
     Sorumun asıl amacını sezdiği için, şu yanıtı vermişti İsmet Paşa 
     - Senden yana olanlara, şayet bir şey vermezsen, neden senden yana olsunlar ki... 
     
     İsmet Paşa'nın, İnönü muharebeleri sırasında Gazi'ye çektiği iki telgraf vardı biri "yenildik" diye, öteki "yendik" diye... 
     Bir seferinde de kendisine o iki telgrafı sormuştum. O zaman da şu yanıtı vermişti İsmet Paşa 
     - Bir muharebede galip, mağlup yoktur. Kim daha geç kaçarsa, ona galip denir. 
     İsmet Paşa, sorulara demagojik yanıtlar vermezdi pek. Ya soruyu geçiştirir, ya doğruyu söylerdi. 
     
     35 yıl önce Meclis'te linç girişimlerine hedef olduğum ve dokunulmazlığımın kaldırıldığı günlerde, beni Meclis kürsüsünden bizzat savunmuş belki de hayatımı kurtarmıştı. 
     Nedense bugün aklıma esti... Şöyle bir anayım dedim, adı unutkanlık çöllerine doğru yelpazelenmiş olan İsmet Paşa'yı... 
     
     







Anayasal yargı 


İsmet Paşa 


Hoş geldiniz... 


Türk ordusu ve Erdoğan 


Tayyip'leri durdurmak için ne mi lazım 


Yaparsın... çıkarsın 


Üniversiteye sınavsız geçiş 


Avrupa’nın yeni hortlağı Le Pen 


Kıbrıs için de deneseler... 


Utanma duygusunu kaybeden siyaset.. 


Ne kadar sallarsan salla 


Var mı itirazı olan, ya da hadi canım sen de... 


Dışlanmış çoğunluğun partisi 


Yerli ilaç sanayiine Çiller darbesi 


Kalabalık kalpler için öneriler 


Faiz 16.5 vergi 11.6 tüm gelir 15.0 açık 12.6 Bu gemi yüzmez .. 


</TEXT>
</DOC>
