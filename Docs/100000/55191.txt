<DOC>
<DOCNO> 55191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun17.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayfa'da ölü sayısı 16'ya yükseldi 
</HEADLINE>
<TEXT>

     İsrail'de dün gece Kudüs'te başlayan bu sabahın erken saatlerinde Gazze'de devam eden saldırılar, Hayfa'da bir otobüsün havaya uçurulmasıyla iyice tırmanırken, İsrail'de 1993'den bu yana en şiddetli saldırılar meydana geliyor. 
     İsrailli yetkililer, patlamalardan Filistin lideri Yaser Arafat'ı sorumlu tutarken, İsrailli bir bakan, Arafat'ın bölgeden sürülmesi gerektiğini açıkladı. 
     İsrail televizyonu, Hayfa'da bir otobüse düzenlenen saldırıda ölü sayısının 16'ya yükseldiğini duyurdu. 
     Hayfa polis yetkilisi Yakov Borovsk, otobüslerden birinde Filistinli intihar bombacısının kendisini uçurması olasılığının mümkün olduğunu, bunun araştırıldığını açıkladı. Diğer otobüsteki patlamanın, ilkinin etkisiyle olduğu belirtiliyor. 
     İsrail Dışişleri Bakanlığı'ndan Gideon Meir, Hayfa saldırısının ardından, bu saldırının nasıl cevaplanacağı konusundaki kararın, ABD gezisinde bulunan Başbakan Ariel Şaron tarafından verileceğini söyledi. Şaron, Kudüs'teki patlamaların ardından ABD temaslarını kısa keserek geri dönme kararı almıştı. 
     Hayfa saldırısının sorumluluğunu şu ana kadar üstlenen olmadı. 
     Ancak Hamas yetkilisi Abdülaziz Rantisi, maliyeti ne olursa olsun işgal bitinceye kadar Filistin halkının direnişinin süreceğini açıkladı. 
     






</TEXT>
</DOC>
