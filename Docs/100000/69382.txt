<DOC>
<DOCNO> 69382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/spor/spo02.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beraberliğe bile sevinirdim" 
</HEADLINE>
<TEXT>

     FENERBAHÇE’NİN hocası Lorant, "Bir ölçüde şans olarak değerlendirdiğim ikinci gol bize üç puanı getirdi. Gerçi beraberliğe bile sevinebilirdim" dedi. Alman Teknik Direktör, "Çok zor maç olacağını biliyordum. Aslında iyi başladık. Ancak yediğimiz talihsiz golle mağlup duruma düştük. Revivo’nun attığı mükemmel frikik golü bizi rahatlattı. Bu dakikadan sonra daha akılcı oynayan taraf bizdik" diye konuştu. 
     LORANT, beraberlikten sonraki temponun 90 dakikaya yayılmasını arzu ettiğini de ekledi ve şöyle devam etti "Denizlispor çok koştu. Özellikle 2 - 1’den sonra kalemize yüklendi. Rüştü kalesinde devleşerek, rakip atakları mükemmel önledi ve galibiyeti getiren isim oldu. Denizli’nin oyunun sonlarına doğru sürekli kalemize gelmesi, defansif bir anlayışı kendiliğinden ortaya koydu. Bu da normaldir." 
     
Yıldızlara ada kancası      FENERBAHÇE’NİN yıldız futbolcuları Revivo ve Rüştü’yü İngiliz kulüpleri yakın takibe aldı. Menajerlerin üç futbolcu için girişimlerde bulunduğu belirtilirken, Lazetic’in de Newcastle ve Arsenal ile flört ettiği öğrenildi. Bu arada son idmanda arka adalesinden sakatlanan Yugoslav futbolcunun MR’ı çekildi. Lazetic’in Rizespor maçında da oynayamayacağı belirtildi. 
     
Transfer bitecek      FENERBAHÇE Başkanı Aziz Yıldırım, gelecek haftaki kongreden sonra kolları sıvayacak. Lorant’la hemen masaya oturacak olan Yıldırım, Şampiyonlar Ligi için süper ve dev bir kadro kurulmasını sağlayacak. Öncelikle Brezilya, daha sonra Türkiye’deki yetenekli gençler taranacak. İki süper yıldız alınacak. 
     SARI - Lacivertli takımın yeni sezon kampının bu yıl Avusturya’da yapılması olasılığı belirdi. Alman ve Arap takımlarının da katılacağı turnuvada boy göstermesi için organizatörler yönetici Sadettin Saran’a cazip bir teklif getirdiler. Genç yönetici de, programı yönetim ve teknik heyete bildirecek. 
     



 SPOR 
























</TEXT>
</DOC>
