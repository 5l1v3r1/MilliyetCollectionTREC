<DOC>
<DOCNO> 80435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur29.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü ve otoyol zammına iptal 
</HEADLINE>
<TEXT>

     Ankara 4. İdare Mahkemesi, köprü ve otoyol geçiş ücretlerine zam yapılmasına ilişkin kararın yürütmesini durdurdu. 
     Dava konusu zam kararı, 23 Haziran 2001 tarihinde alınmıştı. 
     Tüketiciyi Koruma Derneği TükoDer Genel Başkanı Mehmet Sevim, TükoDer'in, Bayındırlık ve İskan Bakanlığı ile Karayolları Genel Müdürlüğü aleyhine Boğaziçi ve Fatih Sultan Mehmet köprüleri geçiş ücretlerine yapılan yüzde 40 ve otoyol ücretlerine yapılan yüzde 200 oranındaki zammın fahiş olduğu gerekçesiyle Ankara 4. İdare Mahkemesi'ne dava açtığını hatırlattı. 
     Bu davada mahkemenin, oy birliğiyle yürütmeyi durdurma kararı verdiğini bildiren Sevim, "Mahkeme kararında, zamların, 4077 sayılı tüketicinin korunması ile ilgili kanuna aykırı olduğu, kişilerin ekonomik çıkarlarına zarar vereceği, girdi maliyetlerindeki artışın zam oranında artmadığı gibi gerekçeler gösterdi" dedi. 
     Mehmet Sevim, Bayındırlık ve İskan Bakanlığı ile Karayolları Genel Müdürlüğü'nün, bu kararın ardından köprü ve otoyol ücretlerinde zamdan önceki tarifelere dönmesi gerektiğini belirterek, şöyle dedi 
     ''Bir hafta itiraz süreleri var. Bölge İdare Mahkemesi'nin de itirazı bir hafta içinde değerlendirmesi gerekiyor. Kararı hemen uygulamak zorundalar, ama biz 15 gün bekleyeceğiz. Kararın kesinleşmesi halinde de uygulamazlarsa etkinliklerle buna tepki göstereceğiz.'' 
     





</TEXT>
</DOC>
