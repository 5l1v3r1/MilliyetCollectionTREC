<DOC>
<DOCNO> 74726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo16.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Kaybetmeye tahammülüm yok" 
</HEADLINE>
<TEXT>

     Beşiktaş'ın golcü futbolcusu İlhan Mansız, saha içindeki agresif yapısının, kaybetmeye tahammülü olmamasından kaynaklandığını söyledi. 
     İlhan, Beşiktaş'ın resmi internet sitesi ''www.besiktasjk.com.tr''de, soru-cevap köşesinde taraftarların sorularını yanıtladı. Beşiktaş'ı, yaklaşımları ve Galatasaray'dan daha ciddi bir teklif yaptığı için tercih ettiğini kaydeden İlhan, ''Herkes gittiği takımda başarılı olmak ister. Ben başarımı çok çalışmama bağlıyorum. Hedefim gol kralı olmak değil. Ama atabildiğim kadar gol atmak istiyorum. Kaybetmeye de tahammülüm yok, bu yüzden saha içerisinde agresif olabiliyorum'' dedi. 
     Agresif hareketlerini azaltmaya çalıştığını, böylece hem kendine hem de takımına daha faydalı olacağına inandığını belirten İlhan, agresif hareketlerini azaltırken oyun hırsından da bir şey kaybetmemeye özen gösterdiğini vurguladı. 
     
     "Sahada en iyi Tümer'le anlaşıyorum" 
     İlhan, takımdaki futbolculardan Necat ile arasının çok iyi olduğunu, sahada ise en iyi Tümer'le anlaşabildiğini bildirdi. 
     Beşiktaş'ta olmaktan mutluluk duyduğunu, ancak gelecekte gelen teklifleri değerlendirebileceğini ifade eden İlhan, Beşiktaş'tan sonra İspanyol veya İtalyan kulüplerinden birinde oynamak istediğini kaydetti. 
     İlhan, ''Yurtdışına transfer olursam tabii ki takımıma para kazandırmak isterim. Her şeyi profesyonel çerçevede görüyorum'' dedi. 
     Örnek aldığı bir futbolcu bulunmadığını, Kluivert ve Ronaldo'yu beğendiğini, aynı takımda oynamayı isteyeceği futbolcunun ise Saviola olduğunu anlatan İlhan Mansız, Beşiktaş'taki hedefini ise 'Çifte kupa kazanmak'' diye açıkladı. 
     İlhan Mansız, 16 yaşına kadar Beşiktaş taraftarı olduğunu, daha sonra ise takım tutmayı bıraktığını söyledi. 
     Beşiktaş taraftarını, Türkiye'nin en ateşli taraftarı olarak niteleyen İlhan, ''Çünkü onların enerjisi ve desteği, 90 dakika boyunca bitmiyor. 'Yer siyah-gök beyaz' ise en beğendiğim tezahüratları'' dedi. 
     Almanca ve İngilizce bildiğini, yabancı dil öğrenme merakı nedeniyle şimdi de İtalyanca öğrenmeye çalıştığını kaydeden İlhan, kitap okumaktan hoşlandığını, uğur ve şansa ise inanmadığını belirtti. 
     






</TEXT>
</DOC>
