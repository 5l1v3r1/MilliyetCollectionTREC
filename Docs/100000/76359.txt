<DOC>
<DOCNO> 76359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun01.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin yönetimi halka uzun süreli direniş çağrısı yaptı 
</HEADLINE>
<TEXT>

     Filistin yönetimi, Filistin halkına işgale karşı ''uzun süreli direniş'' yapılması çağrısında bulundu. 
     Filistin yönetimi tarafından Gazze'de yapılan açıklamada, ''İsrail halkının, hükümetin baskıcı siyasetini desteklemesi halinde güvenlik içinde yaşayamayacağı'' ifade edildi. 
     Açıklamada, ''Filistinlileri, işgalciye karşı uzun süreli bir direniş için hazırlanmaya ve Filistin yönetimini yok etmeyi ve tüm Filistin topraklarını yeniden işgal etmeyi amaçlayan bu haksız savaşa karşı elinden geldiğince seferber olmaya çağırıyoruz'' denildi. 
     Filistin halkının vatanını savunmaya çağrıldığı belirtilen açıklamada, ''bu çağrının Filistin çocuklarının istilacıların kölesi olmaması için yapıldığı'' belirtildi. 
     Açıklamada, ''İsrail halkı, Filistin halkına yönelik baskıları, katliamı ve bu halkın köleleştirilmesini desteklediği sürece, özgürlük ve barış içinde yaşayamaz. İsrail halkına şunu söylemek istiyoruz 
     İsrail hükümetinin ve ordusunun eylemleri, aramıza barış köprüleri kurmak yerine bizi kan nehirleriyle ayırıyor'' ifadeleri yer aldı. 
     Filistin yönetiminin açıklamasında, ABD'ye de ''işgalci güçlerin Filistin halkını katletmesine kılıf bulmaya son vermesi'' çağrısında bulunuldu. 
     Açıklamada, Arap ülkelerinden de İsrail Başbakanı Ariel Şaron'a karşı daha faal olmaları istendi. 
     






</TEXT>
</DOC>
