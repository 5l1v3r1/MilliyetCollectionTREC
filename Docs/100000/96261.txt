<DOC>
<DOCNO> 96261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun01.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dörtler, Arafat konusunda anlaşamadı 
</HEADLINE>
<TEXT>

     Filistin-İsrail anlaşmazlığına çözüm bulmak amacıyla New York'ta bir araya gelen ABD, AB, BM ve Rusya temsilcileri arasında, Filistin lideri Yaser Arafat'ın geleceği ve güvenlik sorununun, İsrail'in iddia ettiği gibi, müzakerelerin ön-şartı olduğu konularında anlaşmazlık çıktı. 
     New York Waldorf Astoria otelindeki görüşmeye ABD Dışişleri Bakanı Colin Powell, BM Genel Sekreteri Kofi Annan, Rusya Dışişleri Bakanı İgor İvanov, AB Yüksek Temsilcisi Javier Solana ve AB Dönem Başkanı Danimarka'nın Dışişleri Bakanı Stig Moeller katıldı. 
     New York toplantısı, ABD Başkanı George Bush'un Yaser Arafat'ın yerine başka bir lider bulunması yolunda yaptığı çağrıdan sonra düzenlenen ilk toplantı olması açısından önem taşıyordu. Ancak, toplantıyı izleyen diplomatik kaynaklar, ABD'nin bu konuda dörtlerin diğer 3 üyesiyle ters düştüğünü bildirdiler. 
     Toplantıdan sonra basın mensuplarına açıklamada bulunan Amerikalı bir yetkili, "Arafat konusunda diğerleriyle taktik açıdan görüş ayrılığımız var" dedi. 
     Solana, anlaşmazlık konularına girmedi, sadece "önümüzdeki 2 hafta içinde, Filistin yönetimine, güvenlik güçlerini organize etmekte yardımcı olmak üzere bölgeye gönderilecek heyete ABD'nin başkanlık etmesinden memnunluk duyduğunu" belirtti. 
     Bu arada, kimliklerinin açıklanmasını istemeyen Amerikan kaynakları, "ABD'nin, kendi devletlerini kurmak istiyorlarsa Filistinlilerin Arafat'ın yerine yeni bir lider seçmeleri gerektiği görüşünde olduğunu" tekrarladılar. 
     BM, AB ve Rusya'nin ise "İsrail ile Filistin devletlerinin yan yana ve barış içinde yaşamaları görüşünü kabul ettikleri, ancak Filistinlilerin liderinin kim olacağına kendilerinin karar verebileceği tezini destekledikleri" vurgulandı. 
     Annan da "BM Filistinlilerin yasal lideri olarak Yaser Arafat'ı tanımaya devam ediyor. Filistinliler aksine karar verinceye kadar bu tutumumuz devam edecek" diye konuştu. Bu görüşü İvanov da destekledi. 
     Öte yandan, Powell'ın, "İsrail açısından - Filistinli bombacıların düzenledikleri saldırılar nedeniyle - güvenlik sorununun her şeyden önce geldiğini" ifade ettiği öğrenildi. Powell, "güvenlik sorunu çözümlenmeden İsrail-Filistin anlaşmazlığının diğer yönlerinin çözümü konusunda girişimde bulunulamayacağını" bildirdi. 
     Bu görüşü paylaşmayan Annan ise "güvenliğin ön-şart olarak ortaya konulmaması, siyasi ve ekonomik alanlarda da aynı zaman dilimi içinde ilerleme sağlanmasına çalışılması gerektiğini" ifade etti. 
     





</TEXT>
</DOC>
