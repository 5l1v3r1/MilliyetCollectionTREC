<DOC>
<DOCNO> 69618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/soneko28.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-Amerikan Ekonomik Ortaklık Komisyonu toplantısı başladı 
</HEADLINE>
<TEXT>

     Dışişleri Bakanı İsmail Cem, Türkiye ve ABD arasındaki ekonomik işbirliğini de stratejik işbirliği seviyesine çıkartmak istediklerini söyledi. 
     Cem, Başbakan Bülent Ecevit'in Ocak ayında ABD ziyareti sırasında kurulması kararlaştırılan Türk-Amerikan Ekonomik Ortaklık Komisyonu'nun Devlet Konukevi'ndeki ilk toplantısının açılış konuşmasını yaptı. 
     Bu komisyonun iki ülke arasındaki ekonomik işbirliğini Türkiye ve ABD arasındaki stratejik işbirliği seviyesine çıkarmada ilk bölümü oluşturacağını ifade eden Cem, ''Bu yeni ortam, ekonomik diyaloğumuzu geliştirmek, yatırım zeminini güçlendirmek ve artırmak ve bunun başarılı bir şekilde uygulanması şansı yaratacaktır'' diye konuştu. 
     Komisyonun önünde yapması gereken çok fazla iş olduğunu kaydeden Cem, konuşmasını şöyle sürdürdü 
     ''Az zamanda uzun vadeli beklentilerimiz var. Komisyonun ekonomik işbirliğimizin geleceğinin yol haritasını çizeceğine inanıyorum. Bu ilişkiler doğru bir perspektife yerleştirilmeli. Bu komisyon, mevcut sorunlara da çözüm getirmek zorunda. Türk ekonomisinin acil ortak çabalara ihtiyacı var. Amerikan meslektaşlarımın uluslararası para kuruluşlarında verdiği destekten dolayı teşekkür ederim.'' Komisyonun ABD tarafının başkanlığını yapan Ekonomi, Ticaret ve Tarım'dan sorumlu ABD Dışişleri Bakan Yardımcısı Alan Larson da yaptığı konuşmada, bu işbirliğinin iki ülke ekonomik ilişkilerini ''stratejik, siyasi ve güvenlik ilişkilerinin'' merkezinde gösterdiğini kaydetti. 
     Türkiye'nin geçen yıl ekonomik reformlarda gösterdiği başarıya hayranlık duyduğunu ifade eden Larson, bu reformların Türk halkının geleceği ve refahı açısından önemli olduğunu vurguladı. 
     Larson, bu ziyaret esnasındaki amaçlarının, Türk meslektaşlarıyla, ekonomik toparlanma sırasında rekabeti ve büyümeyi sağlayacak bir yapı oluşturmak olduğunu ve bu işbirliğiyle dinamik Türk özel sektörüyle birçok ortak çalışma alanı bulacaklarına inandığını da sözlerine ekledi. 
     Daha sonra basına kapatılan toplantıda Türk tarafına Dışişleri Bakanlığı Müsteşarı Uğur Ziyal başkanlık ediyor. Toplantıya, Türkiye'nin Washington Büyükelçisi Faruk Loğoğlu, ABD'nin Ankara Büyükelçisi Robert Pearson, TOBB Başkanı Rifat Hisarcıklıoğlu ve üst düzey bürokratlar da katıldı. 
     






</TEXT>
</DOC>
