<DOC>
<DOCNO> 86803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo09.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'nın vize vermediği Maradona'ya Güney Kore'den kabul 
</HEADLINE>
<TEXT>

     2002 Dünya Futbol Şampiyonası'na evsahipliği yapan ülkelerden Güney Kore, Japonya'nın aksine dünyaca ünlü Arjantinli eski futbolcu Diego Armando Maradona'yı kabul edeceğini açıkladı. 
     Güney Koreli yetkililer, Maradona'nın başvurması halinde kendisine vize vermeyi kabul edeceklerini belirtirken, Güney Kore Adalet Bakanlığı sözcüsü Sung Yung-hoon, ''Geçmişteki uyuşturucu sorunlarına rağmen Maradona'nın gelmesini kabul etmeye karar verdik'' diye konuştu. 
     Sözcü, ''Japonya'nın aksine bizim daha esnek kurallarımız var. Her ne kadar Maradona'nın gelip gelmeyeceğini bilmesek de, böyle bir yıldızın ulusumuz için potansiyel bir tehlike arz etmediğini düşünüyoruz'' dedi. 
     41 yaşındaki Maradona, Japonya'daki kupa maçlarını bir Arjantin televizyonu için yorumcu olarak izlemek istiyordu. 
     Japonya, ABD'de yapılan 1994 Dünya Kupası finalleri sırasında kokain kullandığı ortaya çıkan Maradona'nın özel vize başvurusunun, uyuşturucu sabıkası bulunduğu için geri çevrildiğini açıklamıştı. 
     Arjantin, bu yılki Dünya Kupası karşılaşmalarındaki ilk maçını 2 Haziran'da Nijerya'ya karşı oynayacak. 
     





</TEXT>
</DOC>
