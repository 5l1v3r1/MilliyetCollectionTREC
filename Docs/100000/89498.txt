<DOC>
<DOCNO> 89498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sontur15.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçelievler'de banka soymaya kalkıştılar... 
</HEADLINE>
<TEXT>

     Bahçelievler'deki Türk Ticaret Bankası Şubesi, kimliği belirsiz bir kişi tarafından soyulmak istendi. 
     İzzettin Çalışlar Caddesi'nde faaliyet gösteren Türk Ticaret Bankası'na, saat 13.00 sıralarında motosikletle gelen bir kişi, soymak istediği bankada mukavemetle karşılaşınca kaçtı. 
     Silahlı kişinin, banka güvenlik görevlisinin açtığı ateş sonucu bacağından yaralanmış olabileceği bildirildi. 
     İzzettin Çalışlar Caddesi üzerinde faaliyet gösteren Türk Ticaret Bankası Şubesi'ne saat 13.00 sıralarında giren ve başında motosiklet kaskı olan bir kişi, silahını çekip ''Bu bir soygundur'' diyerek bankanın 2 güvenlik görevlisi ve diğer personeli etkisiz hale getirmek istedi. 
     Soyguncuya direnen güvenlik görevlilerinden Osman Hacıkadıoğlu, bir ara fırsatını bularak silahını ateşledi. 
     Bunun üzerine amacına ulaşamadan bankadan çıkan soyguncu, olay yerine geldiği motosikletle uzaklaştı. 
     Güvenlik görevlisi Hacıkadıoğlu'nun açtığı ateş nedeniyle sol bacağından yaralanmış olabileceği bildirilen soyguncunun kullandığı motosiklet, banka yakınlarındaki Çaldıran Sokak'ta terk edilmiş olarak bulundu. Soyguncunun kaskını ve boş bir poşeti motosiklette bıraktığı görüldü. 
     Olay üzerine bölgede geniş çaplı uygulama başlatan polis, bilgilerine başvurmak üzere banka güvenlik görevlileri ile bazı personeli emniyete götürdü. 
     





</TEXT>
</DOC>
