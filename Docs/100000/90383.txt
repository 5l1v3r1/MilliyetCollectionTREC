<DOC>
<DOCNO> 90383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur08.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'ten protesto eylemi... Atakule'ye pankart astılar 
</HEADLINE>
<TEXT>

     Greenpeace üyesi 5 kişi, Atakule'ye astıkları ''Atık yakmayı yasaklayın'' yazılı pankartla, İzmit'teki Tehlikeli ve Klinik Atık Yakma Tesisi'nin çalışmalarını protesto ettiler. 
     Greenpeace Akdeniz Ofisi Toksik Maddeler Kampanyası Sorumlusu Banu Dökmecibaşı, eylem öncesinde Botanik Parkı yanında yaptığı basın açıklamasında, tesisin işletme lisansının iptali istemiyle, Çevre Bakanlığı'na karşı Adapazarı'nda dava açtıklarını belirtti. 
     Tesisin, 1999 yılında meydana gelen Marmara depreminin ardından deprem atıklarını yakmak amacıyla Çevre Bakanlığı'ndan 3 yıl için izin aldığını kaydeden Dökmecibaşı, tesisin, bu yıl Ocak ayında, Çevre Bakanlığı'na başvurarak, iznini uzattığını söyledi. 
     ''Çevre Bakanı Fevzi Aytekin, tesise işletme lisansı vererek, kirli teknolojileri yasallaştırmaktadır'' diyen Dökmecibaşı, sözlerini şöyle sürdürdü 
     ''Bu karar, Bakan'ın 'atık yakmanın pahalı ve tehlikeli bir teknoloji olduğu ve Türkiye'nin temiz teknolojilere geçmesi gerektiği' konusunda 1998 yılında tüm valiliklere göndermiş olduğu mektup ile çelişki yaratmaktadır. Çevre Bakanı'nın, tesise verilen izni iptal etmesini ve ülke çapında atık yakmayı yasaklamasını talep ediyoruz. 
     Atık yakma teknolojileri, yarattıkları tehlikeler nedeniyle pek çok ülkede yerini temiz alternatiflere bırakmaktadır.'' Dökmecibaşı, atık yakma tesisinin yakınlarında bulunan Alikahya beldesinde yaşayanların da çeşitli sağlık sorunlarıyla karşı karşı kaldıklarını belirterek, atık yakma tesisinden kaynaklanan zehirli kimyasal kirleticilere karşı hükümetin eyleme geçmesini istedi. 
     Dökmecibaşı, ''Türkiye'de de Çevre Bakanlığı, atık yakmanın, atık sorununun çözümü olmadığını anlamak zorundadır. Bu yöntem, sanayilerin, atık yakmayı seçerek, tehlikeli atıklarını güvenli bir şekilde bertaraf etme sorumluluğunu gözardı etmelerine neden olmaktadır'' diye konuştu. 
     Aytekin'in, geçen yıl zehirli kimyasallardan olan kalıcı organik kirleticilerin üretimini, kaynağında engellemeyi amaçlayan Stockholm Konvansiyonu'nu imzaladığını hatırlatan Dökmecibaşı, Aytekin'in tesise çalışma izni vermekle Konvansiyon'a aykırı hareket ettiğini savundu. 
     Dökmecibaşı, eyleme, Hollanda ve Lübnan'dan da Greenpeace üyelerinin katıldığını sözlerine ekledi. 
     Daha sonra, 5 Greenpeace üyesi, üzerinde, ''Atık yakmayı yasaklayın-Ban the burn'' yazılı 150 metrekarelik pankartı, Atakule'nin tepesinden aşağı sarkarak, açtılar. Bu arada, yukarıda bulunan 2 Greenpeace üyesi de tırmanıcıların güvenliğini sağladı. 
     Bu arada, olay yerine gelen emniyet güçleri, basın açıklamasını yapan Dökmecibaşı'nın da aralarında bulunduğu 4 Greenpeace üyesi ile kulede bulunan Hollandalı eylemciler Paul Schot, Florian Van Olden, Lübnanlı eylemci Firas Fayad ile Nazım Keven, Tuna Türkmen ve Oğuzhan Yılmaz da gözaltına aldı. 
     





</TEXT>
</DOC>
