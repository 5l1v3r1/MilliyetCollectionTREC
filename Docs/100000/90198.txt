<DOC>
<DOCNO> 90198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur04.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul depremin yaralarını saramadı... 
</HEADLINE>
<TEXT>

     Marmara depreminin üzerinden 3 yıl geçmesine karşın, bu deprem nedeniyle İstanbul'da zarar gören başta okullar ve hastaneler olmak üzere kamu binalarının büyük bir çoğunluğunda güçlendirme çalışmaları yapılmadı. 
     Bayındırlık ve İskan Bakanı Abdülkadir Akcan'ın, MHP İstanbul Milletvekili Mustafa Verkaya'nın soru önergesine verdiği yanıta göre, başta hastaneler olmak üzere kamu binalarında deprem nedeniyle oluşan hasarlar hala giderilemedi. 
     Bakan Akcan'ın verdiği bilgiye göre, İstanbul'un hasar bilançosu şöyle 
     Depremden 571 okul, ''az hasarlı'' olarak etkilendi. Bu okulların 214'ü onarılırken, 357'sinde herhangi bir işlem yapılmadı. ''Orta hasarlı'' raporu alan 94 binanın 87'si güçlendirilirken, 7'sinde bu çalışma yapılmadı. 
     Hastanelerin 52'si ''az hasarlı'' olarak depremi atlatırken, bunların sadece ikisi tamir edildi. ''Orta hasarlı'' 3 hastane ise 3 yıldır güçlendirilmeyi bekliyor. 
     ''Az hasar'' gören kamuya ait 280 binanın 165'i onarılamazken, ''orta hasarlı'' 101 yapının 58'i ihmal edildi. 
     Belediyelerin ''az hasarlı'' 20 binasından 10'unda, ''orta hasarlı'' 5 binasından da 3'ünde hiçbir işlem yapılmadı. 
     Üniversitelerin durumu da diğer kamu kuruluşlarından farklı değil. ''Az hasarlı'' 6 üniversite binasından 4'ü, ''orta hasarlı'' 10 üniversite binasından da 6'sında herhangi bir onarım veya güçlendirme çalışması yapılmadı. 
     Bakan Akcan'ın verdiği bilgiye göre, özel üniversitelerin binalarında herhangi bir hasar meydana gelmedi. Özel hastanelerden 7'si ''az hasar'' görürken, sadece bir bina ''orta hasarlı'' raporu aldı. Bu binalar da tamir edilmiş durumda. 
     Özel okullarda da durum aynı, depremde hasar gören 10 binanın tamamı tamir edildi. Depremde evleri orta derecede hasar gören 8 bin 121 kişiden, 2 bin 760 hala evlerinin onarılması işlemeni tamamlayamadı. 4 bin 428 afetzede ise evlerinin onarımını tamamlamayı başardı. 
     





</TEXT>
</DOC>
