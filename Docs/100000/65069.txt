<DOC>
<DOCNO> 65069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/ekonomi/aeko.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Brandt’a talip oldu, talibi arttı 
</HEADLINE>
<TEXT>

Arçelik Genel Müdürü Esgin, iflas eden Fransız şirketi Brandt’a talip olduktan sonra, birçok ortaklık teklifi aldıklarını söyledi 
     EYLEM TÜRK 

     Fransız Brandt’ı satın almak için dünya devleriyle birlikte teklif veren, ancak İsrailli Elco şirketine kaptıran Arçelik’e, ilgi arttı. Brandt’ın satış sürecinde, Asya ve Avrupa’dan birçok firma, banka ve aracı kurumdan ortaklık teklifi aldıklarını söyleyen Arçelik Genel Müdürü Nedim Esgin, "Eskiden de vardı ama bir anda sayısı arttı. Özellikle Doğu Avrupa ülkelerinden gelip yatırımlarınızı bize kaydırın diyorlar" dedi. 
     
     Görüşüyoruz’ 
     Arçelik’in bir dünya şirketi olmayı hedeflediğini, Brandt’ı da bu amaçla almak istediklerini belirten Esgin, "Asıl büyümeyi yurtdışında yapmayı düşünüyoruz. Amacımıza hizmet edecek şirket veya şirketleri satın almak istiyoruz. Şu anda görüştüğümüz firmalar var" diye konuştu. 
     
     41 milyon euro’luk yatırım 
     Arçelik’in yurtdışında yatırım kararı üzerinde de çalıştığını kaydeden Esgin şöyle konuştu 
     "Bir ülkeye gidip fabrika kurmayı planlıyoruz. Ülke belli, proje belli ama erteledik. 41 milyon euro’luk bu yatırım kararı üzerinde, Brandt nedeniyle çalışamadık. Projeyi geliştireceğiz. Mevcut bir üreticiye de mal yaptırabiliriz. Çin’de, uçağın bile zor gittiği bir bölgede bize mal yapan fabrika var. Bu hattın başında Türkler var. Gönderdiğimiz mühendislerimiz orada neredeyse bowling şampiyonu olacak. Tek aktivite oymuş." 
     
Bu kez top patlaktı, zıplamadı’      Kasım krizinde uyanarak likitte kaldıklarını anlatan Esgin, işçi çıkarmadan, ucuza alım yaparak, 100 milyon dolarlık tasarruf yaptıklarını söyledi. Esgin, "İç piyasa payımızı koruduk. İhracatımız 250 milyon dolara çıktı. Krizden en fazla lüks mallar etkilendi. Altus markalı ürünlerimiz krizde yüzde 3.5’luk bir pazar payı aldı. Geçmiş krizlerde top yere vuruyor fakat zıplıyordu. Bu sefer yere vurdu, ancak patlak olduğundan zıplama yerine hafif bir şekilde yükselecek. Buna göre davranmak daha olumlu. Hiç olmazsa sürprizleri daha kolay karşılarsınız" diye konuştu. 
     Satışlar konusunda ocak ayının durgun geçtiğini belirten Esgin, "Keşke KDV dünya seviyesinde olsa da pazarı stabilize etse. Neden yumurtlayan tavuk kesilsin ki. Pazarın ne olacağı konusunda bir şeyler söylemiştim geçen yıl. Ağzım çok kötü yandı" dedi. 
     
Kıratımızı gördük’      11 Eylül saldırısının olduğu gün, Brandt’ın konkordato ilan ettiğini, kendisinin de ertesi günü Paris’e uçtuğunu anlatan Esgin, "Kimse inanamadı. Türkiye’nin bu durumunda hangi cesaretle çıkıyorsunuz, zarardasınız, paranız yok’ dediler. Ancak sonra bakış açıları değişti. Otorotiler en iyi teklifin bizimki olduğunu belirtiyordu. Ancak Elco’ya satıldı. Çünkü teklifinin, sosyal içeriği kapsamlıydı ve lobi yaptılar. Ciddi rakiptik. Kendi karatımızı da gördük" dedi. 
     
     Güzellik yarışması gibi 
     Brandt’ın satışı sırasında ABD’li Whirlpool’un başkanının "Kendimi güzellik yarışmasında gibi hissediyorum" dediğini anlatan Esgin, "Doğruydu çünkü devamlı teklifinizi anlatıyor, kendinizi güzel göstermeye çalışıyorsunuz. 150 kişinin önüne çıkıyorsunuz, Herkes size soru soruyor" dedi. 
     



 EKONOMİ 



















</TEXT>
</DOC>
