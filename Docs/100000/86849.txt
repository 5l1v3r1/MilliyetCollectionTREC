<DOC>
<DOCNO> 86849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur24.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar hakkında soruşturma yürüten Yüksel'e kınama cezası 
</HEADLINE>
<TEXT>

     Hakimler ve Savcılar Yüksek Kurulu HSYK , Ankara DGM Cumhuriyet Savcısı Nuh Mete Yüksel'e, yürüttüğü soruşturmayla ilgili basına bilgi sızdırarak bakanlık genelgelerine aykırı davrandığı gerekçesiyle ''kınama'' cezası verdi. 
     Savcı Yüksel'in Başbakan Yardımcısı Hüsamettin Özkan ve Devlet Bakanı Recep Önal hakkında Etibank ve Egebank soruşturması kapsamında hazırladığı ''fezlekeyi'' Adalet Bakanlığı'na göndermesinin ardından başlatılan soruşturma tamamlandı. 
     Adalet Bakanlığı Teftiş Kurulu'nun disiplin cezası verilmesi yönündeki istemini görüşen Hakimler ve Savcılar Yüksek Kurulu, Savcı Yüksel'e ''kınama'' cezası verdi. 
     Kurul'un, bu cezayı, Savcı Yüksel'in Devlet Bakanı ve Başbakan Yardımcısı Özkan ile Devlet Bakanı Önal hakkında yürüttüğü soruşturmayla ilgili ''basına bilgi sızdırarak bakanlık genelgelerine aykırı davrandığı'' gerekçesiyle aldığı öğrenildi. 
     Ankara DGM Cumhuriyet Savcısı Nuh Mete Yüksel, Özkan ve Önal hakkında Adalet Bakanlığı'na gönderdiği yazının ''fezleke'' değil, ''bilgi notu'' olduğunu ileri sürmüştü. 
     Adalet Bakanı Hikmet Sami Türk ise Ankara DGM Cumhuriyet Savcısı Nuh Mete Yüksel'in yetkisi olmayan bir konuda işlem yaptığını ve bunun yanı sıra hazırlanmış olan kendi deyimiyle ''bilgi notu ya da fezleke'' hakkında basına bilgi sızdırdığını söylemişti. Türk, bu nedenle Savcı Yüksel hakkında soruşturma açılması talimatı verdiğini kaydetmişti. 
     





</TEXT>
</DOC>
