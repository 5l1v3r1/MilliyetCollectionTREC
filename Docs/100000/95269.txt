<DOC>
<DOCNO> 95269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/yazar/temelkuran.html </URL>
<DATE> 2002/07/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Şahsi bir siyasi girişim İyi Kalpli İnsanlar Partisi 
</HEADLINE>
<TEXT>

     Biz de boş durmuyoruz tabii. Hareketli siyasi trafiğin dışında değiliz. Biz de insanlığın kulislerinde nabız tutuyoruz, durum değerlendirme toplantıları yapıyoruz kendi grubumuzda. "İyi Kalpli İnsanlar Partisi" olarak olası hükümet formüllerinde yerimizi arıyoruz. Bizim de oluyor birtakım görüşmelerimiz. Biz de ülkeyi yönetmeye talibiz. 
     Dev kadromuzu açıklıyoruz bugün. Vatana millete hayırlı olsun 
     
     Ağaç isimlerini bilenler, şarabın yılını tadından çıkaranlar, çok eski şarkıların sözlerini akıllarında tutanlar, salatanın üzerinde zeytinyağı gezdirirken gülümsediklerinin farkına varanlar, kuşların cinslerini ötüşlerinden ayırt edip, balık mevsimleri üzerine tartışmalara girenler, kitapların sayfalarını kıvırmamak için kartondan ayraç yapanlar... 
     
     "Koleksiyonu yapılmaz" denen şeyleri biriktirenler, reçel yapıp güneşte bekletenler, çok eskiden yazdığı bir şiiri berbat olduğunu bile bile saklayanlar, mektuplarını elden veren ve utanıp kaçanlar, eski radyolarını atamayanlar, uzun uzun kedilerinden bahsedip kedilerine hep hayret edenler... 
     
     Yeni yıkanmış çarşafları koklayanlar, çok ses çıkaran büyük saatleri ayarlayanlar, burnuna çiçek tozu bulaşınca gülenler, peyniri tadarak alanlar, filtresiz sigaranın tütününü dilinin ucundan güzel alanlar, yanlarında küçük limon kolonyaları taşıyanlar... 
     
     Islak balkonlarda çay içip şeker tadında, zararsız dedikodular yapanlar, ipekböceği yetiştiren ve onları seven çocuklar, incelerek uzayan pazar fileleri taşıyan adamlar, sakızın yarısını kağıdında saklayıp çantasına atan, unutan kadınlar, çiçek yapraklarının tozlarını okşayarak alanlar, özel günler için kol düğmesi bulunduranlar ve onları yıllardır takamamış olanlar... 
     
     "Bir sonraki şarkı senin olsun" diyenler, camdaki buğuya adını yazıp kimse görmeden gizlice silenler, "Bu sene bu çiçeklerde bir tuhaflık var" deyip düşüncelere dalanlar, top oynayan çocukların arasından geçerken pas isteyen, top verilmeyince aniden ihtiyarlayanlar, banyodan çıkınca "Sıhhatler olsun" diyeni olmadığı aniden aklına geliverenler, nicedir gökkuşağı görmediğini durup dururken hatırlayanlar, rakı bardağında ritim tutanlar... 
     
     Ağır ideolojik programımızı, memleket meseleleriyle ilgili görüşlerimizi vakti gelince açıklamayı düşünüyoruz. Şimdilik gelişmeleri izliyoruz 
     
     







Derviş olayı 


Her şey iyiye gidiyor, enseyi karartmayın... 


Mühendisler 


Ecevit Önce ekonomi, sonra siyaset 


Derviş, Cem’e sözünü tutacak ama... 


Vatanı hatırlamak 


Eğitim profesörlere emanet 


Kayıtsız ekonominin boyutları 


Diplomasi kaybediyor, politika kazanıyor 


Programında AB olan yeni bir hükümet kurulur mu 


Masalistan’dan bir masal... 


Derviş’e Sezer freni 


Ecevit’e Amerikan komplosu 


Şahsi bir siyasi girişim İyi Kalpli İnsanlar Partisi 


Derviş gitti geldi 


</TEXT>
</DOC>
