<DOC>
<DOCNO> 83293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo08.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten Ogün yorumu ''Takımın başarısı için gereği yapıldı'' 
</HEADLINE>
<TEXT>

     Güney Kore ve Japonya'da yapılacak 2002 Dünya Kupası Finalleri'ne hazırlanan A Milli Futbol Takımı, Antalya'nın Serik İlçesi'ne bağlı Belek Beldesi'ndeki Gloria Verde Otel'de kampa girdi. 
     Gloria Golf Resort Otel'de basın toplantısı düzenleyen teknik direktör Şenol Güneş, ''takımın genel havasının şu anda iyi olduğunu'' söyledi. Türkiye ve Avrupa Ligleri'nde oynayan futbolculardan 27 kişinin seçildiğini kaydeden Güneş, ''28 olan rakam İsmail Güldüren'in sakatlığı nedeniyle 27'ye indi'' diye konuştu. 
     Avrupa'da liglerin halen sürdüğünü ifade eden Şenol Güneş, ''İspanya, İtalya, İngiltere ve Almanya'da liglerin devam etmesi yüzünden 7 oyuncumuz şu anda bizimle beraber olamayacak. Bulunduğu takımın kupa finali oynaması yüzünden Hakan Şükür kampa daha sonra katılacak. Şu aşamada, bizimle birlikte 20 oyuncu var'' dedi. 
     Bu yıl kamp çalışmasına ailelerin de geldiğini söyleyen Şenol Güneş, 12 Mayıs Pazar günü hep birlikte Anneler Günü'nü kutlayacaklarını kaydetti. 
     Bu ayın 17'sine kadar Türkiye'de kalacaklarını belirten Güneş, ''Bu süre içinde olabilecek bütün olumlu etkileri oyuncularımız üzerinde yansıtabilirsek, Güney Kore'ye gittiğimizde, artık bu takımı taşımaya hazır olacaklardır. Çünkü bu süreden sonra yapılacak olumlu katkılar bize yansımayabilir'' diye konuştu. 
     
     Ogün yorumu... 

     Kadroda genel bir olumsuzluk olmadığını ifade eden Şenol Güneş, uzun süreli rahatsızlıkları olan oyunculardan Alpay'ın fiziksel olarak bir sıkıntı yaşamadığını kaydetti. Okan'ın kadroya alındığını dile getiren Güneş, şöyle konuştu 
     ''Avrupa Ligleri'nde oynayan oyuncuların önümüzdeki günlerde bir olumsuzlukları olmaz diye umuyoruz. Şu andaki takımda Ümit Davala'nın uzun süreli bir idmansızlığı var. Onu da burada gidermeye çalışacağız. 
     Testler yapıldıktan sonra futbolcularımızın genel durumlarını göreceğiz.'' Türk Milli Takımı'nı hedefe götüren bütün oyuncuları Dünya Kupası Finalleri'ne taşımayı amaçladıklarını söyleyen teknik direktör Güneş, sözlerini şöyle sürdürdü 
     ''Ama maalesef takımın başarısına bugüne kadar büyük hizmetler veren, takım kaptanımız Ogün bizimle birlikte değil. Takımın başarıyı yakalayabilmesi için gereğini yapmamız gerekiyordu. Bütün yapılan işler takımın başarısını sağlamak, takımı hedefe götürmek içindir. 
     Önemli olan hizmeti yaparken en iyisini yapmaktır. Maalesef Ogün'ü kadrodan çıkartmak zorunda kaldım. Çünkü birimizi daha fazla sevmekten daha çok takımı sevmeyi tercih ettim. Bu tercihimi yaptım ancak kendisine yaptığı hizmetlerden dolayı teşekkür ettim. Önemli olan hizmeti en iyi şekilde yapmaktır. Takıma olumsuz yönde etkileyecek bazı olumsuzluklar gördüm. Kimsenin bize küsmeye hakkı yoktur. O yüzden kendisine teşekkür ettim." 
     
     Hedef Japonya 

     Güneş, Dünya Kupası'ndaki hedeflerinin gruptan çıkarak Japonya'ya gitmek olduğunu söyledi. 
     Antalya'nın Serik İlçesi'ne bağlı Belek Beldesi'nde kampa giren milli takım Teknik Direktörü Şenol Güneş, düzenlediği basın toplantısında, Antalya'da 6 gün sürecek kampın ardından bir haftalığına Hon Kong'a gideceklerini, daha sonra 10 gün Güney Kore'de Ulsan'da kalacaklarını söyledi. 
     Güneş, Güney Kore'de futbolun yanı sıra içecekten yiyeceğe kadar bir çok konuda çalışmalar yapacaklarını, uygunsuz ortamların ortadan kaldırılmasına çalışacaklarına dikkati çekerek, şunları söyledi 
     ''Türkiye olarak ilk hedefimiz, Japonya olacak. Brezilya, Çin ve Kostarika'nın da içinde bulunduğu gruptan çıkarak Japonya'ya gitmek istiyoruz. Elimiz boş dönmeyeceğiz. Bunu başaracak güçteyiz. Bunun için çok arzuluyuz. Dünya Kupası'nda Türkiye'nin imajını, futbolunu iyi sunmak istiyoruz. Biz Türkiye olarak tek yürek olduk. El ele Türkiye olarak Güney Kore'ye gidiyoruz. Umarım başarılı oluruz. Allah bizi mapçup etmez. Hep beraber oradan Türkiye'ye gülerek döneriz.'' 
     
     Hakem gelecek 

     Güneş, Dünya Kupası'nda centilmenliğe aykırı ve arkadan hareketler karşısında hakemlerin acımasızlığını göreceklerini, bunu bildiklerini, bu yüzden de kendilerine yardımcı olması için bir hakem arkadaşlarını Antalya kampına çağıracaklarını söyledi. Güney Kore'ye danışman olarak Turgay Biçer'in gideceğini ifade eden Güneş, kafilede doktordan, masöre, malzemecisinden psikiyatristine kadar çok geniş bir kadro bulunacağını belirtti. 
     Dünya Kupası'nın 4 yılda bir oynandığına dikkati çeken Şenol Güneş, ''Biz bu şansı 48 yıl sonra yakaladık. Bunu iyi değerlendirmek istiyoruz. Futbolcular hayatının maçlarını oynamalı. Brezilya grupta favori gözüküyor. Biz özellikle Çin ve Kostarika'yı yenerek gruptan çıkmak istiyoruz'' diye konuştu. 
     Dünya Kupası'nda oynayacak ilk 11 futbolcuyu söylemenin yanlış olduğuna da değinen Güneş, taktik ve kadronun belli olması halinde bunu rakip takımların da bileceğini söyledi. Takımdaki bütün oyuncuların Türkiye'nin en iyi oyuncuları olduğunu, ellerinde hazır bir kadro bulunduğunu ve bu kadroyu tamamlayacak oyuncuların da var olduğunu kaydeden Şenol, ancak 11'i söyleyemeyeceğini kaydetti. 
     Milli takıma çağrılan ama kendi takımlarında oynamayan oyuncular hakkında sorulan bir soruyu yanıtlayan Güneş, ''Ümit Davala, Okan ve Alpay bu durumda. Ancak fiziksel güçleri iyi. Antalya kampında eksiklerimizi göreceğiz. Şu anda bir sıkıntımız yok. kampın amacı da en iyi performansı olan oyuncuları bulmaktır'' diye konuştu. 
     
     Herkes kaptan 

     Şenol Güneş, kaptan Ogün'ün kadroda olmadığı zaman kaptanlığı Hakan'ın, Abdullah'ın yaptığına da işaret ederek, takımda ''herkesin kaptan, herkesin general'' olduğunu, ''yeri geldiğinde bütün oyuncuların kaptan veya general olacağını, takımının iyi bir ordu olduğunu, zamanı gelince savaşacağını'' ifade etti. 
     Dünya Kupası'nda oynadıkları maça göre oyuncuları sahaya sürebileceğini de kaydeden Güneş, Brezilya maçında farklı, Çin ve Kostarika maçlarında farklı oyuncularla oynayabileceklerini, önemli olanın sistem olduğunu vurguladı. 
     Güneş, bu Dünya Kupası'nda yıldız oyuncuların ön plana çıkmayacağını, takım oyununun ön planda olacağını anlatarak, ''Artık takımı tek başına kurtarma devri geçti. Bütün takımlar, takım oyunu oynuyor. Takımlar zaman zaman kötü de olabilir. Türkiye'den hep iyi sonuçlar bekleniyor ama Türkiye de zaman zaman zigzaglar çizebilir'' dedi. 
     
     "Terim'e sevindim" 

     Şenol Güneş, Türkiye liglerinin iyi olması durumunda bunun milli takıma olumlu yansıyacağına da işaret ederek, konuşmasını şöyle tamamladı 
     ''Liglerin kalitesi ne kadar iyi olarsa bu milli takıma o kadar iyi yansır. Bizim bütün kulüplerle ilişkilerimiz iyi. Fatih Terim'in Galatasaray'a gelmesine çok sevindim. Beni mutlu etti. Arkadaşımızdır. 
     İyi ilişkiler kurduğumuz bir kişidir. Lucescu'nun gidişine de üzüldüm. 
     Onunla da iyi ilişkilerimiz vardı. Ancak Fatih Terim'in gelmesine çok sevindim. Bizim Fenerbahçe'den Lorant, Beşiktaş'tan Daum ile de çok iyi ilişkilerimiz vardı. Şu anda transferden önemli olan, Dünya Kupası'dır. Futblcular için Dünya Kupası daha önemlidir.'' Güneş, İsmail Güldüren'in sakat olduğunu bilmediğini, bu konuda bazı yanlış anlamalar olduğunu, bunu bilmemelerinin kendileri için eksi puan olduğunu sözlerine ekledi. 
     Şenol Güneş'in düzenlediği basın toplantısını Türkiye'den kalabalık bir medya ordusunun yanı sıra, Çin'den ve Japonya'dan ikişer gazeteci de izledi. Güneş'in basın toplantısı Lig TV, CNN ve NTV'den naklen yayınlandı. 
     





</TEXT>
</DOC>
