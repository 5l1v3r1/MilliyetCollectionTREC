<DOC>
<DOCNO> 91454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo25.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi Sultanahmet tarihi bir coşku yaşıyor 
</HEADLINE>
<TEXT>

     A Milli Futbol Takımı'nın, 48 yıl aradan sonra katıldığı Dünya Kupası'nda yarı finale yükselmesi İstanbul'un çeşitli semtlerinde büyük bir coşkuyla kutlanıyor. 
     Millilerin Senegal ile yaptığı maçın sona ermesinin ardından özellikle turistlerin uğrak mekanlarından olan Sultanahmet Meydanı'na gelen taraftarlar, ellerinde bayraklarla tezahüratlar yaparak çılgınca eğlendi. 
     Meydan ve çevresinde gezen bazı Japon turistlerin de kutlamalara katıldığı gözlendi. 
     Elde edilen tarihi başarıya Sultanahmet Meydanı'nda bulunan polis ekipleri de katıldı. Araçlarının hoparlörlerinden ''kırmızı, beyaz, en büyük Türkiye'' biçiminde vatandaşlara tezahürat yaptırıldı. 
     
     İSTANBUL EMNİYET MÜDÜRÜ ÖZDEMİR'DEN TELSİZLE UYARI 
     İstanbul'un çeşitli semtlerinde başlayan kutlamalar sonrası, İstanbul Emniyet Müdürü Hasan Özdemir, telsizden ilçe emniyet müdürlerine, ''Vatandaşların sevinç kutlamalarına müdahale edilmesin, olumlu geçen gösteriler olumsuza dönüştürülmesin'' biçiminde bir mesaj yayınlayarak uyarıda bulundu. 
     
     KADIKÖY'DE DE BÜYÜK COŞKU 
     Maçın bitimiyle Altıyol'da toplanan sporseverler, Türk bayrakları ve davullarıyla sevinç gösterilerinde bulundu. 
     Söğütlüçeşme Caddesi'ni trafiğe kapatan sporseverler, İskele Meydanı'na dek yürüyerek buraya başka yerlerden gelen vatandaşlarla buluştu. 
     Sporseverler, meydanda Atatürk Anıtı çevresinde toplanarak İstiklal Marşı okudu. 
     Bu arada maçın bitiş düdüğünden sonra Bahçelievler Belediyesi, kendisine ait olan ilçedeki hoparlörlerden sürekli olarak sirenler çalarak galibiyeti kutladı. 
     
     İTFAİYE VE AMBULANSLAR HAZIR BEKLETİLDİ 
     Taksim'de yaşanan coşku için İstanbul Valiliği gerekli önlemleri aldı. 
     Taksim Meydanı çevresinde itfaiye ve ambulans ekipleri hazır olarak bekletildi. 
     
     10 TELEVİZYON CANLI YAYIN YAPTI 
     Taksim'de yaşanan kutlamaları 10 televizyon canlı olarak tüm Türkiye'ye yayınladı. 
     Meydanda konuşlandırılan canlı yayın ekipleri, gün boyunca buradan canlı yayın yaparak, maç öncesini ve sonrasında yaşanan coşkuyu yayınladı. 
     





</TEXT>
</DOC>
