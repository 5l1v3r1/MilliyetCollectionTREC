<DOC>
<DOCNO> 71949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun19.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ordusu paral 305 yabanc 305 asker alacak 
</HEADLINE>
<TEXT>

     Belçika Savunma Bakanı Andre Flahaut, ülkedeki yabancıların Silahlı Kuvvetler'e paralı asker ve subay olarak alınabilmesi için yasal değişiklik konusunda kararlı olduklarını, ordu bünyesinde yaşanan personel sıkıntısının başka çözümü bulunmadığını söyledi. 
     Belçika ordusu, bir süre önce personel sayısını, yüzde 50 kısıtlama yaparak 40 bine indirmiş ve mecburi askerlik hizmetini kaldırmıştı. 
     Savunma Bakanı Andre Flahaut, Silahlı Kuvvetler'in paralı asker bulmakta çok zorlandığını, gençlerin bu mesleğe ilgi göstermediklerini belirtti. 
     Federe yapılı olan, Flaman ve Valonlardan oluşan Belçika'da ordu personelinin yüzde 60'ının Flaman, yüzde 40'ının Valon olması öngörülüyor. 
     Flahaut, ülkenin Valon kesimindeki gençlerin ve özellikle yabancıların paralı asker olmaya daha istekli olduklarını belirterek, Flaman-Valon kontenjan sınırlamalarının kaldırılmasını da istedi ve Flaman kesiminden asker bulamadıklarını duyurdu. 
     Belçikalı bakan, yabancıların orduya alınmaları konusundaki çalışmalarının ''süratle ilerlediğini'' söyledi ve ''maalesef ülkemizde bir yasa çıkarmak zaman alıyor'' dedi. 
     Flahaut, Lüksemburg'da da yabancılara ordu kapılarının açılacağını, Belçika ve Lüksemburg'un diğer AB ülkelerine ''örnek oluşturacaklarını'' söyledi. 
     






</TEXT>
</DOC>
