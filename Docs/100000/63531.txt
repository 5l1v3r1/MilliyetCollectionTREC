<DOC>
<DOCNO> 63531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/spor/yurundul.html </URL>
<DATE> 2002/01/22/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
F.Bahçe’nin kadrosu 
</HEADLINE>
<TEXT>

     Fenerbahçe geçen seneki kadrosunu bu sezon yeni transferlerle genişletti. Ama bu transferler takımın saha içi eksiklerini giderici yönde değil, eldekilerle benzer yapıdaydı. Bu kadro her zaman vurguladığımız gibi, günümüz futbolunun istediği temel ilkelere sahip değil. 
     Orta sahaya baktığımızda teknik kapasiteli oyunculardan Revivo, Yusuf ve Ceyhun’un devamlılıkları yok, pres yapmıyorlar. Yusuf topla çok oynuyor, bencil hareket ediyor, son noktalarda da iyice güçsüz kalıyor. Ceyhun’da da kronikleşmiş her yerden şut atma hastalığı var. Bu bölgedeki koşan isimlerin oyunu yönlendirme, çabuk ve doğru düşünme özellikleri yok. Ayrıca pres uygulamaları da yetersiz. Sadece koşarak rahatsız ederek rakibi bozuyorlar. Önemli olan zamanlamalı hamlelerle top kazanıp, hemen atak olgunlaştırıp defansları dengesiz yakalamak. Bu çağdaş uygulama gerçekleşmeyince devamlı yerleşmiş savunmaya hücum etme mecburiyeti üretkenliği kısıtlıyor. Kadro yapısı ile ilgili Samsun maçı son canlı örnek. Takım disiplinliydi, koştu, oyunu sürekli karşı alana yıktı, rakibin ileriye çıkma girişimlerini bozdu. Yediği gol dışında kale önü tehlikesi yaşamadı. Ama bu artılara rağmen koşan orta saha teknik yetersizlikten organize olamadı. Çoğu atakta pas zamanlaması ve seçimleri yanlış yapıldı. Etkili pres de uygulanamadığından sürekli baskı pozisyon zenginliği getirmedi. Ele geçen fırsatlar kolektif olgunlukla hazırlanmış girişimler sonucu değil, ani parlamalar ve bireysel becerilere dayalıydı. Fenerbahçe ilerleyen haftalarda daha iyi olacaktır. Ama herkesin gözardı etmemesi gereken bir gerçek var. Bu malzeme ile çok lezzetli bir helva yapmak mümkün değil. 
     Bizim Teknik Direktör Lorant’a bir önerimiz var. Zamanını kendi bilir ama, mümkün olduğunca çabuk günümüz modeli dörtlü defansa geçmek lazım. Galatasaray bu uygulama ile bu günlere geldi. Beşiktaş’ın sezon ortasındaki çıkışı aynı düzene geçtikten sonra başladı. Uche çizgi defansın ustası. Mustafa Doğan ve Mirkovic de hiç yabancı değiller. Ümit Özat da alışır. 
     



 SPOR 

























</TEXT>
</DOC>
