<DOC>
<DOCNO> 78778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/guncel/gun10.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
7’lik deprem 100 yıl sonra 
</HEADLINE>
<TEXT>

Prof.Üşümezsoy Marmara Denizi’ndeki fayın 100 yıl sonra 2 metre kayacağını öne sürdü 
     ÖZKAN DİKMEN TEKİRDAĞ DHA 

     Tekirdağ Belediyesi tarafından düzenlenen bir konferansa katılan Prof. Dr. Şener Üşümezsoy, Marmara Denizi’ndeki fayın her yıl 2 santimetre kaydığını kaydederek "100 yıl sonra 2 metre kayacaktır ve bu da en fazla 7 büyüklüğünde bir deprem yaratabilir" dedi. Toplantı sırasında bazı izleyicilerin sorularına sinirlenen Üşümezsoy, "Depreme karşı nasıl önlem alınmalı " diyen vatandaşa, "Ben konuşmacıyım. Onu vali ve belediye başkanına soracaksınız. Eğer çok korkuyorsanız Tekirdağ’dan taşınacaksınız" karşılığını verdi. 
     
     İzdiham oldu 
     17 Ağustos depremi sonrası basın ve bilimin iç içe geçtiğini söyleyen Üşümezsoy şöyle konuştu "Çeşitli bilim adamları farklı görüşler ortaya attı. Bu farklılıklarla birlikte bilime inancın sarsıldığını sanıyorum". Marmara’daki olası bir depremde en fazla etkilenecek yerleşim birimlerinden biri olarak gösterilen Tekirdağ’da vatandaşlar, Üşümezsoy’un konferansına büyük ilgi gösterdi. Vatandaşlar belediye salonunu tıklım tıklım doldurdu. 400 kişilik salona 600 kişi girerken çok sayıda kişi de dışarda kaldı. 
     



 GÜNCEL 




























</TEXT>
</DOC>
