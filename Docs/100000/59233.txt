<DOC>
<DOCNO> 59233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yasam/ayas.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Suya battık 
</HEADLINE>
<TEXT>

Değiştirilen dere yatakları, ıslah edilmemiş dereler ve altyapısızlık yüzünden ülke sellere teslim oldu... 
     BÜLENT ÖZDEMİR İstanbul, DOĞAN HABER AJANSI 

     Türkiye'yi etkisi altına alan yağışlı hava yaşamı felç etti. Önce kar ve tipiyle boğuşan Trakya, şimdi de sellere teslim oldu. Yağışla birlikte karlar eriyince, kabaran nehirler ve dereler taştı. Bu arada bölgeden ölüm haberleri de geliyor. Mahsur kalan avcıları kurtarmak için nehre giren bir kişi yaşamını yitirirken, Edirne'de bir avcı donarak öldü. 
     Kırklareli'nin Katrınca köyünde ise ördek avına giden 5 avcı, sığındıkları avcı kulübesinin bulunduğu bölüm sular altında kalınca mahsur kaldı. Avcılar, 19 saat sonra helikopterle kurtarılabildi. 
     Edirne Uzunköprü'de de beş avcı, Ergene Nehri'ndeki su seviyesi artınca bir ağaca çıktı. Avcılar, 10 saat sonra jandarmaya ait motorla kurtarıldılar. 
     
     Porsuk Çayı taştı 
     Eskişehir'de önceki akşam başlayan yağmur ile kar sularının erimesi sonucu, Porsuk Çayı taşarken, Düzce'nin Akçakoca İlçesi'nde de SİT alanı olan bölgede koruma altına alınan 45 evden biri, fırtınadan çöktü. Konya'da ise lodos ve yağışlar hayatı olumsuz etkiliyor. Derbent İlçesi'nde gece başlayan yağmurla birlikte gelen sel suları nedeniyle 18 ev çöktü, 4 bin dekar ekili alan sular altında kaldı. 
     
     Çerkezköy 'Balçıkköy' oldu 
     Sel felaketine uğrayan Çerkezköy'de sular çekilirken, bazı bölgelerdeki tahliye çalışmaları devam ediyor. İlçe sudan sonra bu kez de çamura teslim oldu. Elektriklerin sık sık kesildiği Çerkezköy’ün Belediye Başkanı Mehmet Uz, aşırı yağışların yanı sıra Pınarça Deresi'nin yatağının değiştirilmesinin de selde etken olduğunu söyleyerek şöyle konuştu "Doğal yapıyı bozmamak lazım. Rant uğruna 100 yıllık yatak değişirse, doğa da intikamını alır." 
     
Dikkat Yine yağış geliyor      ANKARA Milliyet 

     Türkiye bugünden itibaren Orta Akdeniz üzerinden gelen yeni bir yağışlı havanın etkisine girecek. Yağışlar Ege, Marmara’nın güney ve doğusuyla Batı Akdeniz’de etkili olacak. Meteorolojiden yapılan "meteorolojik uyarı"ya göre yağışlar Güney Ege ve Batı Akdeniz'den başlamak üzere, genellikle yağmur ve yer yer sağanak şeklinde olacak ve zamanla tüm yurtta görülecek. 
     Hava sıcaklıkları ise kuvvetli lodosla birlikte yurdun güney, batı ve orta bölgelerinde yağışa rağmen artacak. Hafta sonunda ise kuzey ve iç kesimlerde tekrar azalacak. 
     



 YAŞAM 


















</TEXT>
</DOC>
