<DOC>
<DOCNO> 58307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/soneko19.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık'tan, doları kamu bankalarının topladığı iddiasına yanıt.. 
</HEADLINE>
<TEXT>

     Kamu Bankaları Ortak Yönetim Kurulu Başkanı Vural Akışık, bayram öncesi döviz fiyatının yükselmesinde kamu bankalarının alım yapmasının da etkisi olduğuna dair iddialara karşılık, ''O gün piyasalardan aldığımız para 4-5 milyon dolardı ve normal müşteri talebimizdi'' dedi. 
     Akışık, büyük bir banka olduklarını ve bu büyüklükteki bir bankanın 4-5 milyon dolar almasının normal olduğunu ve bu talebin arkasında müşteri talebinin bulunduğunu söyledi. Akışık, şöyle konuştu 
     ''Bunu açık açık söylüyorum. Piyasalarda dövizin fiyatının kaç para olduğu, yüksek olduğu, az olduğu, ne bizim görev tanımımızda var ne de bizim işimiz. Ama bankacılık yapmak işimiz. Döviz alırız, satarız, müşteri talebini yerine getiririz. İşimiz o.'' Bu arada Akışık, Tüsiad toplantısı sırasında, basın mensuplarıyla yaptığı sohbette, Ziraat Bankası'nın kısa vadeli gecelik piyasada fonlaması gereken miktar bulunmadığını, Halkbank'ın ise 1.4 katrilyonu yedi günlük, 1.4 katrilyonu da 14 günlük olmak üzere kısa vadeli fonlanması gereken tutar olduğunu kaydetti. 
     






</TEXT>
</DOC>
