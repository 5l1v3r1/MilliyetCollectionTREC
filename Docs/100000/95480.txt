<DOC>
<DOCNO> 95480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/yazar/altan.html </URL>
<DATE> 2002/07/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Bu da geçer yahu"... 
</HEADLINE>
<TEXT>

     Önümüzdeki yılın temmuz ortasında gazete manşetleri kimbilir nasıl olacak Ve kimbilir nasıl geçecek önümüzdeki 365 gün 
     
     1933’te Edirne’de ilkokula başladığımda, 5’inci sınıf öğrencisi olmak, o kadar muhteşem ve uzak görünürdü ki gözüme... Babamın Edirne’den sonra Ankara’ya atanmasıyla, ilkokul 3’üncü sınıfı da Ankara’da bitirmiştim. Annem, babam, 1 yaşındaki kız kardeşim ve ben... Hayat, her sayfasında hep aynı fotoğrafın tekrarlandığı, sayfaları çoğalsa bile monotonluğu hiç değişmeyen garip bir albüm gibiydi. 
     
     Derken 1936 yılı eylülünün son günü akşamı, babam beni Galatasaray Lisesi’nin Ortaköy’deki ilkokul bölümüne götürüp bırakıverdi. Okul ertesi sabah açılıyordu. Göztepe’den kalkıp, saat sabahın 8’inde Ortaköy’de olmak için, yola çok erken çıkmak gerektiğinden beni akşamdan götürüp bırakmayı yeğlemişlerdi yatılı okula... Zaten babamla annem de, ertesi gün Ankara’ya dönüyorlardı... 
     
     Babamla vedalaşamamıştık bile. Belki ayrılıken ağlarım diye, babam usulca sıvışıvermişti bana çaktırmadan... 
     Hiç bilmediğim, deniz kıyısındaki koskocaman beyaz bir binanın inlerle cinlerin top oynadığı, demir parmaklıklı uzun rıhtımında, yapayalnız kalıvermiştim... 
     8 yaşında, bir akşamüstü deniz kıyısına bırakılıvermiş, tek başına bir çocuk... 
     Her sayfasında hep aynı fotoğrafın bulunduğu monoton albüm, bir anda değişivermişti. Ve 5’inci sınıf hala çok uzaktaydı. Üstelik şimdi bir de hazırlık sınıfı okuyacaktım... 
     
     İlkokul bitti. Bu kez de, lise son sınıf çok uzaklarda görünüyordu... Lise bittikten sonra, aynı uzaklıkta görünen fakültenin son sınıfıydı. O da bittikten sonra, 30 yaş çok uzaklardaydı... 
     
     Göztepe’deki köşkte, ciciannemin babası, Rufai Dergahı Şeyhi Kırkanahtarlı Mustafa Efendi döneminden kalma, ünlü hattatların elyazması tabloları asılıydı duvarlarda. 
     Bunlardan birinde de, babamın çok sevdiği "Bu da geçer yahu" yazılı olduğunu biliyordum. 
     Her sayfasında hep aynı fotoğraf varmış gibi görünen garip albüm, aslında hep değişim halindeydi ve bunu albümün sayfalarını geriye doğru çevirince anlıyordun.. 
     
     Bağlar bahçeler, çamlar, atkestaneleri, toprak yollar, ekin tarlaları Göztepe’si de, hiç değişmiyormuş gibi dururdu. Henüz tramvay bile gelmemişti Bağdat Caddesi’ne... 
     Dedem de sağdı, ciciannem de, babam da, babaannem de, dayım da... 
     Yine aynı yerde oturuyorum. O canım özenli, bakımlı, bostan kuyulu, beş dönümlük bağlı, sebzelikli yıldız çiçekleriyle, karanfillerle, aslanağızlarıyla donanmış bahçe eriyip, 50 metre yüksekliğinde, 42 daireli bir apartmana dönüşmüş... 
     Artık konuşamayan ve kimseyi de tanıyamayan annem, alt katta Ahmet Altan, yan katta Mehmet Altan dördüncü katta Zeynep Bakan da, eski dut ağaçlarının olduğu yerdeki başka bir apartmanın üst dairesinde oturuyor. Bizim iki yüz yıllık kalabalık ailenin bireyleri, sürekli miras kavgalarının asidi içinde, birer asalak olarak ihtiyarlayıp, birbirlerine küs öldüklerinden ben hiç sevmedim ne miras değerlendirmeyi, ne miras hesaplarına güvenmeyi... 
     
     Yine doğduğum yerde her sabah, kendi dilimde adı "pancar motoru" olan bizim yazı makinesi, takırdar durur... 
     Tüm hayatımı doldurmuş olan o musikinin finali de, birbirinden hiç ayrışmamış bir saç örgüsü ikizliğinde, ortaklaşa karışsın isterim sessizliğe... 
     Ve yine karşımda çağdaş hattat Ethem Çalışkan’ın armağanı, elyazması bir dizesi var Karacaoğlan’ın 
     "Kadrin bilmeyenler alır eline 
     Onun için boynu bükük menevşe" 
     
     Politika sahneleri, üstündeyken tanrısal boyutlarda göründüğün sanal bir alemdir. İtiş kakış arasında zor bela yakalanmış olan baş rol, hiç bitmeyecek sanılır. Oysa rol de, oyun da, hep biter bir yerlerde... Açlığı çekilen "var olma"yı, yeterince anıtlaştırmaya sanal peteği elvermez ne politika sahnelerinin, ne politika oyunlarının... 
     "O da yalan, bu da yalan - var biraz da sen oyalan" saptamasıyla, "Bu da geçer yahu" muskası arasında sanki gürül gürül akan bir şelaleymiş gibiyken, sokağa dökülmüş bir bulaşık suyuna dönerek, silinir gidersin... 
     
     Bakalım önümüzdeki yılın temmuz ortasında, gazete manşetleri nasıl olacak 
     
     







Yeni oluşum solda mı 


"Bu da geçer yahu"... 


Mühendisler ve... 


Derviş’in konumu 


Clinton’ın dünya görüşü 


Siyasal istikrar için Cem, Derviş, Özkan... 


Sürpriz umut 


Batan geminin salları 


Fen - edebiyat mezunlarına müjde 


Kriz bir fırsat da olabilir... 


Örneklere bakın tercihinizi yapın 


Avrupa yolu, Beşiktaş çarşısından geçer... 


Çağdaş Anadolu Partisi 


Özkan’ın özverisi 


Karısının kolunu kırana cezanın nesi tuhaf 


ABD’de bilanço oyunu’na 10 yıl hapis 


</TEXT>
</DOC>
