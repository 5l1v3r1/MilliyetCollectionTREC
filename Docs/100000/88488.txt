<DOC>
<DOCNO> 88488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun10.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerialı uzman "Kıbrıs konusu tren kazasına doğru gidiyor" 
</HEADLINE>
<TEXT>

     Washington'daki düşünce kuruluşu Heritage Foundation'ın uzmanlarından John Hulsman, Kıbrıs konusundaki gelişmelerin ''bir tren kazasına doğru'' ilerlediğini ve ABD'nin hemen bu konuya müdahale etmesi gerektiğini savundu. 
     TÜSİAD Washington temsilciliği, Türkiye ile yakından ilgilenen kısıtlı sayıda katılımcının davetli olduğu ve ''Türk-Amerikan İlişkileri İkili ve Bölgesel İşbirliği Perspektifleri'' konulu panel düzenledi. 
     Panelde konuşan Hulsman, ''ABD'de, ne Beyaz Saray ne de kongre Kıbrıs hakkında konuşuyor. Avrupa Birliği'ne sorarsanız, Kıbrıs meselesi çözüldü. Kıbrıs Rum Kesimi'ni yıl sonunda, bütün kriterleri karşıladı diyerek üyeliğe alacaklar. Sonra Türkler düşünsün diyecekler. ABD'de kimse, durumun Amerikan çıkarları için yaratacağı tehlikenin farkında değil'' dedi. 
     Hulsman, Kıbrıs'ın çözümden önce AB'ye alınması halinde, Türkiye'nin AB ile ilişkilerinin de gerileceğini ve Irak'ta operasyona hazırlanan bir ABD'nin, bunu istemeyeceğini söyledi. AB içinde Türkiye'yi almak istemeyenlerin, Kıbrıs Rum Kesimi'nin AB'ye tek taraflı alınmasıyla rahatlayacağını ve Türkiye'nin bu duruma göstereceği tepkiyle Türkiye'nin AB üyeliğinin önünü kesmeyi planladıklarını savundu. 
     AB'nin en azından Türkiye'ye, üyelik müzakerelerinin başlayacağı bir tarih vermesi gerektiğini belirten Hulsman, bu yönde ABD'nin de ''gizli diplomasiyle'' destek vermesinin önemli olacağını kaydetti. 
     Panelde, ''gelecek yıl bu sıralarda Kıbrıs'ı ve Türkiye'nin AB ile ilişkilerini nerede görüyorsunuz'' sorusu üzerine, Hulsman şunları söyledi 
     ''Kıbrıslı Rumlar, kurşun kalemlerini açıyor, kameralara gülümseyerek toplantılara katılıyor ve saatin dolmasını bekliyorlar. Onlar kendi payına durumu, bitmiş bir anlaşma olarak görüyor. Yıl sonunda AB'ye girmeyi bekliyorlar. İşler bir tren kazasına doğru ilerliyor. Türk insanı zaten AB konusunda şüpheci. Elbette Türkiye, üyelik için gerekenleri yerine getirmede, elinden geleni yapmalı. Ancak durum, ABD için de büyük tehlike arz ediyor. ABD, aktif olarak bu meseleye elini atmalı. Kıbrıs sorununun çözümü için elinden gelen her şeyi hem de çok acilen yapmalı.'' John Hulsman, ''kendimizi en kötüsüne hazırlamalıyız. Çünkü muhtemelen bu tren kazası olacak. O zaman biz de sektörel ticaret anlaşmalarına yöneliriz'' diye konuştu. 
     Benzer yönde görüş, ABD'nin eski Savunma Bakan Yardımcısı ve şu sırada Pentagon'un danışmanı olan Richard Perle tarafından dile getirilmişti. Perle, AB'nin Türkiye'yi üyeliğe almayacağını ve bu çerçevede Türk-Amerikan ilişkilerinin, serbest ticaret anlaşması benzeri anlaşmalarla güçlendirilmesi gerektiğini söylemişti. 
     Washington'daki gözlemciler, Türkiye'nin, AB ile ABD arasında seçim yapması gerekmediğine ve zaten ABD ile yakın müttefiklik ilişkisi bulunduğuna dikkati çekiyorlar. 
     





</TEXT>
</DOC>
