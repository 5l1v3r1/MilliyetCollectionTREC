<DOC>
<DOCNO> 56884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur26.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten Saadet Partililere "Ben siyasetçi değilim" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, siyasete gireceğine yönelik yorumların tamamen kendisi dışında spekülasyon olduğunu belirterek, "Kendimi siyasetçi olarak değil teknokrat olarak görüyorum" dedi. 
     Derviş'in SP Genel Başkanı Recai Kutan'ı ziyareti, SP'lilerin eleştirileri ve soruları nedeniyle karşılıklı diyalog halinde geçti. Edinilen bilgilere göre görüşmede, SP'lilerin sorularına karşılık Derviş'in verdiği yanıtlarda altını çizdiği konular şöyle 
     
     Siyasetçi değilim 
     "-Siyasete gireceğim yönündeki yorumlar benim dışımda ve tamamen spekülasyon. Ben yıllardır Türkiye'nin dışındayım. Türkiye'yi seven bir kişiyim. Davet edildim, geldim. Bilgi sahibi bir insan olarak davet edildim. 
     Siyasetçiden çok kendimi teknisyen, teknokrat olarak görüyorum. Ben Türkiye'nin ne kadarlık bir süre içinde iç ve dış borçlarından kurtulabileceği üzerinde çalışıyorum. 
     Türkiye'yi yeterince tanımıyorum, bunu daha önce de söyledim. Ama tanımaya çalışıyorum. 
     
     ABD desteği stratejik 
     -Dünyada sermayenin lehine işleyen haksız bir durum var. Uzun vadede bu sorun devam eder. Ama biz faiz dışı fazla kalemini yükseltmek istiyoruz. Pahalı ve kısa vadeli borçlarla, uzun vadeli borçları takas etmek istiyoruz. Bunun için de en uygun kaynaklar IMF ve Dünya Bankası. Bu nedenle IMF'nin istediklerini yapmak durumundayız. ABD son dönemde Türkiye'nin stratejik konumu gereği bize destek veriyor ama bunun için içerde de fedakarlıklar gerekiyor. 10 milyar dolarlık yardım İcra Kurulu'nda henüz onaylanmadı. Bunun için İhale, Tütün ve Yabancı Sermaye Yasalarını çıkarmak durumundayız. 
     
     Hükümet sorunu yok 
     Yeni bir hükümet de çözüm olmaz. Hangi hükümet gelirse gelsin sıkıntıları çözmek zorunda. Bu nedenle sorunları hep birlikte elbirliğiyle çözmeliyiz. Teknik ayrılıklarımız olsa da asgari müştereklerde birlik olmalıyız. 
     
     Bankalar önemli 
     Özel bankaları fon kapsamına almak yerine iyi işletmek ve rehabilite etmek daha doğru. Özel bankalar olmasaydı, yabancılar gelir banka kurardı. Bu nedenle özel bankalar çok önemli." 
     






</TEXT>
</DOC>
