<DOC>
<DOCNO> 84905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/soneko04.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp geçitte yapıma doğru... 
</HEADLINE>
<TEXT>

     Dünyanın en büyük metropolleri arasında yer alan İstanbul'un kentiçi trafiğine uzun vadede çözüm getirecek, Avrupa-Asya arasında yeni bir karayolu geçidini oluşturacak ''Marmaray'' sistemi inşaatında geri sayım başladı. 
     Demiryolları, Limanlar ve Hava Meydanları DLH Genel Müdürlüğü'nün Haziran ayı içinde tüp geçit ile bağlantı yolların yapımını gerçekleştirecek olan inşaat ihalesine yönelik ön seçim çalışmalarını başlatacağı öğrenildi. 
     Sistemin yapımını finanse eden Japonya Uluslararası İşbirliği Bankası JBIC onayının alınmasının ardından Haziran ayı sonunda DLH Genel Müdürlüğü'nce firmalara çağrıda bulunularak inşaat işlerine yönelik önseçim başvurularının alınması planlanıyor. 
     Gerek mühendislik çalışmaları için gerekli finansmanı, gerekse inşaat aşamasında gerekli dış krediyi bulma konusunda destek sağlayan JBIC'nin belirlediği kriterler çerçevesinde gerçekleştirilecek olan inşaat ihalesinde, Türk-Japon firmalarının önceliği olacak. Taraflar arasında varılan mutabakat çerçevesinde söz konusu ''Marmaray'' sisteminin yapımı ile ilgili inşaat ihalesine Türk-Japon firmalar ortaklığından kurulu konsorsiyumlar müracaat edebilecekler. 
     DLH'nin Haziran ayı içinde açmayı planladığı uluslararası ihale kapsamında İstanbul boğazına uygulanacak batırma tüp modeli şeklindeki tüp geçidin anahtar teslim yapımı ve 13 km.lik yaklaşık tünellerinin inşaatı bulunuyor. 
     JBIC ile yapılan kredi anlaşmasına göre, projenin mühendislik ve müşavirlik konsorsiyumunun işe başlamasından itibaren 6 ay sonra ihale için ön seçim ilanının yapılması planlanmıştı. 
     Bu arada öncelikli olarak tüp geçidin inşa edileceği güzergah ile sistemin geçiş yapacağı bölgelerde deprem riskinin bulunup bulunmamasına yönelik ilk somut araştırmalar da sistemin mühendislik müşavirlik ve kontrolörlüğünü yürüten uluslararası konsorsiyum tarafından yapılacak. 
     Pasific Consult Int.Oriental - Yüksel Proje- Jarts- Parsons Brinckherhoff grubunun önümüzdeki günlerde depremle ilgili olarak boğazda yapılacak sismik sondaj çalışmalarına başlaması bekleniyor. 
     2005 yılı sonunda hizmete alınması öngörülen Marmaray sistemi 
     saatte 70 bin yolcu taşıma kapasitesine sahip olacak. 
     





</TEXT>
</DOC>
