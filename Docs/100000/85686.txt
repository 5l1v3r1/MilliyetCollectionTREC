<DOC>
<DOCNO> 85686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun43.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı bir kadın Şah Pehlevi'nin kızı olduğunu iddia etti 
</HEADLINE>
<TEXT>

     İranlı bir kadın, son İran Şahı Muhammed Rıza Pehlevi'nin kızı olduğu iddiasıyla mahkemeye başvurarak, şah ailesini doğduktan hemen sonra kendisini başka bir bebekle değiştirerek kraliyet haklarından mahrum bırakmakla suçladı. 
     Abrar gazetesinin bugünkü haberine göre, Masume adlı kadın, mahkemede yargıca gerçek adının Fomika Pehlevi olduğunu ve Şah Muhammed Rıza Pehlevi'nin en büyük oğlu ve eski veliaht prens Rıza Pehlevi ile aynı günde doğduğunu iddia etti. 
     Masume, ''Doğduktan sonra Pehlevi ailesi beni hastanede erkek bir çocukla değiştirdi ve sahte kimlikle beni bir adama verdiler. Şah ailesi veliaht prens olması için bir erkek çocuk istiyordu'' dedi. 
     Gazete, Masume'nin, prenses olma hevesi taşımadığını, yalnızca DNA testi ile gerçeklerin ortaya çıkmasını istediğini söylediğini yazdı. 
     Mahkeme yargıcı, konuya ilişkin kararını ileri bir tarihte vereceğini söyleyerek, bu süre zarfında kadının psikolojik teste tabi tutulması talimatını verdi. 
     Şah ve ailesi, 1979 yılındaki İran İslam Devrimi'nden önce ülkeden kaçmış, Şah Muhammed Rıza Pehlevi sürgünde ölmüş ve Mısır'da toprağa verilmişti. Eski veliaht prens Rıza Pehlevi yaşamını ABD'de sürdürüyor. 
     





</TEXT>
</DOC>
