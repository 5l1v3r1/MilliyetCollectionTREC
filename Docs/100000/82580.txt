<DOC>
<DOCNO> 82580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun07.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ABD'de Arafat ve Arabistan'ın terörü desteklediğini anlatıyor 
</HEADLINE>
<TEXT>

     İsrail Başbakanı Ariel Şaron'un bugün Beyaz Saray'da ABD Başkanı George Bush ile yapacağı görüşme öncesinde İsrail, Suudi Arabistan'ı teröre mali destekle suçlayan bir rapor açıkladı. 
     İsrail'in Washington Büyükelçiliğinde düzenlenen basın toplantısında, Şaron'un ABD ziyaretine eşlik eden İsrail Eğitim Bakanı Limor Livnat, 85 sayfalık bir rapor dağıttı. 
     Bu raporda, Suudi Arabistan'ın, Filistinli intihar bombacıları ve terör örgütü Hamas'a önemli ölçüde mali yardım sağladığı iddia edildi. 
     İsrail raporunda, Suudi Arabistan'ın, son 16 ayda 135 milyon doları, İsrail karşıtı teröre aktardığı öne sürüldü. 
     Raporun, kısa süre önce ABD'de Bush ile görüşen Suudi Arabistan Veliaht Prensi Abdullah ile Amerikan yönetimi arasındaki son yakınlaşmanın ardından açıklanması ise dikkati çekti. 
     Prens Abdullah, İsrail'in 1967 Ortadoğu savaşı öncesi sınırlarına çekilmesi karşılığında Arap-İsrail barışı önermişti. 
     İsrail Başbakanı Şaron'un yanında ise 100 sayfalık ayrı bir rapor var. Bu raporda, Filistin yönetimi lideri Yaser Arafat'ın, ABD ve AB'den gelen fonlarla intihar bombacılarına mali destek sağladığı ileri sürülüyor. 
     Filistinli yetkililer, raporda sunulan belgelerin düzmece olduğunu söylemişlerdi. 
     Şaron, Arafat'ı ''terörist'' olarak gösterip, İsrail-Filistin meselesinden silmek amacını taşırken, Amerikan yönetimi yetkilileri ise Şaron'a, ''Arafat'ın alternatifi yok'' mesajı vermeye hazırlanıyor. 
     Beyaz Saray kaynakları, ABD Başkanı Bush'un, Şaron'a, ''ileride bir barış anlaşması imzalanacaksa Arafat ile imzalanacak. Arafat, Filistin halkı ve uluslararası camia tarafından tanınmış bir liderdir'' diyeceğini belirtiyorlar. 
     
     BARIŞ ÖNERİSİ 
     İsrail Başbakanı'nın, Bush ile görüşmesinde, bir barış önerisi sunması da bekleniyor. Ancak bu öneride Arafat'ın yer almadığı, Filistin yönetiminin yeni baştan yapılandırılması, bölgesel barış konferansına zemin hazırlanması gibi unsurların bulunduğu kaydediliyor. Yaz aylarında gerçekleştirilmesi düşünülen bu konferansın Türkiye'de yapılması da söz konusu. Filistin devletinin kuruluşuna ilişkin bir tarihin ise bu planda yer almadığı belirtiliyor. 
     Şaron, Washington'da, ABD Dışişleri Bakanı Colin Powell ve ABD Savunma Bakanı Donald Rumsfeld ile görüşmesinin ardından, anti-semitizme karşı savaşan bir Musevi derneği olan Anti Defamasyon Ligi adlı kuruluşta da konuştu. 
     Şaron, konuşmasında, ABD'nin terörizme karşı savaşı ve İsrail'in Filistin topraklarındaki operasyonları arasında paralellik kurdu. 
     Ariel Şaron, ''terörizme karşı savaş, dünyanın her yerinde, ister Afganistan, Cenin, Nablus olsun, ister Washington veya Kudüs sokakları olsun, ahlaki ve stratejik olarak haklıdır'' dedi. 
     
     ABD'YE CENİN TEŞEKKÜRÜ 
     Öte yandan, Şaron, Cenin'deki mülteci kampında katliam yapıldığı iddialarını ısrarla yalanladı. 
     Şaron, Birleşmiş Milletler'in, katliam iddialarını araştırmak üzere oluşturduğu misyonun, Amerikan yetkililerinin nüfuzu sayesinde dağıldığını belirterek, bu nedenle başta Colin Powell olmak üzere Amerikan yönetimine teşekkür etti. 
     Ariel Şaron, ''çok karmaşık bir durumdu. Amerika olmasaydı sıkışabilirdik'' dedi. İsrail'in geçen ay Cenin'e saldırısı 8 gün sürmüştü. 
     İsrail Başbakanı Şaron konuşurken, 100 kadar Filistinli, toplantının yapıldığı otel önünde gösteri düzenledi. Göstericiler, ''Şaron yılın teröristi'', ''Filistin'e özgürlük'' gibi pankartlarla İsrail'in eylemlerini protesto ettiler. 
     





</TEXT>
</DOC>
