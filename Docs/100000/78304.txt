<DOC>
<DOCNO> 78304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/yazar/temelkuran.html </URL>
<DATE> 2002/04/14/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Tay tay yıldız Petek Dinçöz 
</HEADLINE>
<TEXT>
Bir yıldızın hayat müfredatı 
"Hayat Bilgisi Teyzeler" tarafından kadın günlerinde bilenen küçük hanımlar ne zaman hakikaten mutlu olur "Küçük yaşta aldım sazı elime Neonlarla yazdırdım adımı Maksim’e" bir hayat neden kurulur 
     Eve gelen teyzelerle oturmaya bayılan "tini mini hanımlar", hayatın sırrını, dizlerindeki yaraların kabuklarını tatlı tatlı kaldıran, çamurdan köfteler yapıp üstünü başını berbat eden, oğlan çocuklarıyla "Ben de misket oynayabilirim" çekişmesine girip kalbi kırılan yaşıtlarından daha erken öğrenirler. Pastalı, börekli günlerde teyzelerinden edindikleri "işleri idare etme" bilgisini ve hiçbir yüksek öğrenim müfredatında bulunmayan "güçsüzlüğünü güce çevirmeye" yönelik kadınsal özlü sözleri erken yaşta bellerler. Tini mini hanımlar, akıl hocalarını dikkatle dinlerken, teyzeler de uğruna saçlarını süpürge ettikleri erkek dünyasından intikamlarını usul usul alacak "güzel prensese" bütün öğrendiklerini öğretmek için hırsla yarışırlar. Bu işler böyledir. Prensesler hayata böyle hazırlanır, asla yumuşamamak üzere çaylar pastalar arasında iyice bilenirler. Zamanı gelince de... 
     
Maksim’in küçük hanımı      Annesinin topuklu ayakkabılarını giyip "kadıncılık oynayan" küçük kızlar gibi salınıyor Maksim Sahnesi’nde Petek Dinçöz. Türkiye’nin büyüteceği yeni küçük kız, sazlarla tıpkı star ablaları gibi şakalaşmaya çalışırken, esprilerinin ve el şakalarının havada kalmasına hiç aldırmıyor. Kendine sonsuz güveni, "küçük yaşta aldım sazı elime, neonlarla yazdırdım adımı Maksim’e" vaziyetinden değil, evin küçük kızlarının sonsuz şımarıklık hakkından geliyor sanki. Kendini izleyen bakanı gidip "Uyuma, uyuma " diye dürtüklemesi, eve gelen misafirlerin yaşadığı "Kızsam mı, sevsem mi " türünden gergin bir tereddüt yaşatıyor müşterilere. Fakat ne gam Zira izleyenlerde o tuhaf alttan alma hali. Sadece bir misafirlik boyunca katlanılacakları kız çocuğu gibi geçiştiriyorlar durumu. Bir tek o biliyor sanki bu misafirliğin, herkesin sandığından uzun süreceğini "Shakira, Jennifer Lopez de kim oluyor Ben oynayayım da görün" gibi laflarla fışkırttığı "Ben de varım" psikolojilerine misafirlik adabı uyarınca gösterilen tahammülün sınırlarını zorluyor durmadan. Cılız sesi tüylü, payetli bir giysi ve saç kalabalığı içinde iyice erirken "Piyasada iddialıyım" yürüyüşünü bir an elden bırakmaması gerektiğini pekiyi biliyor o. Tini mini hanım, "Hayat Bilgisi Teyzelerden" öğrendiği "Alçakgönüllü olma, öyle zannederler" ünitesini kendi kendine tekrar etmek zorunda kalıyor durmadan. Ve yavaş yavaş "Sende kaldı Bende kaldı Dünde kaldı" oluyor o "patlamadan" önceki bütün o "sevgi dolu, güzel insan" olma zorunluluğu. Seda Abla’sından assolistlik için izin alması, bütün ablalarına hürmetler sunma mecburiyeti sadece kısa bir süre için daha katlanmak zorunda kalınacak görgü kuralları gibi sanki. 
     
Yıldızı kim yaratır      Kadri bilinmemiş eski Türk yazarlarından Nahit Sırrı Örik’in "Yıldız Olmak Kolay mı " Oğlak Yayınları kitabında gazinocu adam sahneye yeni çıkan kıza şöyle der 
     "Yıldızı halk yaratmaz. Yıldızı İstanbul yaratır." 
     Kitabın başka bir yerinde de yazarın kendisi söylüyordu galiba 
     "Bir kadını yıldız yapan bir adamın inadıdır." 
     Her ne kadar Maksim’in kadınlar matinesinde Petek Hanım çıkınca küçük bir halk tepkisi olmuş ve masalar boşalmışsa da tini mini hanım yıldız yapılacak, besbelli. Kendisinin de çekinmeden telaffuz ettiği üzere magazin televizyonu dünyasında muteber bir isim olan erkek arkadaşı ondan desteğini esirgemeyecek. Bu sebepten sahnelerin ağır topları, magazin programlarında rezil edilmemek için Dinçöz’ün star olarak yetiştirilmesine destek olacaklar. Vesaire vesaire... 
     O değil de, tini mini hanımın kameralar ona çevrilince, deklanşörlere basılacağını anlayınca yaptığı bir şey var, o biraz acıklı. Ağır bir kadın gibi görünmesini engellediğini düşünüyor olmalı gülümsemenin. Tam görüntüleneceği anda o vamp hallerine giriveriyor. Alt dudağı düşürmeler, alttan bakmalar, yırtıcı gözler falan. Sanki annesinin topuklu ayakkabılarıyla yakalanan ve her adımda sendelemesine rağmen "Bu ayakkabılar benim ki " diyen bir kız çocuğu gibi, o derece çaresiz yani. 
     Şahsen merak ederim hep 
     Genç bir kadın, gülümsemesini azaltan bir hayat için neden bu kadar didinir Merak ediyor insan "Hayat Bilgisi Teyzeler" tarafından bilenen tini mini kadınlar ne zaman hakikaten mutlu olur 
     
     







Vay benim köse sakalım... 


Türban 2002 


Yücelen'den Müdüre destek 


Jenin katliamı, Şaronizm, intihar terörizmi 


Sinemalarım 


Sıra bizim kuşakta 


Avrupa Birliği'ne giriş sürecinde eğitim 


Sahip olduğumuz tek şey yaşadığımız andır 


Mardin'in kayık ve sal tarifesi 


Işıkara'dan Abdülhamid'e deprem jurnalleri 


Bankacıyla gazetecinin köşe yazarı olarak farkı 


Bir yıldızın hayat müfredatı 


Siz "ne"siniz 


Yeni lider adayı hakkında 


Büyümenin önündeki en büyük engel kafalarımızda 


Her soruna bakıyoruz gençleri unutuyoruz 


Türkiye altın takı ülkesi olur mu 


</TEXT>
</DOC>
