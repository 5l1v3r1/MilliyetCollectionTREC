<DOC>
<DOCNO> 53278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur16.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste banka soyanlar, çaldıkları kredi kartlarını kullandı 
</HEADLINE>
<TEXT>

     TBMM Başkanı Ömer İzgi, Vakıfbank'ın Meclis Şubesi'nden çalınan kredi kartlarıyla mudi hesaplarından yaklaşık 15 milyar lira çekildiğini, ancak bankanın bu paraları anında geri ödediği için hiçbir müşterisinin şu anda zararda olmadığını bildirdi. 
     İzgi, DYP Genel Başkanı Tansu Çiller ile görüşmesinden sonra gazetecilerin konuya ilişkin sorularını yanıtladı. İzgi, Meclis içerisindeki Vakıflar Bankası şubesinin hırsızlar tarafından soyulabilmiş olmasının önemli olduğuna dikkati çekerek, şöyle devam etti 
     ''Ancak yaptığımız tahkikatta, o şubenin de çok büyük ihmalkarlıklar içinde olduğunu tespit ettik. Kredi kartları, banka içinde kasaya konmamış biçimde, dışarıda açıkta bulunuyor. Bunu da bütün oradaki çalışanlar biliyor zaten. Onun dışında kuşku uyandırıcı başka olaylar da var. Dış cepheden kapı zorlanarak açılmış deniyor ama onun içinde bir de açılması çok mümkün olmayan parmaklıklı kapı var. O kapı iki anahtarlı, anahtarın birisi kilitlenmemiş, zorlanmadan açılmış deniyor. Bunlar çözümlenmesi gereken sorular olarak duruyor karşımızda.'' 
     
     Aydınlanacak gibi görünüyor 
     İzgi, ''şüpheler çalışanlar üzerinde mi '' sorusuna da, şu karşılığı verdi 
     ''Öyle bir şey demek istemiyorum ama ulu orta kredi kartlarının ortaya konması yanlış bir şey, şifreleri de o kartların içinde bulunuyor. Bu doğru değil tabii, kredi kartları da kasaya konmalıydı. 
     Bahçeye bakan pencere açık, o da öyle unutulup gitmiş, nasıl unutulduysa. İlginç olanı da, paraların gece çekilmemiş olup, cumartesi günü sabah 09.30'da çekilmeye başlanmış, akşam 19.00'da kredi kartlarıyla para çekimine son verilmiş. Pazar günü de yine saat 10.00'da başlanmış, saat 12.00'de son verilmiş. Saat 12.00'den sonra 
     da kredi kartları kullanılmamış. Halbuki oradan 100 kadar kredi kartı alınmış, 15 milyar liradan çok daha fazla para almaları da mümkünmüş. İşte bütün bunlar araştırılıyor.'' TBMM Başkanı İzgi, daha önce de benzer bir olayın Ziraat Bankası Meclis Şubesi'nde yaşandığı ve personel değişikliğine gidildiğinin hatırlatılması üzerine de, konunun TBMM Başkanlık Divanı'nda görüşüleceğini söyledi. Güvenlikten sorumlu bir Meclis İdare Amiri bulunduğunu da hatırlatan İzgi, ''İhmal nerede başlamıştır, nedir, ne değildir Şu anda tam de belli değildir. Ama zannediyorum yakın zamanda bu ortaya çıkacaktır, çünkü bazı kredi kartları kullanılırken bankamatiklerinde kalmış, o matiklerde kalan kredi kartlarında parmak izleri de tespit edilmiş durumda. Ona göre olay aydınlanacak gibi görünüyor'' diye konuştu. 
     






</TEXT>
</DOC>
