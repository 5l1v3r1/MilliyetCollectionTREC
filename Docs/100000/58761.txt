<DOC>
<DOCNO> 58761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo10.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'in hareketi tekvandoda da yasak 
</HEADLINE>
<TEXT>

     Yimpaş Yozgatspor ile Galatasaray arasında dün yapılan maçta milli futbolcu Sergen'in rakibine yaptığı hareketin dövüş sporu tekvandoda da diskalifiye nedeni olabileceği bildirildi. 
     Tekvando Federasyonu Başkanı Cengiz Yağız, Galatasaray'ın yıldız futbolcusu Sergen'in, Yimpaş Yozgatspor maçında rakibi Hüseyin'e yaptığı fauldeki tekmenin, tekvandoda belden aşağı yapılması halinde sporcunun diskalifiyesini gerektirdiğini söyledi. 
     Yağız, Sergen'in tekmesinin tekvandodaki isminin ''Apçagi'' Kırık Tekme 
     olduğunu belirterek, ''Bu tekmenin bizim sporumuzda belden aşağı yapılması halinde, hakem kasıt görürse, sporcuyu diskalifiye edebilir. Ancak kasıt olmadığı gözlenirse, sporcunun 1 puanı silinir'' dedi. Tekvandoda dahi bu tür şiddet olaylarının olmadığını vurgulayan Yağız, şöyle konuştu ''Tekvando dövüş sporu olmasına karşın, bizde bu tür şiddet olayları olmaz. Ben, Sergen'in hareketini kasıtlı olarak gördüm. Kasıtlı hareket, sporun felsefesine aykırı. Spor ahlakına uymuyor. Bu tür hareketler sonucunda, futbolcunun bacağı kırılabilir, hatta ömür boyu sakat kalmasına neden olabilir.'' 
     






</TEXT>
</DOC>
