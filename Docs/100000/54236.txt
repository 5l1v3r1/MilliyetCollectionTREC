<DOC>
<DOCNO> 54236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur22.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'e göre ekonomi hükümetin kontrolundan çıktı 
</HEADLINE>
<TEXT>

     Türk-İş Genel Başkanı Bayram Meral, devlete karşı sadece bordro mahkumlarının sorumluluklarını yerine getirdiğini belirterek, ''Yeri geldiğinde hükümetin görevini başkasına devretmesi için gerekeni yapacağız'' dedi. 
     Meral, 1 Aralık'ta 81 ilde düzenlenecek ''Yolsuzluğa, Yoksulluğa ve İşsizliğe Hayır'' mitinginde yapılacakları organize etmek için Türk-İş'e bağlı 94 sendika başkanıyla Gümüşsuyu'ndaki 1. Bölge Temsilciliği'nde bir toplantı yaptı. 
     Sendika başkanlarıyla basına kapalı gerçekleştirilen toplantıdan önce bir konuşma yapan Meral, ekonominin hükümetin kontrolünden çıktığını savundu. 
     Hükümetin, Avrupa Birliği'ne girme hayaline kapıldığını ve bunu kurtuluş yolu olarak gördüğünü ifade eden Meral, ''Bilinenin aksine Avrupa, bizi var olan işsizlik ve bozuk ekonomimiz yüzünden birliğe kabul etmiyor'' diye konuştu. 
     İşçilerin hükümete çok destek olduklarını, ama hükümetin rampayı çıkamadığını ileri süren Meral, ''Bu böyle devam ederse sıkıntılar, çocuğumuza yansıyacak. Bırakın Şırnak'ı, Burdur'da yatırım yapılmıyor'' dedi. 
     Bayram Meral, halkı unutarak IMF'den yardım uman plan ve programa dur diyeceklerini ifade ederek, halkın birikimine güvenme zamanının çoktan geldiğini savundu. 
     Artık politik düşünmemek gerektiğini vurgulayan Meral, ''Burada halk var, ülke vardır. Sorumluluk bizim. 1 Aralık'ta sesimiz daha gür, olmadı daha gür, olmadı daha gür çıkacak'' diye konuştu. 
     Meral, devlete karşı sadece bordro mahkumlarının sorumluluklarını yerine getirdiğini belirterek, ''Yeri geldiğinde hükümetin görevini başkasına devretmesi için gerekeni yapacağız'' dedi. 
     Bir basın mensubunun ''Genel grev düşünüyor musunuz '' şeklindeki sorusuna Meral, ''Kıdem tazminatlarını, ikramiyeleri, ücretleri düşürmeyi planlarlarsa, bu genel greve çağrıdır. Bunlar olmasa çağrı yoktur. Kazanılmış hakları ortadan kaldırmak genel grev nedenidir. 
     Bazı haklar 12 Eylül'de bile kaldırılamamıştır. Bu ülkenin sahipleri vardır'' diye konuştu. 
     






</TEXT>
</DOC>
