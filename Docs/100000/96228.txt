<DOC>
<DOCNO> 96228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/spor/ycil.html </URL>
<DATE> 2002/07/17/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
Trabzonspor 
</HEADLINE>
<TEXT>

     Yıllar önce bir efsaneydi Trabzonspor... İlk şampiyonluğunu 1976’da kazanmış ve altı kez şampiyon olmuştu. 
     Şampiyon Kulüpler’de ondört maçın altısını kazanmış, birinde berabere kalmış, yedi mağlubiyet almıştı. Kupa Galipleri ve UEFA Kupası’nda yirmialtı maçta oniki galibiyet, altı beraberlik ve sekiz mağlubiyeti var. Ama gelin görün ki geçen yıl Trabzonspor ligi 14. sırada bitirdi. 
     Özkan Sümer antrenörlükten gelme bir Başkan... Demek ki işi iyi bilmek yetmiyor. Dördüncü büyük olmak için, Napolyon’un dediği gibi para lazım. Onsuz hiçbir şey olmuyor. 
     Trabzonspor, anlaştığı Burhan’ı, Digitürk’ten para gelmemesi üzerine kaçırıyor. Düşünün Trabzonspor ne hale gelmiş. Bahsedilen para da 300 milyar lira... Eğer Trabzonspor Yönetimi 300 milyarı bulamayıp, takımın liberosunu elinden kaçırıyorsa, vay haline .. 
     O zaman neden bu göreve talip oldunuz diye insana sormazlar mı 
     Koskoca Trabzonspor, geçen yıl kılpayı küme düşmekten kurtuluyor. Ya kimsenin umurunda değil, ya da Trabzonspor sıradan bir takım olmayı kabullenmiş. Trabzon şehri, futboluyla Avrupa’da önemli isim yapmış bir kulüptür. Bu yıl Samet Aybaba bence kendini ateşe attı. Aachen maçında seyrettiğim Trabzonspor, çok takiveyeye ihtiyacı olan bir takım. Ama kulüpte para yok. 
     Ülkemizde Ağrılılar, Karslılar, Edirneliler, Vanlılar, Kayserililer bir ara Trabzonspor takımını tutuyordu. Şimdi bu koca kent, artık futbolla yatıp futbolla kalkamıyor. Yönetimin yaptığı işi kadrodaki oyuncuları satmak ve yerlerine altyapıdaki gençleri almak. Takımda ne iskelet kalmış ne de kemik. 
     Trabzonspor eskisi gibi varolmak zorundadır. Özkan Sümer tarihi bozgunun vebalini asla taşıyamaz. Trabzonlu bu takıma sahip çıkmalı ve pike yaparak bu düşüşe engel olmalıdır. Bakın son iki yıl ve bu yıl satılan oyuncuları size bir sayayım Da Silva, Olivera, Orhan, Osman, Zafer, Güngör, B.Osman, Hami, Cem, Gökhan, Şenol, Ferdi, Burhan, Jarro, kiralık olarak Markov, Kürşat ve Bülent, yine daha önce satılan Lange, Levent, Erhan Namlı, Mustafa Külle, Volkan, Sergen, Fatih Tekke, Selim, Mustafa, Tetteh, Vugrineç, Okan Çebi, Ragıp, Kadir Cebi, Kadir Öztürk, Murat Hacısalihoğlu, Teoman, Murat Deniz, Milosevski, Nikolovski, Tamer, Nesim, Abdülkadir, Murat Bölükbaşı, Erman, Yusuf, Bülent Uygun, Muhammed, Ünal, Ogün, Abdullah, Mehmet Zengin, Ünal Karaman, Campbell ve Recep. 
     Yazık oluyor Samet Aybaba’ya ve Trabzon halkına. Özgür Otel’in altındaki çay bahçesine, bir idam sehpası kurulsun. Kim suçluysa, ibret için bazılarını asmak lazım. Buna da tabi ki Trabzon’da yaşayanlar bir jüri kurup karar vermeli. 
     



 SPOR 

























</TEXT>
</DOC>
