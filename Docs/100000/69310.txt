<DOC>
<DOCNO> 69310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo21.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın borcu 6 milyon dolara indi 
</HEADLINE>
<TEXT>

     Beşiktaş Kulübü Mali ve İdari Olağan Genel Kurul Toplantısı'nda yönetim kurulu, mali ve idari bakımdan oybirliğiyle ibra edildi. 
     Lütfi Kırdar Kongre ve Sergi Sarayı Anadolu Salonu'nda gerçekleştirilen kongrede ayrıca denetleme kurulunun da ibrası yapıldı. 
     Yönetim kurulunun ibrası sırasında Sinan Er isimli bir üyenin aleyhte oy vermesi tartışmalara yol açtı. 
     Genel sekreter Hüsnü Güreli, ''Eğer aklamıyorsa mahkemeye vermek zorunda. Beşiktaş'ın 100 yıllık geleneğinde yönetimler oybirliği ile aklandı'' dedi. 
     Kongre Divan Kurulu Başkanı Erdoğan Tuncer ve Hasan Arat'ın da araya girmesiyle Sinan Er, aleyhte oyunu geri aldı ve yönetim oybirliği ile ibra edildi. 
     
     Bütçe 22 trilyon lira 
     Beşiktaş'ın 2002 yılı bütçesi de 22 trilyon 783 milyar 500 milyon lira olarak ibra edildi. 
     Beşiktaş'ın 2002 yılı bütçesinde Futbol Yatırımları A.Ş'ye devredilen futbol şubesinin bütçesi yer almadı. 
     Bu arada başkan Serdar Bilgili, ibralardan sonra söz alarak kongre üyelerine yönetimi akladıkları için teşekkür etti. 
     Bilgili, başkan adaylığını açıklayan Hasan Arat'a da başarılar diledi. 
     
     Güreli eleştirilere yanıt verdi 
     Beşiktaş Kulübü Genel Sekreteri Hüsnü Güreli, toplantıda yönetime yapılan eleştirilere yanıt verdi. 
     Güreli, yapılan tüm eleştirileri saygıyla karşıladıklarını belirterek, ''Kişisel olanlar hariç hepsinden ders almaya hazırız. 
     İktidar olmak zor ama eleştirmek kolay'' diye konuştu. 
     Hasan Arat'ın kongrenin bayramda yapılmasıyla ilgili eleştirisine de değinen Güreli, bunu tüzük gereği yaptıklarını ifade etti. 
     Yayın haklarıyla ilgili TVS Şirketi ile yaptıkları sözleşmenin halka arzdan önce gerçekleştiğini belirten Güreli, ''Biz havuz dışındaki yayın gelirlerini 1 milyon 750 bin dolara TVS'ye sattık. Bu hakkın, kendisi değil, sadece pazarlama hakkıdır. Ayrıca yönetim kurulundan hiç kimsenin TVS ile herhangi bir organik bağı yok'' dedi. 
     
     Borç 6 milyon dolara indi 
     Beşiktaş'ın borcunun 31 Aralık 2001 sonu itibariyle 26 milyon dolar olduğu, ancak Nihat'ın transferi ve halka arzdan gelen paradan sonra bu borcun 6 milyon dolara indiği açıklandı. 
     Güreli, mart ayına Beşiktaş'ın 6 milyon dolar borçla gireceğini belirterek, ''Beşiktaş, Türkiye'deki spor kulüpleri içinde en iyi mali yapıya sahip kulüptür. İnanıyorum ki mart ayından sonra bu 6 milyon dolarlık borç da giderilecektir'' diye konuştu. 
     
     Demir'in istifası 
     Kongrede yaptığı konuşma nedeniyle üyelerin tepkisini çeken Nevzat Demir, kongre divan başkanlığına istifa dilekçesi verdi. 
     Divan başkanı Erdoğan Tuncer, Demir'in ''Şahsıma ve aileme yapılan hakaretler nedeniyle kongre ve divan kurulu üyeliklerinden affımı istiyorum'' yazılı dilekçesini okudu. 
     Tuncer, tepkilerin bir yanlış anlaşılmadan kaynaklandığını, bu nedenle dilekçeyi işleme koymayacağını söyledi. 
     Erdoğan Tuncer, dilekçeyi Demir'e geri verirken, daha sonra söz alan Nevzat Demir, bugün yanlış anlaşıldığını belirterek, ''Asla efsane başkan Süleyman Seba'nın arkasından konuşmam. İfade ettiğim şey kesinlikle Süleyman abinin şahsına değildi'' diyerek istifasından vazgeçti. 
     Bu arada kongrede, yıllık aidatların 10 milyon liradan 20 milyon liraya çıkarılması kararlaştırıldı. 
     






</TEXT>
</DOC>
