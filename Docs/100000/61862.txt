<DOC>
<DOCNO> 61862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/guncel/agun.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre ölüme gittiler 
</HEADLINE>
<TEXT>

Parasızlıktan hayatlarını tehlikeye atarak mühürlü ahşap bir binaya sığınan Yılmaz Ailesi, kaçanılmaz felaketi dün yaşadı... Sabah aniden çöken bina, işte olan baba hariç tüm aileyi yuttu. Anne ve iki kızı sağ çıktı ama Serdal ve Erdal’ı kurtaramadılar 
     DİNÇER ŞEREF, M. AKİF ERDEM İstanbul 

     İstanbul'un göbeğinde, Eminönü'nde başka çareleri olmadığı için yıkılmaya yüz tutmuş, mühürlü ahşap binada yaşayan Yılmaz Ailesi, dün büyük bir felakete uyandı. Anne Evrize Yılmaz ile 4 küçük çocuğu, ahşap binanın çökmesi sonucu göçük altında kaldı. Anne ve 2 kızı enkazdan sağ çıkarılırken, 2 oğlu hayatını kaybetti. 13 yaşındaki Erdal'ın ailesine destek için konfeksiyonda çalıştığı, 11 yaşındaki Serdal'ın ise kar tatilinden bu yana okula gitmediği belirtildi. 
     
     İlk kurtulan Kader'di 
     Sarı Beyazıt Camii sokaktaki 3 katlı ahşap binanın iç kısmı, dün saat 09.40 sıralarında çöktü. 2. ve 3. katları boş olan binanın giriş katında oturan 38 yaşındaki Evrize Yılmaz ile çocukları Kader 2 , Aynur 9 , Serdal 11 ve Erdal 13 , göçük sonucu enkaz altında kaldı. Kısa sürede olay yerine gelen itfaiye ekipleri önce Kader'i kurtardı. Sivil Savunma İstanbul Arama ve Kurtarma Birliği de itfaiyeye yardım için olay yerine gelirken, Aynur'a ulaşan görevliler, bir süre sonra da anneyi enkazdan çıkardı. 
     
     Kepçeyle desteklediler 
     Bu sırada, Sirkeci Tren Garı'da temizlik görevlisi olan Ramazan Yılmaz, evine geldiğinde, çocuklarının göçük altında olduğunu öğrenince sinir krizi geçirdi. İtfaiye ve Sivil Savunma ekipleri, saat 12.00 sıralarında da Erdal ve kardeşi Serdal'ın cesetlerine ulaştı. Yan yatan enkaz duvarı, ekiplerin üzerine yıkılması için bir iş makinesinin kepçesiyle desteklendi. Duvar sonra tamamen yıkıldı. 
     
Kar ve yağmur eski ahşabı çözer’      AYTEN GÖRGÜN 

     Büyükşehir Belediyesi İtfaiye Daire Başkanı Sabri Yalın, Eminönü'nde meydana gelen göçüğün, insanların enkaz altında kaldığı dördüncü olay olduğunu belirterek İstanbulluları uyardı. Yalın, Suriçi başta olmak üzere, birçok semtteki ahşap binalarda, çökme tehlikesi olduğuna dikkat çekti. Kar yağışı, yağmur ve ısı değişimlerinin, eski ahşap binaların çözülmesine neden olacağını söyleyen Yalın, "İstanbul'da bu tehlikeyi taşıyan 5 bin dolayında ahşap bina var. Statik değerlendirme yapılmalı" dedi. 
     



 GÜNCEL 





















</TEXT>
</DOC>
