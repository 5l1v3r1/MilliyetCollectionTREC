<DOC>
<DOCNO> 52474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo13.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Milli Takım mükemmel oynadı.." 
</HEADLINE>
<TEXT>

     Fenerbahçe Teknik Direktörü Mustafa Denizli, A Milli Takım'ın Avusturya karşısında mükemmel oynarayarak harika bir sonuç elde ettiğini söyledi. 
     Mustafa Denizli, takımının Samandıra Tesisleri'nde yaptığı antrenman öncesinde basın mensuplarının sorularını yanıtlarken, milli takımın aldığı sonucu ve oyunu övdü. 
     Basın mensuplarının, ''Milli Takımlar Teknik Direktörü Şenol Güneş'in üzerindeki baskıyı siz de çok hissettiniz'' demeleri üzerine ise Denizli, şöyle konuştu 
     ''Baraj maçına kalmamız bir tesadüf ve şanssızlıktı. Bu baskıları Türkiye'de yaşamayan yok. Şenol Güneş maçtan sonra son derece hassastı. Bu da son derece doğaldır. Birkaç gün dinlensin, takımla birlikte çok yoğun günler yaşadı.'' 
     
     'Gençlerbirliği maçları zor geçer' 
     Denizli, Gençlerbirliği ile Fenerbahçe arasında yapılan maçların hep zorlu geçtiğini belirterek, ''Bu, geçen sezon da böyle olmuştu'' dedi. 
     Gençlerbirliği takımında yeni bir teknik heyetin göreve başladığını hatırlatan Denizli, ''Arkadaşlarımıza hayırlı olsun diyorum. Gençlerbirliği-Fenerbahçe maçları temposu yüksek karşılaşmalardır. Geçen yıl da böyle oldu. Ama biz kendi sahamızdaki galibiyet serimizi sürdürmek istiyoruz'' diye konuştu. 
     
     'Daha iyi yere gelebiliriz' 
     Denizli, Gençlerbirliği maçında iyi oynayıp, kazanmayı istediklerini de ifade ederek, burada alacakları bir galibiyetle ligdeki konumlarının daha iyi olabileceğini kaydetti. 
     Bu hafta cezalar ve sakatlıkların üst üste geldiğini dile getiren Denizli, ''Bir hayli oyuncumuzdan yoksunuz, ancak kadro kurmakta zorluk çekmeyiz. Bunlar daha önce de yaşadığımız hadiseler, önemli değil. Bütün oyuncularımızın hazır olması bizim için daha güzel'' dedi. 
     Denizli, lige verilen aranın takımı etkilememesi için çalıştıklarını belirterek, ''İyi bir çizgi yakaladık. Bu çizginin kırılmasını önlemeye mecburuz. Bunun için de gerekli çalışmaları yapıyoruz'' diye konuştu. 
     Rapaiç'in muhtemelen bu akşam yola çıkacağını anlatan Denizli, kendisinin bu hafta oynamayacak durumda olduğunu öğrendiklerini, ama bu oyuncunun durumunun İstanbul'a geldikten sonra kesinlik kazanacağını vurguladı. 
     Denizli son olarak, İsrailli oyuncu Ruven Oved'i geleceğe dönük transfer etmek istediklerini kaydederken, bundan sonrasının yönetim kurulunun görev alanı içinde olduğunu vurguladı. 
     






</TEXT>
</DOC>
