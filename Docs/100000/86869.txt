<DOC>
<DOCNO> 86869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/guncel/gun03.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Selek’e ürperten uyarı 
</HEADLINE>
<TEXT>
Seni öldürecekler 
Mısır Çarşısı davasının itirafçısı, MİT tarafından kullanıldığını iddia etti. İtirafçı Öget, Pınar Selek’in hayatının tehlikede olduğunu da öne sürdü 
     Sosyolog Pınar Selek’in yargılandığı Mısır Çarşısı patlamasıyla ilgili dava, "kararsız" iki itirafçı nedeniyle arapsaçına döndü. İki celse önce Selek’i suçlayan Alaatin Öget, şimdi bu kararından vazgeçti. "MİT ve JİTEM beni kullandı" iddiasında bulunan Öget, Selek’i de "Öldürüleceksin, dikkat et" diyerek uyardı. 
     İstanbul 4 No’lu DGM’de duruşmaya tutuklu yargılanan Abdülmecit Öztürk, İsa Kaya, Maşallah Yağan, itirafçılar Alaattin Öget ve Kadriye Kübra Sevgi ile tutuksuz sanıklar Pınar Selek ve Delibaş Arat katıldı. 
     İtirafçı olduktan sonra Mısır Çarsısı patlamasını Selek’in organize ettiğini öne süren Öget, bu kez şöyle konuştu "MİT ve Jitem, Pınar’ı mahk m ettirmek için beni kullandı. Kırklareli Cezaevi’nin müdürü itirafçı olmam için bana baskı uyguladı." Daha sonra iki sıra arkada oturan Selek’e dönen Öget, "Öldürüleceksin, dikkat et" diye uyarıda bulundu. 
     Eşi Öget gibi itiraflarda bulunup Erdal Nayır cinayetinin emrini Selek’ten aldığını öne süren Kadriye Kübra Sevgi ise bu kez, "Ben bu sanıkların hiçbirini tanımam. Ne Pınar ne de Abdülmecit Öztürk, Nayır’ı öldürmek için talimat verdi" dedi. Mahkeme, kimya profesörlerinden gelecek raporun beklenmesi için duruşmayı erteledi. 
     



 GÜNCEL 
















</TEXT>
</DOC>
