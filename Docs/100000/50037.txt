<DOC>
<DOCNO> 50037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sonspo10.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En başarısızı Mustafa Denizli... 
</HEADLINE>
<TEXT>

     Avrupa Şampiyonlar Ligi'nde bu sezon puan alamayan Fenerbahçe'nin teknik direktörü Mustafa Denizli, bu ligde bir Türk takımının başında en kötü sonucu alan teknik adam olarak tarihe geçti. 
     Galatasaray'ın Avrupa'daki başarılarının ardından bu sezon Avrupa Şampiyonlar Ligi'nde başarılı olmayı hedefleyen ve bu lige çok önem verdiğini belirten teknik direktör Mustafa Denizli, istediği sonuçları bir türlü alamadı. 
     Her maç öncesinde iddialı konuşan Denizli, 6 maçta 6 yenilgi alıp, ''0'' puanla lig tarihinde Türk takımlarının başında mücadele eden en başarısız teknik adam oldu. 
     
     En başarılı Lucescu.. 
     Galatasaray'ın Rumen çalıştırıcısı Mircea Lucescu, Avrupa Şampiyonlar Ligi'nde Türk takımlarıyla mücadele eden teknik adamlar içinde en başarılısı durumda. 
     Galatasaray'ın başına geldiği günden beri eleştirilen ve geçen sezon bu ligde çeyrek final oynayınca ''Terim'in mirasını yiyor'' denilerek başarısı küçümsenen Lucescu, bu sezon çeşitli olumsuzluklara karşın başarılı bir grafik çiziyor. UEFA Kupası'nı kazanan Galatasaraylı oyunculardan çoğu takımdan ayrılırken, Lucescu, yeni bir takım oluşturarak sarı-kırmızılıları bu sezon da ikinci tura taşıdı. 
     Lucescu, Avrupa Şampiyonlar Ligi'nde Galatasaray'ın başında çıktığı 20 maçta 9 galibiyet aldı. 
     
     Terim 2. sırada 
     Galatasaray'a Avrupa'da UEFA Kupası'nı kazandıran Fatih Terim, Avrupa Şampiyonlar Ligi'nde Türk takımlarını çalıştıran en başarılı teknik adamlar sıralamasında 2. durumda bulunuyor. 
     Terim, bu ligde Galatasaray'ın başında çıktığı 18 maçta, 5 galibiyet, 4 beraberlik ve 9 yenilgi aldı. 
     
     Lazaroni 7 puan aldı 
     Terim'in arkasından 3. sırada 1996-97 sezonunda Fenerbahçe'yi çalıştıran Sabastiao Lazaroni yer alıyor. 
     İlk kez katıldığı Avrupa Şampiyonlar Ligi'nde Manchester United'ı deplasmanda yenmeyi başararan Fenerbahçe, Lazaroni döneminde, 2 galibiyet ve 1 beraberlikle grubunu FC Juventus ve Manchester United'ın arkasından 3. sırada tamamladı. 
     En başarılı teknik direktörler sıralamasında 4., Galli John Benjamin Toshack Beşiktaş , 5. Alman Reinhard Saftig Galatasaray , 6. İtalyan Nevivo Scala Beşiktaş ve 7. de Rainer Hollman 
     Galatasaray oldu. 
     






</TEXT>
</DOC>
