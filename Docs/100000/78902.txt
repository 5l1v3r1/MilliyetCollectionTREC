<DOC>
<DOCNO> 78902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko22.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten "besici kredilerine kolaylığa" red.. 
</HEADLINE>
<TEXT>

     Tarım ve Köyişleri Bakanlığı'nın, besicilerin de tarım kredilerine uygulanan ödeme kolaylığından yararlandırılması ve besicilerin bu kredilerine de yüzde 55 faiz uygulanması isteğine, Devlet Bakanı Kemal Derviş, olumsuz görüş bildirdi. 
     Tarım ve Köyişleri Bakanlığı, küçük ve orta boy tarımsal işletmelerin kredi faizlerinin yüzde 55'e düşürülmesine ilişkin 15 Mayıs 2001'de çıkarılan kararnameden besicilerin de yararlanması sağlamak üzere, Başbakanlık'a yeni bir kararname taslağı sundu. Kararnamede, Ziraat Bankası tarafından, 2002 yılına devreden ve 2002 yılında kullandırılacak besicilik kredilerine yüzde 55 faiz uygulanması, bu uygulamadan kaynaklanan gelir kayıplarının Hazine'ce karşılanması öngörülüyordu. 
     Ayrıca, söz konusu borçların geri ödenmesinde de bankaca çıkarılan ödeme kolaylağına ilişkin genelgenin uygulanması isteniyordu. 
     Başbakanlık, kararname taslağı hakkında Hazine Müsteşarlığı'ndan görüş istedi. Devlet Bakanı Kemal Derviş, 4 Nisan 2002'de Başbakanlık'a gönderdiği taslak hakkındaki cevap yazısında, Ziraat Bankası'nın 2001'de kendi kaynaklarından karşılayarak ücretlilere sağladığı ödeme kolaylıklarının halen yürürlükte olduğunu hatırlattı. 
     Ancak kredi faizlerinin indirimi ve bu uygulamadan doğacak gelir kaybının Hazine'ce karşılanması amacıyla 2002 yılı bütçesine bir ödenek konulmadığını belirten Derviş, kararname taslağında teklif edilen, ''besici borçlarının geri ödenmesinde bankanın ilgili genelgesinin uygulanmasının'' bankaya yeni görev verilmesi anlamına geldiğine işaret etti. Bu durumda, 4603 sayılı kanun uyarınca bedelin bütçeden ödenmesi gerektiğini, bunun için gelecek yıl bütçesine ödenek konulmasının zorunlu olduğunu anlatan Bakan Derviş, uygulamanın ayrıca, ''geçmişte örneği sıklıkla yaşanan borç ödeme disiplini eksikliğinin kamu iradesiyle desteklenmesi anlamına geleceğine'' dikkati çekti. 
     Sonuç itibariyle sadece besiciler için imtiyazlı kredi uygulanmasının mümkün olmayacağını, bu yola gidildiği takdirde tüm tarım kesiminin indirimli kredi talebinde bulunacağını kaydeden Bakan Derviş, cevabında, ''bunun bütçeye yükünün öngörülmemiş ve belirsiz olması yanında, borç ödeme disiplini eksikliğini kalıcı hale getirecek yan etkiler yaratacak olması nedeniyle söz konusu kararname teklifinin uygun olmadığı düşünülmektedir'' ifadesine yer verdi. 
     Bakan Derviş, yanıt yazısında, Ziraat Bankası'nın iki yeni ödeme kolaylığı üzerinde çalıştığını da bildirdi. 
     Edinilen bilgiye göre, Ziraat Bankası, 7.5 milyar-50 milyar lira arasında tarımsal kredi kullananlara yönelik hazırladığı ödeme kolaylığını önceki hafta uygulamaya koydu. Buna göre, bu tutarlar arasındaki kredinin ana para bakiyeleri yeni açılmış kredi olarak kabul ediliyor. Birikmiş faiz cezaları atıldıktan sonra, birikmiş faizler dondurularak, 36 ay ödeme kolaylığı getiriliyor. Ayrıca, bundan sonra işleyecek faiz de 3 veya 6 aylık dönemler halinde ödenecek. Çiftçiler, ana parayı istedikleri sürece kullanabilecekler. 
     Yetkililer, bu uygulamanın yaklaşık 100 trilyon liralık kredi borcunu ilgilendirdiğini ve Hazine'ye herhangi bir yük getirmediğini vurguladılar. 
     Diğer taraftan, Ziraat Bankası'nın, tüm kredi borçlarına yönelik, ''ana paranın normal cari faiz oranı üzerinden 36 ayda tahsili, faizlerin ise faize tabi tutulmaksızın 24 ayda tahsil edilmesi veya yüzde 30 eksiği ile defaten tahsilini'' öngören yeni bir kredi ödeme kolaylığı üzerinde çalıştığı öğrenildi. 
     Yetkililer, yeni ödeme kolaylığının bir hafta-10 gün içinde uygulamaya konulacağını, bunun da Hazine'ye herhangi bir yük getirmeyeceğini belirttiler. 
     Yetkililer, Türkiye Ziraat Odaları Birliği Başkanın ödeme kolaylığı istediği, 25 Nisan'da vadesi dolacak 2 katrilyon liralık kredi borcunun, tarım kredi kooperatifleri kaynaklarından kullanılan kredi olduğu belirtildi. 
     





</TEXT>
</DOC>
