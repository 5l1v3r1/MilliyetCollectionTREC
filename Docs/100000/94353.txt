<DOC>
<DOCNO> 94353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/spor/spo14.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu turu 
</HEADLINE>
<TEXT>

     Shorunmu gündemde 
     SAMSUNSPOR, Beşiktaş’ın Göksel, İstanbulspor’un Allum ile anlaşmasından sonra kaleci arayışlarını yoğunlaştırdı. Yönetim, Makedon Nikolovski’nin bonservis bedeli nedeniyle rotayı, eski Beşiktaşlı Ike Shorunmu’ya çevirdi. Bonservisi elinde bulunan Nijeryalı kaleci, anlaşma sağlanırsa Samsun’a gelecek. 
     
     Bursaspor da Capone’ye talip 
     BURSASPOR, Galatasaraylı Capone’ye talip oldu. Yönetimin, Kocaelispor ile de görüşen Brezilyalı oyuncuya teklif götüreceği bildirildi. Bu arada Brezilyalı Junior ve Slovakya’nın Kösice takımının 30 yaşındaki orta saha oyuncusu Zıvara denenmek üzere Avusturya’daki kampa katıldı. Asbaşkan Erkan Körüstan, ortamın mükemmel olduğunu belirterek, "Herkesin neşesi yerinde" dedi. 
     
     Kocaeli bunaldı 
     KOCAELİSPORLU futbolcular, günde üç idmanın yanı sıra, bastıran sıcaklar nedeniyle zor günler yaşamaya başladı. Teknik Direktör Hikmet Karaman’ın idman programında değişiklik yapacağı bildirildi. Yeşil - Siyahlı ekip, önceki gün Eskişehirspor’u, Ahmet Aslaner’in attığı golle 1 - 0 mağlup etmişti. Bu arada, 18’er milyarlık Türkiye Kupası priminin bu hafta içinde ödeneceği açıklandı. 
     
     Altay hareketli 
     ALTAY yönetimi, Gençlerbirliğili Mustafa Gönden ile 3 yıllığına anlaştıktan sonra, teknik direktörlük için Reha Kapsal’la görüşmelerine başladı. Tecrübeli hocaya 50 milyar peşin, 5 milyar aylık ve ligde kalınması halinde 150 milyar teklif eden yönetim pazarlığı sürdürüyor. Ayrıca Malatyalı Mehmet İpek, Abdülkadir ve İlkan, Trabzonsporlu Osman ile temasa geçildi. 
     
     Allum geliyor 
     İSTANBULSPOR’UN anlaşma sağladığı, eski Samsunsporlu kaleci Allum Buker’in bugün İstanbul’a gelerek, Riva’daki kampa katılacağı açıklandı. Sarı - Siyahlılar, günde çift idmanla lige hazırlanırken, kamp boyunca dört hazırlık maçı yapılacağı bildirildi. 
     
     Adana’dan ilk sınav 
     BOLU Gerede’de birinci etap çalışmalarını tamamladıktan sonra, İstanbulspor’un Ataköy Tesisleri’nde çalışmalarını devam ettirmeye başlayan Adanaspor bugün ilk hazırlık maçını yapacak. Kamp çalışmaları süresince 10 özel karşılaşmaya çıkmayı hedefleyen Turuncu - Beyazlılar, İstanbulspor PAF takımı ile 17.30’da mücadele edecek. 
     
     Doğa’ya 8 dikiş 
     GENÇLERBİRLİĞİ, Nevşehir Kapadokya’daki kampını sürdürürken, yeni transfer Doğa sakatlık geçirdi. Genç oyuncunun, serinlemek için girdiği havuzda ayağı kayınca, çenesi betona çarptı ve sekiz dikiş atıldı. Bu arada Kırmızı - Siyahlılar, kondisyon, teknik ve taktik ağırlıklı çalışmalarla ter döküyor. 
     
     Elazığ uyumlu 
     ELAZIĞSPOR Teknik Direktörü Giray Bulak, takım içerisinde uyum sorunlarının olmadığını, yabancı transferleri de en kısa zamanda bitireceklerini söyledi. Günde çift idman yaptıklarını belirten Bulak, "Denemek için çağırdığımız 7 Brezilyalı’dan ikisi iyi çıktı. İki Brezilyalı daha gelecek" dedi. 
     



 SPOR 






















</TEXT>
</DOC>
