<DOC>
<DOCNO> 91182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun11.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Paparazzilerden bıkan Claudia Schiffer, yarımada aldı 
</HEADLINE>
<TEXT>

     Prodüktör Matthew Vaughn ile d ünyaevine giren ''çiçeği burnunda gelin'' Claudia Schiffer, paparazzilerden kaçmak için yarımada satın aldı. 
     Internetteki ''peoplenews'' sitesinin haberine göre, özel hayatından artık paparazzileri çıkarmak isteyen Schiffer, Majorca yakınlarında 980 bin sterlin yaklaşık olarak 2 trilyon 293 milyar lira bedelindeki bir yarımada için paraya kıydı. 
     Yaklaşık olarak 403 bin 400 metrekarelik yarımadada iki ev inşa ettirmek isteyen güzel model, evlerin birinde kendisi ve eşinin, diğerinde ise babası, annesi ve kardeşlerinin kalmasını düşünüyor. 
     Bu inşaatlar bittikten sonra Claudia Schiffer'ın 1997'de yaptırdığı villasını da satması bekleniyor. Schiffer'ın defalarca taciz edildiği ve paparazzilerin önünde nöbet tuttuğu villa, turistlerin de büyük ilgisini çekiyordu. 
     Villanın yanındaki otelin broşürlerinde bile Schiffer'ın arka bahçesinin odalardan rahatlıkla görülebileceğine ilişkin tanıtım yazıları yer alıyordu. 
     

     
</TEXT>
</DOC>
