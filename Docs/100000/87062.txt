<DOC>
<DOCNO> 87062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/dunya/dun02.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina ve Rum Kesimi tepkili 
</HEADLINE>
<TEXT>
KKTC karasularını 12 mile çıkarıyor 
     Kuzey Kıbrıs Türk Cumhuriyeti, karasularını 3 milden 12 mile çıkarmaya hazırlanıyor. Buna ilişkin hazırlanan yasa tasarısı Bakanlar Kurulu’nun dünkü toplantısında onaylanarak, ivedilik istemiyle Cumhuriyet Meclisi’ne sevk edildi. KKTC’nin kararına, Rum yönetimi ve Yunanistan’dan tepki geldi. 
     Bayındırlık ve İskan Bakanı Salih Miroğlu, toplantının ardından yaptığı açıklamada, "en yakın komşu ülke konumundaki Güney Kıbrıs Rum Yönetimi’nin, karasularını 12 mile çıkardığına" işaret ederek, olayın, "hakkaniyet ve adalet" çerçevesinde değerlendirildiğini kaydetti. Miroğlu, söz konusu tasarının Meclis’te görüşülüp karara bağlandıktan sonra geçerlilik kazanacağını söyledi. 
     Karara tepki gösteren Rum Yönetimi Sözcüsü Mihalis Papapetru, "Kıbrıs görüşmelerinin yapıldığı bir dönemde, Türkiye’nin kışkırtıcı eylemlerde bulunduğunu" iddia etti ve "Türkiye’yi kriz yaratmaya çalışmakla" suçladı. 
     Yunanistan Dışişleri Bakanlığı Sözcüsü Panos Beglitis de, 12 mil adımının "illegal bir yönetimin yasadışı kararı" olduğunu iddia etti. Beglitis, "Bu karar, görüşme sürecini baltalamaya yöneliktir" dedi. 
     



 DÜNYA 












</TEXT>
</DOC>
