<DOC>
<DOCNO> 54068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sontur10.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da dilenci sayısı yüzde 70 arttı... 
</HEADLINE>
<TEXT>

     İstanbul'da Ramazan ayındaki dilenci sayısının, geçtiğimiz yıllara göre yüzde 60-70 oranında arttığı belirlendi. Sayıları 20 bini bulan dilencilerin kazançlarının ise azaldığı ortaya çıktı. 
     Büyükşehir Belediyesi Kontrol Daire Başkanlığı Dilenci Toplama ve Sevk Merkezi yetkilileri, kentteki dilenci sayısının, bu yıl Ramazan ayında geçen yıllara oranla yüzde 60-70 artarak 20 bini bulduğunu söylediler. 
     Yetkililer, dilencilerin kazançlarının ise azaldığının belirlendiğini kaydettiler. Geçen yıl Ramazan ayında yakalanan bir dilencinin üzerinde ortalama 15-20 milyon liranın ele geçirildiğini belirten yetkililer, bu yıl ise paranın değerinin düşmesine rağmen yakalanan dilencilerden ortalama 3-5'er milyon lira çıktığını kaydettiler. 
     Yetkililer, bu durumun hem dilenci sayısının artması, hem de gelir düzeyi düşen vatandaşların ''duygu simsarlarına'' para vermek istememesinden kaynaklandığını dile getirdiler. 
     
     Dilencilerin Ramazam mekanları 
     Büyükşehir yetkilileri, Ramazan ayında, başta çevre iller olmak üzere Türkiye'nin çeşitli yerlerinden İstanbul'a gelen dilencilerin, özellikle cuma günleri camiler, diğer günlerde de türbeler ya da insan yoğunluğunun olduğu başka manevi değerdeki yerleri mekan tuttuklarını belirttiler. 
     Dilencilerin diğer aylarda üstgeçitler, köprüler, hastane önleri, gemi, tren, tramvay ve pazaryeri gibi mekanları tercih ettiklerine dikkat çeken yetkililer, Ramazan ayındaki bu değişikliğin ise insanların dini duygularını sömürmek amacını taşıdığını bildirdiler. 
     İstanbul'da artık yabancı uyruklu dilencilerin de sıkça görülmeye başladığını ifade eden yetkililer, kayıtlarında çoğunlukla Romanya, Tanzanya ve diğer Afrika ülkelerinden 387 dilencinin bulunduğunu söylediler. 
     Yetkililer, ayrıca vatandaşları, dilencilerin duygu sömürüsüne kapılmamaları ve para vermemeleri konusunda uyardılar. 
     
     Cezası 35 milyon lira 
     Yakalanarak toplama merkezine getirilen dilencilere, Türk Ceza Kanunu'nun TCK 544 ve 545'nci maddeleri uyarınca, ''Avuç açarak'' ya da ''Yanında çocuk gezdirerek dilenme'' suçlarından 35 milyon 591 bin 400'er lira para cezası uygulanıyor. 
     Küçük yaştaki çocukları zorla dilendiren aileler hakkında ise, ilgili cumhuriyet savcılıklarına suç duyurusunda bulunuluyor. 
     






</TEXT>
</DOC>
