<DOC>
<DOCNO> 61641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur23.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Budak DSP'den ihraç edildi 
</HEADLINE>
<TEXT>

     DSP Merkez Disiplin Kurulu, İstanbul Milletvekili Rıdvan Budak'ın partiden kesin ihracına karar verdi. 
     Merkez Disiplin Kurulu, bugün DSP Genel Merkezi'nde, Budak'ın partiden ihracına ilişkin Genel Başkan ve Başbakan Bülent Ecevit'in sevk yazısı ve ekindeki iddiaları görüşmek üzere toplandı. Toplantıda, Budak'ın savunması alındıktan sonra görüşmelere geçildi. 
     Kurul, yaklaşık 4 saat süren görüşmelerin ardından, İstanbul Milletvekili Rıdvan Budak'ın parti tüzüğünün 23. maddesinin 8. 
     fıkrası, 70. maddesinin 2. fıkrası ve 81. maddesine aykırı gördüğü davranış ve eylemlerinden dolayı, yine parti tüzüğünün 84. maddesinin 1. fıkrasının 20. bendinde belirtilen ''üyelikten kesin çıkarma'' hükmüne göre partiden ihracını kararlaştırdı. 7 kişiden oluşan Kurul, kararı oybirliğiyle aldı. 
     DSP Merkez Disiplin Kurulu kararının kesin olduğu ve bugün itibariyle yürürlüğe gireceği bildirildi. 
     Karar örneği, Budak'ın üyeliğinin yazılı bulunduğu il ve ilçe teşkilatları yönetim kurulları, DSP Genel Merkezi Örgüt Kurulu ile DSP Grup Yönetim Kurulu başkanlıklarına gönderildi. 
     Budak, DSP Merkez Disiplin Kurulu kararı konusunda yargı yoluna başvurabilecek. 
     






</TEXT>
</DOC>
