<DOC>
<DOCNO> 79469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo02.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Trabzonspor rekabetinin istatistikleri 
</HEADLINE>
<TEXT>

     Fenerbahçe ile Trabzonspor, yarın yapacakları lig maçıyla birlikte 84. kez karşı karşıya gelecek. 
     Trabzon Hüseyin Avni Aker Stadı'nda 13 Şubat 1974 tarihinde yapılan ve 0-0 berabere sonuçlanan Türkiye Kupası çeyrek final maçıyla başlayan 28 yıllık rekabette, genel toplamda Trabzonspor'un üstünlüğü bulunuyor. 
     Bordo-mavili ekip, 55 lig, 10'ar Türkiye Kupası ve özel, 4'er de Cumhurbaşkanlığı ve Başbakanlık Kupası olmak üzere, geride kalan toplam 83 maçtan 33'ini kazanırken, sarı-lacivertliler bu süre içinde 27 galibiyet elde etti. 
     Taraflar 23 maçta da eşitliği bozamazken, Trabzonspor'un 99 golüne, Fenerbahçe 90 golle karşılık verdi. 
     
     Ligde de Trabzonspor üstün 
     Fenerbahçe ile Trabzonspor, Birinci Futbol Ligi'nde şimdiye dek 55 kez karşı karşıya geldi. 
     2 ekip arasında bugüne dek ligde yapılan 55 maçta, bordo-mavili 
     ekibin galibiyetlerde sarı-lacivertli takıma karşı 20-17'lik üstünlüğü bulunuyor. 2 ekip arasında bugüne dek yapılan 18 karşılaşmada da eşitlik bozulmadı. Karadeniz temsilcisinin ligde yapılan maçlarda Fenerbahçe'ye karşı üstünlüğü bulunuyor. Trabzonspor'un attığı 63 gole, Fenerbahçe 62 golle karşılık verebildi. Sezonun ilk yarısında Hüseyin Avni Aker Stadı'nda yapılan maçı bordo-mavililer 2-1 kazanmıştı. 
     
     İstanbul'da Fenerbahçe önde 
     Fenerbahçe ile Trabzonspor arasında İstanbul'da yapılan maçlarda ise sarı-lacivertli takımın üstünlüğü bulunuyor. 
     2 takım arasında şimdiye dek İstanbul'da yapılan toplam 41 resmi 
     ve özel maçta Fenerbahçe'nin 18, Trabzonspor'un ise 11 galibiyeti bulunuyor. Taraflar İstanbul'daki 12 maçta da eşitliği bozamadı. İstanbul'da Fenerbahçe 57, Trabzonspor ise 45 gol attı. Geçen sezon İstanbul'da yapılan lig maçını Fenerbahçe 5-2 kazanmıştı. 
     
     Kadıköy'deki maçlar 
     2 takım, yarınki maçın yapılacağı FB Şükrü Saracoğlu Stadı'nda 
     şimdiye kadar 25 kez karşı karşıya gelirken, Fenerbahçe, Kadıköy'de, Trabzonspor'a karşı büyük üstünlük kurdu. 
     Eski adıyla Fenerbahçe, yeni adıyla FB Şükrü Saracoğlu Stadı'nın yeniden hizmete girdiği 27 Kasım 1982 tarihinde 2 takım arasında Kadıköy yakasında yapılan ilk maçı 4-2 sarı-lacivertli ekip kazandı. 
     Kadıköy'deki maçların 15'ini ''Sarı Kanaryalar'' kazanırken, ''Karadeniz Fırtınası'' ise 5 kez sahadan galip ayrıldı. Kadıköy'deki 5 maçta ise taraflar eşitliği bozamazken, Fenerbahçe 46, Trabzonspor 
     ise 28 gol attı. 
     
     Trabzonspor İstanbul'da zorlanıyor 
     Trabzonspor, genel toplamda ve lig maçlarında üstünlük kurduğu Fenerbahçe karşısında, son yıllarda İstanbul'da yaptığı maçlarda oldukça zorlanıyor. 
     Bordo-mavili ekip, Fenerbahçe ile deplasmanda son 8 yıl içinde yaptığı toplam 10 maçta yalnızca 1 kez galip gelebildi. 
     20 Mart 1993 tarihinde Kadıköy'de yapılan lig maçında rakibini 
     1-0 yenen Trabzonspor, bu tarihten sonra Fenerbahçe ile yaptığı 8 lig, 
     1 Türkiye Kupası ve 1 jübile maçı olmak üzere toplam 10 karşılaşmadan 
     7'sini yitirdi, 2'sinde berabere kaldı, yalnızca 23 Ağustos 1997'de 
     yapılan lig maçını 3-1'lik skorla kazanabildi. 
     Bordo-mavili ekip, bu süre içinde kalesinde 19 gol görürken, rakip fileleri 11 kez havalandırdı. 
     Fenerbahçe, aynı sürede Trabzonspor ile yaptığı 10 maçta da gol atarken, Kadıköy'deki son 4 maçını da kazanmayı bildi. 
     
     Fenerbahçe'nin 7 yıllık hasreti 
     Trabzonspor ile yaptığı ilk 5 maçta rakibine yenilmeyen Fenerbahçe, daha sonraki yıllarda bordo-mavili ekibe karşı 7 yılı aşkın bir süre galibiyet elde edemedi. 
     6 Ağustos 1975 tarihinde İstanbul'da yapılan Türkiye Spor 
     Yazarları Derneği Kupası maçında rakibini 1-0 yenen Fenerbahçe, daha sonra resmi ve özel tam 22 maçta rakibine karşı üstünlük kuramadı. 
     ''Sarı Kanaryalar'', Trabzonspor karşısında tam olarak 7 yıl 3 ay 21 gün sonra, 27 Kasım 1982'de tarihinde Fenerbahçe Şükrü Saraçoğlu 
     Stadı'nda yapılan lig maçında sahadan 4-2 galip ayrılarak, rakibi karşısındaki uzun süren galibiyet orucuna son verdi. 
     
     En farklı skorlar 
     Fenerbahçe, Trabzonspor'u 5 Mart 1989'da Kadıköy'de 5-1 gibi açık farklı skorla yendi. Bu sonuç, 2 takım arasında bugüne dek yapılan maçlardaki en farklı skorlu galibiyet olarak da tarihe geçti. 
     Sarı-lacivertliler ayrıca 26 Ekim 1991'de Kadıköy'deki lig maçını 4-1, geçen sezon İstanbul'daki lig maçını da 5-2 kazandı. 
     Trabzonspor ise Fenerbahçe karşısındaki tarihindeki en farklı skorlu galibiyetlerini, 11 Ağustos 1992 tarihinde Kadıköy'de Şenol Çorlu'nun jübile maçında 4-1, 26 Aralık 1976 ve 9 Mart 1991 tarihlerinde de Trabzon'daki lig maçlarında 3-0'lık sonuçlarla aldı. 
     
     En gollü maçlar 
     2 takım arasındaki en gollü maç, 6 Ekim 1990'da FB Şükrü Saracoğlu 
     Stadı'nda yapıldı. Toplam 8 gol atılan lig maçında, Trabzonspor, Fenerbahçe'yi 5-3 yendi. 
     Bordo-mavililer ayrıca 21 Mayıs 1994'de Ankara 19 Mayıs Stadı'nda yapılan Başbakanlık Kupası maçında ve 6 Nisan 1997'de yine Trabzon'daki lig maçında rakibini 4-3'lük skorlarla yendi. 
     Fenerbahçe ise 17 Ekim 1992'de Hüseyin Avni Aker Stadı'ndaki gol düellosundan 4-3 galip ayrılırken, geçen sezon İstanbul'deki lig maçını 5-2 kazandı. 
     





</TEXT>
</DOC>
