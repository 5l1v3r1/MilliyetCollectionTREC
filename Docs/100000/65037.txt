<DOC>
<DOCNO> 65037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sonspo21.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjde Euro 2004'e bir Türk hakemi görev alacak 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Bülent Yavuz, 2004 yılında yapılacak Avrupa Futbol Şampiyonası finallerinde bir Türk hakemin görev alacağını açıkladı. 
     Bülent Yavuz, MHK üyeleri Serdar Çakır, Sabri Çelik ve Taner Yalçındağ ile birlikte İstinye'deki Amatörlerevi'nde basın toplantısı düzenleyerek, gazetecilerin sorularını yanıtladı. 
     Türkiye'nin de katılacağı Dünya Kupası finallerinde hiç Türk hakemin yer almaması nedeniyle eleştirilen MHK, 2004 yılında yapılacak Avrupa Şampiyonası finallerinde bir Türk hakemin görev alacağını açıkladı. 
     Bülent Yavuz, basın toplantısının son bölümünde ''Sizlere önemli bir haber vereceğim'' diyerek başladığı konuşmasında Futbol Federasyonu Başkanı Haluk Ulusoy ile birlikte katıldıkları bir toplantıda, FIFA İcra Kurulu Üyesi ve UEFA Asbaşkanı Şenes Erzik ve UEFA Hakem Komitesi Başkanı ile görüştüklerini söyledi. Bülent Yavuz, ''Görüşmeler sonunda manevi destek aldım. 2004 yılında yapılacak Avrupa Şampiyonası finallerinde bir Türk hakem görev alacaktır. Bu, Türk hakemliği için çok önemli bir gelişmedir'' dedi. 
     MHK Başkanı Yavuz, bu sezonun bitiminde FIFA kokartı bulunan 5 hakemi İngiltere'ye dil kursuna göndereceklerini ve bu hakemlerin 3.5 ay süreyle kurs alacaklarını anlattı. 
     






</TEXT>
</DOC>
