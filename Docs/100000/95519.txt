<DOC>
<DOCNO> 95519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun24.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar "MI-35-M" tipi saldırı helikopteri uçurdular 
</HEADLINE>
<TEXT>

     Kıbrıs Rum Yönetimi, Rusya'dan satın aldığı ve uzun süredir gizli tuttuğu ''MI-35-M'' tipi saldırı helikopterlerini, helikopter kazasında ölen Rum Milli Muhafız Ordusu RMMO Komutanı Korgeneral Evangelos Florakis'in cenaze töreninde dün ilk kez sergileyerek gösteri yaptı. 
     10 Temmuz Çarşamba sabahı meydana gelen helikopter kazasında 4 
     RMMO subayıyla birlikte hayatını kaybeden RMMO Komutanı Florakis için dün Baf'ta düzenlenen ikinci cenaze töreninde, MI-35-M tipi Rus yapımı 3 adet saldırı helikopteri mezarlık üzerinde 10 dakika süreyle uçtu. 
     Fileleftheros gazetesi, ''Komutanın gizli gururu M1-35-M'' başlığıyla verdiği haberinde, Florakis'in gömüldüğü sırada Rus yapımı saldırı helikopterlerinin 10 dakika süreyle Güney Kıbrıs semalarında boy gösterdiğini, Baf Andreas Papandreu Hava Üssü'nden havalanan helikopterlerin Baf mezarlığı üzerinde iki büyük daire çizdiğini yazdı. 
     Bu gösterinin siyasi önemi bulunduğuna dikkat çeken gazete, Baf Hava Üssü'nde aylardır gizlenen ve Florakis'in ''gizli gururu'' olarak nitelediği saldırı helikopterlerinin bu kez gizlenmeden uçtuğunu kaydetti. Gazete, Florakis'in Çarşamba günü Baf'a gitme nedeninin bu helikopterlerle de ilgili olduğuna işaret etti. 
     Habere göre, Florakis, aynı kazada ölen Rum Hava Kuvvetleri Komutanı Tuğgeneral Stelios Demenagos'la birlikte M1-35-M'ler konusundaki büyük gizliliğe ve deneme uçuşlarının bile çok sınırlı tutulmasına rağmen bu saldırı helikopterlerini, Rum savunmasının operasyonel planlarına dahil etti. Haberde, Florakis'in Çarşamba sabahı denetlemek üzere Baf'a gittiği tatbikatın M1-35-M'lerle de bağlantılı olduğunun altı çizildi. 
     Haberde, saldırı helikopterlerinin imkan, yetenek ve teknik özelliklerine geniş yer verildi. Buna göre, M1-35-M'lerin taşıdığı silahlar arasında ''Sturm-V'' tipi güdümlü tanksavar roketleri, güdümsüz S-8 tipi roket, 9A629 gövdeye monte otomatik tüfekler, 50-500 kilo bomba veya mayın bulunuyor. 
     Alithia gazetesi, Florakis'in, cenazesinde saldırı helikopteriyle onurlandırıldığını belirterek, dünkü ''şovdan'' sonra bu helikopterlerin artık gece uçuşu yapacaklarını yazdı. 
     Helikopterlerin büyük gizlilik içinde bir Rus gemisiyle Vasiliko limanına getirildiğini belirten gazete, 2 pilotlu, 3 bin feetten daha yüksekte uçabilen zırhlı saldırı helikopterlerinin, çift namlulu sabit bir otomatik tüfeği, yaklaşık 30 roketi, 16 tanksavar mermisi ve düşük hızda seyreden hedeflere atılabilen havadan-havaya mermilerle donatılmış olduğunu yazdı. 
     





</TEXT>
</DOC>
