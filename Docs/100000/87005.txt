<DOC>
<DOCNO> 87005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo01.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın başlayacak finaller, birçok bakımdan ilk olacak... 
</HEADLINE>
<TEXT>

     Japonya ve Güney Kore'nin ev sahipliğini yapacağı dünya kamuoyunun merakla beklediği 17. Dünya Futbol Şampiyonası finalleri, yarın yapılacak açılış maçıyla başlayacak. 
     A Grubu'nda geçen kupanın şampiyonu Fransa ile finallere tarihinde ilk kez katılan Afrika temsilcisi Senegal'i karşı karşıya getirecek maç, Güney Kore'nin başkenti Seul'deki Seul Stadı'nda yapılacak. TSİ 14.30'da başlayacak maç, TRT-1'den naklen yayınlanacak. 
     Karşılaşmayı, Birleşik Arap Emirlikleri'nden Ali Muhammed Bujsaim yönetecek. 
     31 gün boyunca dünya kamuoyunu meşgul edecek olan kupaya, 48 yıl 
     aradan sonra ilk kez katılacak olan A Milli Futbol Takımı da C 
     Grubu'nda Brezilya, Kosta Rika ve Çin Halk Cumhuriyeti ile mücadele edecek ve ilk maçını 3 Haziran Pazartesi günü Ulsan kentinde kupanın favorilerinden Brezilya ile yapacak. 
     Kupa, birçok bakımdan ilk olma özelliği taşıyor. 30 Haziran'da sona erecek Dünya Kupası-2002, Asya kıtasında düzenlenecek ilk şampiyona olacak. 21. yüzyılın ilk dünya kupasına, 2 ayrı ülkenin evsahipliği yapacak olması da yine bir ilk. Karşılaşmaların 20 ayrı kentteki 20 ayrı statta yapılacak olması nedeniyle şampiyona bir rekora da imza atacak. 
     32 ülkenin milli takımlarının mücadele edeceği Dünya Kupası 
     2002'de toplam 64 maç yapılacak. Karşılaşmaları, 3 milyon 200 bin 
     dolayında seyircinin izlemesi bekleniyor. 
     Avrupa, Afrika, Asya, Kuzey ve Orta Amerika, Karaibler, Güney Amerika ve Okyanusya olmak üzere 6 ayrı bölgede yapılan eleme gruplarında 195 ülkenin milli takımları mücadele etti. Eleme maçlarının yapılmaya başlandığı 2000 yılının mart ayından itibaren bu gruplarda 777 karşılaşma yapıldı. 
     





</TEXT>
</DOC>
