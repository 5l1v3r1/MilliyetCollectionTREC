<DOC>
<DOCNO> 94295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur13.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den Bahçeli'nin "seçim çağrısı"na destek.. 
</HEADLINE>
<TEXT>

     DYP Genel Başkan Yardımcısı Hayri Kozakçıoğlu, ''bu sonbaharda erken seçimi öne alacak olan her türlü teklifi desteklediklerini'' belirterek, ''Bu teklifin uygulamaya geçmesi için de ne tür çaba gerekirse gösteririz'' dedi. 
     Kozakçıoğlu, DYP Kadıköy İlçe Başkanlığı'nın 8. Olağan Kongresi'nde yaptığı konuşmada, ülkede yaşanan ekonomik krizden herkesin payına düşeni aldığını söyledi. 
     Türkiye'nin dış politikasının da iç politikası kadar kritik bir noktada olduğunu savunan Kozakçıoğlu, ''Kıbrıs sorunumuz halledilmeyi bekliyor. Anayasa değişikliği ve özgürlük meselesi var. Bunların arkasında da AB giriş meselesi duruyor. Kuzey Irak meselesi var'' dedi. 
     Bu sorunlara karşı hükümetin ''vurdumduymaz bir tavır'' içinde olduğunu öne süren Hayri Kozakçıoğlu, ''Saldım çayıra mevlam kayıra. 
     Bunlar Türkiye'de ne olursa olsun hiç kimsenin umurunda değilmiş gibi bir havada yaşıyorlar'' diye konuştu. 
     ''Ekonomik krizi, siyasi kriz, yönetim boşluğu ve Türkiye'nin çok kötü yönetilmesinin yarattığını'' savunan Kozakçıoğlu, şöyle konuştu 
     ''Bütün bu sorunların suçlusu da Ecevit gibi gösterilmeye çalışılıyor. Ecevit suçludur, ama tek başına değil. Ecevit'in gitmesi meseleyi çözmez. Bu hükümetin, bu zihniyetin gitmesi gereklidir. 
     Herkes yaptıklarının hesabını vermelidir ve verecektir. Bu da yeni bir erken seçimle olur.'' Kongredeki konuşmasının ardından basın mensuplarının, MHP Genel Başkanı, Devlet Bakanı ve Başbakan Yardımcısı Devlet Bahçeli'nin ''erken seçim çağrısı''na ilişkin sorularını cevaplandıran Kozakçıoğlu, ''Bizim zaten istediğimiz ve her yerde söylediğimiz artık bu hükümetin değişmesi ve parlamentonun yenilenmesidir'' dedi. 
     İşlerin artık yeni bir hükümet ve parlamentoyla götürülmesi gerektiğini, AB'ye giriş çalışmalarının da yeni bir ekip tarafından yapılmasında yarar olduğunu belirten Kozakçıoğlu, ''Biz bu sonbaharda erken seçimi öne alacak olan her türlü teklifi destekleriz ve bu teklifin uygulamaya geçmesi için de ne tür çaba gerekirse gösteririz. 
     Şimdiden hayırlı olsun diyorum'' diye konuştu. 
     Kozakçıoğlu, seçim haberinin yayılmasının Türk insanını rahatlatacağını ve her şeyden önemlisi bütün piyasaları ve borsayı daha iyi duruma getireceğini söyledi. 
     Başbakan Yardımcısı Devlet Bahçeli'nin, bu kararı ''aniden mi vermiş olabileceği'' sorulan Kozakçıoğlu, uzun süreden bu yana Türkiye'nin gerek AB ve gerekse ekonomik krizi aşma meselelerinin bu tempoda, bu anlayışla ve bu hükümetle gitmeyeceğinin görüldüğünü belirtti. 
     Bu olayların MHP içerisinde bu fikri oluşturduğunu savunan Kozakçıoğlu, ''Zaten Devlet Bahçeli Anayasa değişikliği konusunda itirazını ortaya koyarken, Ben buna katılmıyorum derken, onun altında bu da vardı. Katılmadığı takdirde bunun arkasında seçim olacağını biliyordu. O bakımdan bu durum bence onların da aynı noktada uzlaşmasıdır. Aklın yolu birdir. Böylece akıllar bir yolda birleşmiş oluyor'' dedi. 
     Hükümet ortaklarının daha önce ''erken seçim yok'' söylemleri olduğu hatırlatılan Kozakçıoğlu, ''Daha önce Başbakan Ecevit'in iyileşeceği ve AB konusunda bir anlaşma sağlanabileceği sanılıyordu. 
     Ancak son zirveden sonra MHP, bu konuda herhangi bir umut kalmadığını anladı. Bir umut kalmayınca da bu işin çıkış yolu tabii ki seçim olur'' dedi. 
     





</TEXT>
</DOC>
