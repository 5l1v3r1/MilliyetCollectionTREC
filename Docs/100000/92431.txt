<DOC>
<DOCNO> 92431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko10.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TuncaToskay "Sabancı biraz sakin olsun lütfen" 
</HEADLINE>
<TEXT>

     Devlet Bakanı Tunca Toskay, devamlı olarak kriz edebiyatı yapılmasının krizi davet etmek olduğunu belirterek, ''Sanayicilerin de içinde bulundukları tekneyi tehlikeye düşürecek hareketlerden kaçınmaları lazım. Sayın Sabancı da biraz daha sakin olsun lütfen'' dedi. 
     Bakan Toskay, Dış Ticaret Müsteşarlığı tarafından düzenlenen ''Deri ve Deri Mamülleri Sektörü'' toplantısı sırasında gazetecilerin soruların yanıtladı. 
     Bir gazetecinin ''Standard and Poor's notumuzu düşürdü, dolar ve faiz yükselişte. Bunu nasıl değerlendiriyorsunuz '' sorusu üzerine Toskay, ''Türkiye ekonomisini olumsuz etkileyecek bir gelişme'' dedi. 
     Bu durumundan ekonomik programın etkilenip etkinlenmeyeceği konusundaki soruya da Toskay, özellikle faizlerin yükselmesinin, faiz dışı fazla hedeflerini olumsuz etkileyeceğine işaret etti. 
     Türkiye'deki bütün ekonomik aktörlerin daha soğukkanlı davranması gerektiğini belirten Bakan Toskay, şöyle konuştu 
     ''Türkiye'de sistem çalışıyor. Bütün bakanlıklar çalışıyor. Böyle bir panik havasına girmek doğru değil. Bu havaya girdiğimiz zaman işleri daha da kötüleştiririz. Herkesin biraz daha sakin olması lazım.'' 
     
     ''KRİZ EDEBİYATI'' 
     Bir gazetecinin, dün yapılan İstanbul Sanayi Odası toplantısında sanayicilerin yeni bir krizin eşiğindeyiz söylemlerini hatırlatarak, bu duruma nasıl baktığını sorması üzerine Bakan Toskay, şunları kaydetti 
     ''İşte böyle çıkıp da devamlı olarak kriz edebiyatı yaparsanız, krizi kendiniz davet edersiniz. Sanayicilerin de içinde bulundukları tekneyi tehlikeye düşürecek hareketlerden kaçınmaları lazım. Sayın Sabancı da biraz daha sakin olsun lütfen.'' 
     





</TEXT>
</DOC>
