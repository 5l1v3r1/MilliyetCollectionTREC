<DOC>
<DOCNO> 55584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/guncel/gun05.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Satır cinayeti 
</HEADLINE>
<TEXT>

Serik Devlet Hastanesi doktoru Nadir Tunay, başından aldığı üç satır darbesiyle öldürülmüş halde bulundu.. Polis, Hizbullah'tan şüpheleniyor 
     N. KEMAL KILINÇ DHA 

     Antalya'nın Serik İlçesi Devlet Hastanesi'nde görevli Dr. Nadir Tunay 38 , esrarengiz bir cinayete kurban gitti. 
     Evli ve 2 çocuk babası Tunay, önceki gece, 10 yıldır görev yaptığı Serik Devlet Hastanesi'nin Acil Servis'inde nöbetçiydi. Saat 22.30'da, Tunay'ın cep telefonu çaldı. Telefonla konuşup kapatan Tunay, Bir hastayla ilgilenip geleceğim" diyerek hastaneden ayrıldı. Ancak, saat gece yarısını geçmesine karşın dönmedi. Bunun üzerine hastanedeki görevliler, Tunay'ın evini aradı. 
     Doktorun eşi, Nadir nöbetteydi" deyince, Tunay'ın akıbetinden endişe eden hastane görevlileri ve eşi polise başvurdu. Tunay'la ilgili korkunç haber, yaklaşık üç saat sonra geldi. 
     
     Hizbullah şüphesi 
     Sabaha karşı saat 01.30'da, ilçe merkezine sekiz kilometre uzaklıktaki Yeşilyurt Köyü sakinleri, yol kenarına atılan bir ceset bulunduğunu bildirdi. 
     Olay yerine giden jandarma ekipleri, başına satırla vurularak öldürüldükten sonra cesedi yol kenarına bırakılan kişinin, Dr. Tunay olduğunu belirledi. Cesedi Devlet Hastanesi morguna kaldırılan Tunay'ın, başına vurulan üç satır darbesiyle öldürüldüğü anlaşıldı. 
     Ortak inceleme başlatan jandarma ve polis, ilk olarak Nadir Tunay'ın hastaneden ayrılmadan önce kiminle konuştuğunu araştırmaya başladı. Katiller tarafından alındığı sanılan Tunay'ın cep telefonuna ulaşılamazsa, GSM operatörüyle temasa geçilip doktorun kimlerle görüştüğü saptanacak. 
     Bu arada Tunay'ın dini vakıflarla ilişkisi bulunduğu, hatta bazılarının üyesi olduğu ileri sürüldü. Cinayetin satır kullanılarak işlenmesi de, 'satırlı infazlarıyla' ünlü aşırı dinci Hizbullah örgütü şüphesini gündeme getirdi. 
     



 GÜNCEL 




















</TEXT>
</DOC>
