<DOC>
<DOCNO> 93987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/dunya/adun.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İki koldan Bağdat’a 
</HEADLINE>
<TEXT>

The New York Times’ın aktardığı gizli Amerikan savaş planına göre en erken 2003 başında onbinlerce asker Saddam’ın devrilmesi için kuzey ve güneyden Bağdat üzerine yürüyecek 
     SEMA EMİROĞLU New York 

     ABD’nin Irak’ı işgal planlarını büyük ölçüde olgunlaştırdığı ve Saddam’ı devirme operasyonu için Amerikan askeri gücünün iki koldan Bağdat üzerine yürümeye hazırlandığı bildirildi. 
     The New York Times gazetesine göre, Florida Tampa’daki Merkez Komutanlığı’nda hazırlanan "CentCom Courses of Action" adlı "taslak plan" gerekli hazırlıkların yapılması için Amerikan ordu kademelerine gönderildi ve bu kapsamda lojistik hazırlıklara başlandı. Söz konusu plan taslağını inceleyen bir kaynağa dayandığını ifade eden gazete, Irak operasyonunun en erken önümüzdeki yıl başlayabileceğini bildirdi. Komutan General Tommy R. Franks, 19 Haziran’da, "top secret" çok gizli plan hakkında Başkan Bush’a ayrıntılı bilgi verdi. 
     Henüz nihai şeklini almadığı vurgulanan plan, Afganistan’da yapılanın aksine Irak’a karşı ABD’nin kendi askerlerini kullanmasını öngörüyor. Irak’a karşı iki koldan yapılacak saldırı için hava, kara ve denizde üslenen kuvvetler kullanılacak. Kara birlikleri güneyden ve kuzeyden Irak sınırını geçerek Bağdat’a yürüyecek. Haberde "kuzey"in Türkiye mi yoksa kuzey Irak mı olduğu belirtilmiyor. 
     Irak savaşında onbinlerce ABD askeri görev alacak. Esas işgal gücü Kuveyt’te konuşlanacak. Türkiye ve Katar dahil 8 ülkedeki Amerikan hava üslerinden havalanan yüzlerce savaş uçağı binlerce hedefe bomba yağdıracak. Irak’ın havaalanları, yolları, iletişim sistemleri imha edilecek. CIA da kitle imha silahlarının bulunduğu tesisleri havaya uçuracak. 
     
     Provalar başladı 
     Irak’ı işgale hazırlanan ABD ordusu Körfez Savaşı’dan bu yana geliştirilen yeni silahların da devreye sokulması için tatbikatlar yapıyor. Ayrıca iki koldan işgal denemeleri gerçekleştiriyor. Bu kapsamda California Camp Pendleton’da bulunan Deniz Piyadeleri Birinci Keşif Gücü, Körfez ülkelerinde yeni üsler inşa etmeye başladı. Katar’daki El Udeid üssü tamamlandı, buraya binlerce ABD askeri gönderildi. 
     
     Silah üretimi tam gaz 
     Nokta hedef vuran bombaların üretimi artırıldı. Hava kuvvetleri bu silahları stok ediyor. Ayrıca çok miktarda çeşitli cephane, uçak motoru ve öteki yedek parça, hem ABD içindeki belirli cephaneliklerde, hem de bazı Ortadoğu ülkelerindeki üslerde stoklanmaya başlandı. Hava General Laster L. Lyles bu faaliyetleri doğruladı. 
     
     Hedef listesi kabarık 
     Irak hedefleriyle ilgili çok uzun bir liste hazırlandı. Karadan havaya Irak füzelerinin bulunduğu üslerden hava savunma sistemlerine, fiber optik şebekesine kadar her hedef en ince koordinatına kadar kaydedildi. Bir yetkili uzun süreli bir istihbarat çalışmasının ürünü olan "liste göz korkutucu ölçüde kabarık" diye konuştu, bu hedeflerin yerle bir edileceğini belirtti. 
     



 DÜNYA 












</TEXT>
</DOC>
