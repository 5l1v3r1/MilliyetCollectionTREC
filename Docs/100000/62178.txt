<DOC>
<DOCNO> 62178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun08.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistin evlerinin yıkımını sürdürüyor 
</HEADLINE>
<TEXT>

     İsrail ordusu, Refah mülteci kampındaki Filistin evlerini yıkmasının ardından, bugün de Doğu Kudüs'de Filistinlilere ait 5 evi yerle bir etti. 
     Görgü tanıkları, Doğu Kudüs'teki İsaviye mahallesinde bulunan evlerin 4'ünün boş olduğunu, 1'inin ise mesken olarak kullanıldığını açıkladı. İsrail askerlerinin eşliğinde 15 buldozerin girdiği mahallenin sakinleri ile İsrail polisi arasında itiş kakış meydana geldi. 
     Doğu Kudüs'deki İsaviye mahallesinde kaç evin yıkılacağı tam olarak açıklanmazken, 15 ev sahibinin yıkım emri aldığı belirtiliyor. 
     Bu arada, muhalefetteki Meretz Partisi'nden belediye meclis üyeleri yıkımların önüne geçebilmek için bu sabah yerel mahkemeye başvurdu. 
     İsrail Ordusu, 10 Ocak Perşembe günü Gazze şeridindeki Refah mülteci kampında 70'den fazla evi yıkarak, 700 civarında Filistinli'yi evsiz bırakmıştı. 
     






</TEXT>
</DOC>
