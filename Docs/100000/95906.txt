<DOC>
<DOCNO> 95906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/ekonomi/eko04a.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta 60 milyar dolarlık evlilik 
</HEADLINE>
<TEXT>

ABD’li ilaç devi Pfizer, rakibi Pharmacia’yı 60 milyar dolar karşılığında satın alıyor. Viagra’nın üreticisi anlaşmayla sektörde dünyanın en büyük şirketi haline gelecek 
     EKONOMİ SERVİSİ 

     Uzun süredir şirket yolsuzlukları ile bunalan Wall Street, bu kez dev bir birleşme haberi ile çalkalanıyor. Dünyanın önde gelen ilaç firmalarından Pfizer, rakibi Pharmacia’yı borsa değeri üzerinden satın almaya hazırlanıyor. Yaklaşık 60 milyar dolar tutarındaki anlaşma Pfizer tarafından dün yapılan bir açıklama ile duyuruldu. Bu gelişme, Wall Street’te de olumlu karşılandı. 
     Anlaşmayla firma, ilaç sektöründe dünyada bir dev olma yoluna giriyor. Birleşmeyle birlikte şirketin geliri 2002 yılında 48 milyar dolar olacak. Firma, Pharmacia’nın mafsal iltihabı ilacı Celebrex ve Bextra ilaçlarını biraraya getirecek. 
     
     Onaylandı 
     Her iki şirketten de yapılan açıklamada hisselerin değişimi konusunda eksiksiz bir anlaşma imzalandığı belirtildi. Anlaşma piyasayı düzenleyici kurumlar tarafından da onaylandı. 
     Pfizer Başkanı ve CEO’su Hank McKinnell ise yaptığı değerlendirmede bu birleşmenin hızla büyümekte olan ve yenilikçi nitelikler taşıyan her iki şirkete de ekstra olanaklar sağlayacağı ve Pfizer’e de piyasada uzun süreli olarak lider olma imkanı tanıyacağını kaydetti. Pharmacia Başkanı ve CEO’su Fred Hassan da "Pfizer gibi bir sanayii lideri ile stratejik bir birleşmeye gitmek bize potansiyelimizi maksimize etme olanağı sağlayacaktır" ifadesini kullandı. 
     



 EKONOMİ 























</TEXT>
</DOC>
