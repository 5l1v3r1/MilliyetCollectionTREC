<DOC>
<DOCNO> 50629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/guncel/gun03.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer Abi’yi kaybettik 
</HEADLINE>
<TEXT>

Meslekte 50, Milliyet gazetesinde ise 39 yılı geride bırakan arkadaşımız ve ağabeyimiz Dinçer Güner, 1986’da yakalandığı hastalığa yenik düştü 
     İSTANBUL Milliyet 

     Milliyet gazetesi Dış Haberler Servisi’nde görev yapan ağabeyimiz Dinçer Güner 67 , yakalandığı amansız hastalığa yenilerek aramızdan ayrıldı. Meslekte 50, Milliyet gazetesinde ise 39 yılı geride bırakan Güner, 1986’da yakalandığı hastalığı yaşam sevgisi ve güçlü iradesi sayesinde yenmiş, ancak sinsi hastalık, bu yıl mart ayında yine kendini göstermişti. Tedavi sonuçsuz kalınca Güner, dün saat 01.30’da yaşama veda etti. Güner, yarın öğle vakti Levent Camii’nde kılınacak cenaze namazının ardından Yeniköy Mezarlığı’nda toprağa verilecek. 
     Güner, her gün 08.00’de Dış Haberler Servisi’ne gelir, genç bir muhabir coşkusuyla işinin başına otururdu. Güner’in ölümü, ailesini ve meslektaşlarını yasa boğdu. Çok üzüntülü olan yazarımız Hasan Pulur, aynı gün doğduğu 46 yıllık arkadaşı Güner için, "Benim meslekte yaşayan en eski arkadaşımdı. 1955’te Havadis’te buluşmuştuk" dedi. 
     



 GÜNCEL 












</TEXT>
</DOC>
