<DOC>
<DOCNO> 55902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sontur14.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisini ısıran yılanı da hastaneye götürdü.. 
</HEADLINE>
<TEXT>

     Çanakkale'nin Biga İlçesi'nde, bir kişi, bahçesinde marul toplarken parmağından ısıran yılanı da hastaneye götürünce, konulduğu torbadan kaçan yılan, acil serviste panik yarattı. 
     İlçeye bağlı Sarıkaya Köyü'nde, bahçesinden marul koparmak isteyen İsmail Hakkı Kırşen'i 40 , yılan ısırdı. 
     Kendisini ısıran yılanı yakalayarak canlı canlı bir torba içine koyan Kırşen, tedavi için Biga Devlet Hastanesi'ne gitti. 
     Acil Servis'te tedavisi yapıldığı sırada, masa üstüne bıraktığı torbadan çıkan yılan, zeminde hızla kaçmaya başlayınca panik yarattı. 
     Kırşen ve görevliler ellerine aldıkları sopalarla köşe bucak yılanı aramaya başladılar. Uzun bir uğraşı sonucu yakalanan yılan, öldürüldü. 
     Gemi tayfası olduğunu söyleyen Kırşen, ''Beni yıllar önce de Rusya seferimizde yılan ısırmıştı. Orada da hastaneye yılanı götürmüştüm. 
     Cesaretimden dolayı kutlamışlardı. Yılanın cinsini görüp ona göre tedavi uygulanır diye düşündüm. İnsanları korkuttuğum için çok üzüldüm'' dedi. 
     Panzehir iğnesi yapılan Kırşen, daha sonra taburcu edildi. 
     






</TEXT>
</DOC>
