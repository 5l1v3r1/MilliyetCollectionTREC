<DOC>
<DOCNO> 82275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur07.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırklareli'li çiftçi TBMM'ye borcuna karşılık inek teklif etti 
</HEADLINE>
<TEXT>

     Kırklareli'li çiftçi inek satın almak için aldığı banka kredisini ödeyemeyince borcuna karşılık ineğini vermek için TBMM'ye başvurdu. 
     Kırklareli'nin Demirköy'ünde yaşayan Toraman Demir, TBMM'ye yaptığı başvuruda, Ziraat Bankası kredisiyle 3 süt ineği aldığını belirtti. Demir, ''Sütün ucuz, yemin pahalı olması nedeniyle borcumu ödeyemez duruma geldim. Geriye kalan borcumu inekleri ve buzağıları iade ederek ödemek istiyorum'' diyerek, TBMM Başkanlığı'ndan yardım istedi. 
     TBMM Dilekçe Komisyonu'nca incelenen başvuru ilgili Devlet Bakanlığı'na gönderildi. Bakanlık'tan gelen yazıda, Toraman Demir'in isteğinin yasal yönden incelenmesi talimatının Ziraat Bankası Kırklareli Şubesi'ne verildiği kaydedildi. 
     Bakanlık yazısında ''Başvuru sahibinin telef olan hayvanlarının hasar bedelinin borcundan düşüldüğü'' da belirtilerek, konuya ilişkin ayrıntılı bilginin Demir'e iletildiği ifade edildi. 
     





</TEXT>
</DOC>
