<DOC>
<DOCNO> 86702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yazar/guclu.html </URL>
<DATE> 2002/05/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Burs ve yurt sorunu neden çözülmüyor 
</HEADLINE>
<TEXT>

     Üniversite gençliğinin en önemli iki sorunu yurt ve burs. Aslında her ikisi de kolaylıkla çözülebilir. Ama nedense sanki bu konu özellikle ihmal ediliyor. Sanki gençlerin değişik güç odaklarının kucağına düşmeleri için çanak tutuluyor .. 
     Üniversite kampüslerini gezdiğinizde devasa binalarla karşı karşıya geliyorsunuz. Onları yapan devletin yurt konusunda neden bu kadar duyarsız olduğunu anlamak mümkün değil. Bilerek mi yapmıyor yoksa beceriksizlikten mi yapılamıyor belli değil. 
     Üniversiteler YÖK’e, Kredi ve Yurtlar Kurumu ise Milli Eğitim Bakanlığı’na bağlı. Rektörlerin söylediğine göre üniversite yatırımlarını DPT onaylıyor, Maliye Bakanlığı da parasını veriyor. Ama burs ve yurt konusu genelde kendilerinin kontrolü dışında. Yurtkur ise bu konuda başarısız. Yurtkur yetkililerine göre ise de ellerinden geleni yapıyorlar ama kaynaklar yetersiz... 
     Aslına bakılırsa hiç ek kaynağa gerek kalmadan mevcut kaynaklar çok daha iyi değerlendirilerek birkaç yıl içinde isteyen her öğrenciye yurt da sağlanabilir, burs da. Ama önce iyi niyet gerekiyor. Koltuğuna yapışanların fedak rlıkta bulunması lazım ki kaynaklar tek elde toplanıp tek elden yönlendirilebilsin. 
     Düşünebiliyor musunuz devletin kurumları birbirine güvenmiyor. Bu konunun asıl muhatabı üniversiteler. Burs ve yurt konusunda tüm yetkilerin onlarda olması gerekirken onlara siz ne düşünüyorsunuz diye soran yok. Oysa hemen her gün öğrenciyle yüz yüze gelen onlar. Yurt ve burs bulamadıkları için öğrencilerini kaybeden onlar. Bu yüzden Başbakan Ecevit’in ya da yardımcılarından birinin başkanlığında bu konunun ciddi olarak ele alınması gerekiyor. Yoksa ortaya çok ciddi problemler çıkabilir. 
     Yurtkur’un yanı sıra Başbakanlık da burs veriyor, üniversiteler de. Kimi 40 milyon kimi 50 milyon. Oysa tek kalemde 150, 200 milyon lira verilse öğrenciler de rahat edecek, israf da sona erecek. Ama nerdeeeeee... 
     Yurtkur artık iyice hantallaştı ve yeniden yapılanması gerekiyor. Onlara kalırsa yurtlar onların güdümünden çıkarsa çeşitli grupların kalesi haline gelir. Ama aksini düşünenlere göre de onların kontrolündeyken bu duruma geliyor. Anlayacağınız yukarıdakilerin post kavgası yüzünden yüz binlerce öğrenci mağdur olmaya devam ediyor... 
     
     Bakan başkanlık edecek 
     YÖK Başkanı Gürüz’ün kendine bağlı bir kurumda kitap bastırarak görevini kötüye kullandığına ilişkin iddianın yargıya intikal edip etmemesi bugün YÖK genel kurulunda oylanıyor. Yasa gereği Gürüz toplantıya katılmayacak. Onun yerine YÖK’e Milli Eğitim Bakanı Bostancıoğlu başkanlık edecek. Bakan Bostancıoğlu’nun istediği toplantıya başkanlık yapabilecekken geç ve zoraki de olsa böyle bir diyaloğa girmesi sevindirici. Umarız ileriki günlerde de sık sık YÖK toplantılarına katılır ve üniversitelerin sorunlarına sahip çıkar. Dahası Gürüz’ün diktatörlüğünü de biraz törpülemiş olur .. 
     Özetin özeti Eğitimde sorunların çözülebilmesi için Ankara’da kavgaya değil diyaloğa ihtiyaç var... 
     
     







Üçlü koalisyon 


Pembeyle erguvan karışımı bodur zakkumlar ve Yuvarlakçay'daki çınar 


Kısa bilanço... 


Ecevit’in formülü 


Siyasi öfke değil, siyasi duyarlılık 


Önümüz kesilirse Tayyip öne çıkar 


TSK ve sağduyu 


Burs ve yurt sorunu neden çözülmüyor 


Avrupalı patronların İstanbul seferi 


Kitapların zaman tüneli 


Yeni bir dünya kurulurken Türkiye... 


Hangisi daha milliyetçi hareket 


Büyük yarış 


Yeni bir başbakan 


Türk seçmeni üzerine çeşitlemeler 


Gidelim buralardan 


Herkesin malı kendine 


Tarım şehri Konya sanayi şehri oluyor ...hatta oldu bile 


</TEXT>
</DOC>
