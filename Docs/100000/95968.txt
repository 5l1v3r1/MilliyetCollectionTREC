<DOC>
<DOCNO> 95968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/yasam/yas01.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece yüreği dört cana bedel 
</HEADLINE>
<TEXT>

Tek bacağını bir kazada kaybeden genç Turgay, boğulmak üzere olan dört genç kızı azgın dalgaların arasından aldı... Yetişemediği üç kişi can verdi... 
     İSMAİL AKDUMAN , HASAN DAVRAN Samsun DHA 

     Samsun’un Alaçam ilçesinde tek başına dört genç kızı ölümden kurtaran ortopedik engelli kahraman ilan edildi. 
     Çocukluğunda geçirdiği kaza sonrası bir ayağı felç olan ve koltuk değnekleriyle yürüyen Turgay Abdülbaki Duran 37 , geçen cumartesi Geyikkoşan sahilinde denize girerken çok sayıda kişinin boğulma tehlikesi geçirmesi üzerine azgın dalgalara daldı. Tek bacağıyla boğulmak üzere olan Emine Sırma 17 , Ayşe Çağlık 18 , Nurgül Çağlık 17 ve Aycan Berli’yi 17 kurtararak sığ suya çeken Duran, tüm çabalarına karşın diğer üç kişiye ise yetişemedi. 
     
     Keşke sağlam olsaydım..’ 
     Olay sonrası genç kızları tedavi gördükleri Bafra Devlet Hastanesi’nde ziyaret eden evli ve iki çocuk babası Duran, küçük yaştan beri yüzmeyi sevdiğini belirtip, "Yakaladığımı saçlarından çekip sığ suya getiriyordum. Dört kişiyi kurtarmışım. Diğer bacağım da sağlam olsaydı daha hızlı hareket edebilir, belki diğerlerini de kurtarabilirdim" diye konuştu. 
     Geyikkoşan yöresinde serinlemek için aynı gün denize giren ve akıntıya kapılan Özlem Çağlık’ı kurtarmaya çalışanlardan annesi Gülişan Çağlık ve komşuları Emine Dikili boğulurken, beş kişi ise son anda azgın dalgalardan kurtarılmıştı. 
     
4 Amerikalı, 1 Turgay etmedi      DIŞ HABERLER SERVİSİ 

     Amerika’nın Ohio eyaletindeki Huron kenti, geçen çarşamba korkunç bir trajediye sahne oldu. Her şey, dokuz arkadaşın güneşli yaz gününün tadını çıkarmak için Erie Gölü kıyısındaki Nickel Plate plajına gelmesiyle başladı. Hava mükemmel, ancak göl dalgalıydı. Plaj görevlilerinin Bugün yüzmek tehlikeli’ uyarılarına rağmen, gençler sörf yapmak için dalgalara atıldı. 22 yaşındaki Amy Anderson kıyıdan birkaç metre uzaklaşmıştı ki, bir dalga sörf tahtasını ters çevirdi. Paniğe kapılan genç kızın çığlıklarını duyan nişanlısı ve 3 erkek arkadaşı, azgın göle atladı. Bu arada bir botla yanına gelen cankurtaranlar, Anderson’u dalgalardan almayı başardı. Kızı kurtarmaya koşan Jehrod Smith, Kyle Kroetz, Steve Cupec ve Matthew Smith adlı gençler ise azgın sularda kayboldu. Gençlerin cesetlerine, ancak hafta sonu ulaşılabildi. 
     



 YAŞAM 























</TEXT>
</DOC>
