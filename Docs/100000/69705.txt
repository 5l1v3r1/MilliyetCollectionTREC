<DOC>
<DOCNO> 69705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/guncel/gun05.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevleri batıda dolu, doğuda boş 
</HEADLINE>
<TEXT>

Kapasitesi 500 olan Bayrampaşa Cezaevi’nde 842 550 kapasiteli Ankara Cezaevi’nde 696 mahkum kalıyor. Ama Amasya ve Gümüşhane cezaevlerinin üçte biri dolu 
     ŞÜKRAN ÖZÇAKMAK İstanbul 

     Marmara Bölgesi’ndeki tüm cezaevleri kapasitelerinin üzerinde mahkum barındırırken, Anadolu’nun birçok yerindeki taşra cezaevlerinin yarı yarıya boş olması dikkat çekiyor. 
     Skandalları, firarları ve cinayetleri ile sık sık gündeme gelen Bayrampaşa Cezaevi’nde kapasitesinin üzerinde 461 kişi daha kalıyor. 500 mahkum ve tutuklu kapasitesi olan Bayrampaşa Kapalı Cezaevi’nde 842 kişi, 1869 kapasiteli Bayrampaşa Özel Tip Cezaevi’nde 1988 mahkum ve tutuklu barınıyor. 
     
     Amasya’da yer var 
     Adalet Bakanlığı, Kartal, Ümraniye, Paşakapısı, Bakırköy’un yanı sıra Sakarya da dahil tüm Marmara Bölgesi’ndeki cezaevlerinde kapasitelerinin üzerinde mahkum ve tutuklu barındığını kabul ediyor. 
     İstanbul’a yakın olması nedeniyle Kocaeli’ndeki cezaevinde de aynı sorun yaşanıyor. 472 kapasiteli Kocaeli Cezaevi’nde kalan mahkum ve tutuklu sayısı 630’a ulaşırken, 158 hükümlü ve tutuklu ranzaları nöbetleşe kullanarak uyuyor. 
     Ankara, Adana gibi cezaevlerinde de durum çok farklı değil. 550 kapasiteli Ankara Kapalı Cezaevi’nde 696 mahkum ve tutuklu barınırken, 717 kapasiteli Adana Kapalı Cezaevinde 824, 138 kapasiteli Alanya Cezaevi’nde 182 mahkum ve tutuklu bulunuyor. 
     Bazı cezaevlerinde mahkum ve tutuklular aynı ranzayı paylaşırken Amasya, Gümüşhane cezaevleri boş duruyor. 386 kapasiteli Amasya Kapalı Cezaevi’nde 288, 630 kapasiteli Gümüşhane Cezaevi’nde ise 234 mahkum ve tutuklu barınıyor. Türkiye genelindeki cezaevlerinde toplam 57 bin 681 mahkum ve tutuklu kalıyor. 
     



 GÜNCEL 


















</TEXT>
</DOC>
