<DOC>
<DOCNO> 72678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/siyaset/siy04.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılıktan emekli paşalara inceleme 
</HEADLINE>
<TEXT>

     ERSAN ATAR, SEMRA PELEK Ankara, İstanbul 

     Bağcılar C. Başsavcılığı, Susurluk hükümlüsü Korkut Eken’e, "yaptıkları bilgimiz dahilindeydi, efsane olmuş bir insandır" sözleriyle destek veren emekli generaller hakkında "kanunun suç saydığı eylemi övmek" ten inceleme başlattı. 
     Kısa süre önce İstanbul DGM’den Bağcılar Cumhuriyet Başsavcılığı’na atanan Ercan Cengiz, "TCK’nın 312 1 maddesinde tanımlanan kanunun suç saydığı eylemi övmek’ suçu kapsamında inceleme başlattık. Bunu şu aşamada soruşturma olarak adlandırmak doğru olmaz. Gerekirse soruşturma açılır" dedi. Başsavcılığın inceleme için herhangi bir suç duyurusuna dayanmadığı ve re’sen kendiliğinden işlem yaptığı öğrenildi. 
     Susurluk davasının karara bağlandığı İstanbul DGM yetkilileri de, dosyanın artık kendi görev alanlarında olmadığını, TCK’nın 312 1. maddesine giren suçların da DGM yetkisi kapsamında bulunmadığını dile getirdiler. 
     Başsavcılık, suçun oluştuğu sonucuna varırsa, inceleme önce soruşturmaya dönüştürülecek, ardından paşalar hakkında 2 yıla kadar hapis istemiyle asliye ceza mahkemesinde dava açılabilecek. Başsavcılık bu aşamada, emekli generallerin ifadesini alabilecek. Ancak milletvekili olan Doğan Güreş hakkında soruşturma ve dava için öncelikle dokunulmazlığının kaldırılması gerekecek. 
     



 SİYASET 


















</TEXT>
</DOC>
