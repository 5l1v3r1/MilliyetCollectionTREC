<DOC>
<DOCNO> 69158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo10.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlılara müjde... Ali Eren Yozgat karşısında oynayacak 
</HEADLINE>
<TEXT>

     Kocaelispor galibiyeti sonrası, teknik direktör Christoph Daum tarafından 2 gün Kurban Bayramı izni verilen Beşiktaşlı futbolcular, Yimpaş Yozgatspor maçı hazırlıklarına, 25 Şubat Pazartesi günü başlayacak. 
     İki günlük iznin ardından, pazartesi günü öğleden sonra Fulya Tesisleri'nde toplanacak siyah-beyazlılar, daha sonra Ümraniye Tesisleri'ne geçerek, haftanın ilk çalışmasını yapacak. 
     
     Ali Eren'den iyi haber 
     Kocaelispor maçında testisine darbe alan Ali Eren Beşerler'in, Yimpaş Yozgatspor maçında forma giyebileceği açıklandı. 
     Kulüp doktoru Yalçın Yavuzer, dünkü maçın devre arasında kontrol ettiği Ali Eren'in, testis bölgesinde 2 santimlik açılma tespit ettiğini belirterek, ''Hemen İstanbul'a getirip, bu bölgeye dikiş attık. Çok ciddi bir sorunu yok. Aşırı ödem oluşmazsa, normal şartlarda Yimpaş Yozgatspor maçında oynar'' dedi. 
     






</TEXT>
</DOC>
