<DOC>
<DOCNO> 62441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur20.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık evi terketti.. 
</HEADLINE>
<TEXT>

     Biri Bizi Gözetliyor yarışması hiç de küçümsenemeyecek sayıda insanı televizyon karşısına kilitledi. 
     Dışarıdan bakıldığında saçma da gelse, kızlı erkekli bir grup genç insanın kapatıldıkları evde yaşadıkları ilgiyle izlenmeye başladı. 
     Her ilgi çeken programda olduğu gibi BBG de kendi kahramanlarını yaratmakta gecikmedi. 
     İşte eski ve yeni yarışmanın kahramanlarının birarada yarıştıkları Orada Neler Oluyor'un Ilgaz dağı'ndaki serüveni ise dün akşam kavgayla noktalandı. Kavga öyle bir büyüdü ki BBG'nin Türk pop müziğine "armağanı" Tarık evi terketti. 
     Kavgayı başlatan ise bir önceki yarışmanın "lümpen filozof" tiplemesi Eray oldu. 
     Eray dün akşam birinci olunca yarışmacılardan Sinan'ı elemeye karar verdi. Ancak kararını duyururken Sinan'ı eleştirmeye kalkışınca "ipler koptu". 
     Gerçi yarışmacıları birbirine bağlayan çok güçlü bir ip olduğunu söylemek zor ama bu kez sinirler gerçekten yatışmadı. 
     Üzerinde süeter elinde gitar ile pop müzik dünyasına adım atan şarkıcı-yarışmacı Tarık evi terketti. Genç kızların gözdesi, yarışmanın "esas oğlan" tiplemesine en yakın ismi Melih gözyaşlarına boğuldu. 
     Program yapımcıları da gelişmelere şaşırdı. Ancak tüm bu gelişmelerin reytingleri zıplatacağını bilmeleri en azından onların sakin kalmalarını sağlamaya yetti... 
     






</TEXT>
</DOC>
