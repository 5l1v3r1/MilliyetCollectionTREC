<DOC>
<DOCNO> 73141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur17.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaspçıyı vuran işadamı tutuklandı 
</HEADLINE>
<TEXT>

     Kadıköy'de bir kadının çantasını bıçak tehdidiyle almaya çalışan gaspçı Orhan Yılmaz'ı tabancayla başından vuran işadamı Erkan Sadıkoğlu, çıkarıldığı mahkemece tutuklandı. 
     Sadıkoğlu, gözaltında tutulduğu polisteki işlemlerinin tamamlanmasının ardından Kadıköy Adliyesi'ne getirildi. Sanık Sadıkoğlu, savcılıktaki sorgusundan sonra tutuklanması talebiyle çıkarıldığı Nöbetçi 1. Asliye Ceza Mahkemesi'nce tutuklanarak Paşakapısı Cezaevi'ne götürüldü. 
     Daha sonra, başından yaralanmasının ardından tedavi altına alındığı Haydarpaşa Numune Hastanesi'nde ölen gaspçı Orhan Yılmaz'ın ağabeyi Çetin Yılmaz ile Feyzi Baykanoğlu da gasp olayına karıştıkları gerekçesiyle adliyeye getirildi. Gasp olayının sanıkları Çetin Yılmaz ile Feyzi Baykanoğlu da, aynı mahkeme tarafından tutuklanarak Paşakapısı Cezaevi'ne gönderildi. 
     Bu arada, olay sırasında kolundan yaralandığı kaydedilen sanık Sadıkoğlu'nun avukatı Ömer Yeşilyurt, adliye çıkışında gazetecilerin ''Tutuklama kararına itiraz edecek misiniz '' şeklindeki sorusu üzerine, ''Değerlendireceğim, daha değerlendirmedim'' dedi. 
     
     "Karıncayı bile incitmeyen biri" 
     Öte yandan tutuklanan işadamı Erkan Sadıkoğlu'nun arkadaşları ise olayı duyunca çok şaşırdıklarını belirterek, ''Çünkü Erkan, biz kavgaya giderken kavga etmeyelim diye bizi tutan bir insan. O karıncayı bile incitmeyen biridir'' şeklinde konuştular. 
     Sadıkoğlu'nun eniştesi Zafer Nuhoğlu da, bu duruma ''ülkedeki sosyal patlamanın yol açtığını'' savunarak, ''Erkan Sadıkoğlu, iyi niyetli, tavuk bile kesemeyen birisidir'' diye konuştu. 
     






</TEXT>
</DOC>
