<DOC>
<DOCNO> 92044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo34.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Völler "Galibiyeti ve finali hakettik" 
</HEADLINE>
<TEXT>

     17. Dünya Kupası'nda ev sahibi 
     ülkelerden Güney Kore'yi 1-0 yenerek finale yükselen Almanya Milli Takımı'nda, teknik direktör Rudi Völler, ''Galibiyeti ve finali hak ettik'' dedi. 
     Maça iyi başladıklarını ve özellikle savunmada çok iyi organize olduklarını ifade eden Rudi Völler, ''Şansı yaratan taraf bizdik ve galibiyeti de hak ettik. Grup maçlarında Kamerun ve İrlanda Cumhuriyeti gibi takımların arasında 2. tura çıkmamızı dahi sürpriz görenler vardı. Çeyrek finali de bize uzak gördüler. Finali bile düşünmemizi istemediler'' diye konuştu. 
     Final yolunu açan golü kaydeden Ballack'ın sarı kart cezası nedeniyle finalde oynayamayacak olmasının üzücü olduğunu vurgulayan Völler, Ballack'ın dünyanın en iyi oyuncuları arasında bulunduğuna dikkati çekerek, kartı da pozisyon gereği gördüğünü söyledi. 
     Güney Kore Teknik Direktörü Guus Hiddink ise Almanya'nın deneyimiyle galibiyete ulaştığını belirterek, ''Futbolcularımla gurur duyulmalı'' dedi. 
     Finale çıkamadıkları için üzüntülü olduklarını ifade eden Hollandalı teknik adam, ''İkinci yarıda galibiyeti bulmak için çok çalıştık ve iyi oynadık. Ancak, Almanya'nın ilk yarıdaki üstün oyununa saygı duymak gerekir. Oyuncularımızdan, yalnızca bugün için değil, turnuva boyunca gösterdikleri başarı nedeniyle gurur duyulması gerekli'' diye konuştu. 
     





</TEXT>
</DOC>
