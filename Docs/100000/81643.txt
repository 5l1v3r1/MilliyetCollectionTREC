<DOC>
<DOCNO> 81643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun23.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütü DHKP-C'nin yandaşları "Liste bizi etkilemez" 
</HEADLINE>
<TEXT>

     Terör örgütü DHKP-C'nin de, terör örgütü PKK ile birlikte AB'nin teröristler ve terör örgütleri listesine girmesi kesinlik kazanıyor. 
     AB Daimi Temsilciler Konseyi'nin COREPER bugünkü toplantısı devam ederken, DHKP-C'nin listeye alınmasına itiraz gelmediği, hafta başında başlatılan ''sessizlik sürecinin'' sonunda, bugün öğleden sonra listenin kesinleşeceği bildirildi. 
     Terör örgütü DHKP-C'nin yandaşları da, Brüksel'deki ''temsilcilik'' binalarında düzenledikleri basın toplantısında, AB listesine alınmalarının ''teknik bir konu'' olduğunu söylediler ve ''Belçika, Hollanda gibi ülkelerde, terörizme karşı mücadele öngören yasalar bulunmadığının'' üzerinde durarak, fazla etkilenmeyeceklerini ileri sürdüler. 
     ''Heyecanlıyız, ama korkmuyoruz'' diyen teröristler, ABD'yi itham eden ifadeler kullandılar ve ''Eskiden Türkiye'yi cezalandıran AB'lilerin de şimdi Türklerden yana olmasını'' eleştirdiler. 
     ''Türkiye'de silahlı mücadeleyi bırakmayacaklarını'' da açıklayan teröristler, ''Bizi yasaklayarak iş bitireceklerini sanıyorlarsa, yanılıyorlar'' dediler. Teröristler, AB'nin geçmişten ders almadığını, Nazi sistemine döndüğünü iddia ettiler. 
     Basın toplantısını, Sabancı suikasti faillerinden Fehriye Erdal ile Belçika'da tutuklanan ve daha sonra tutuksuz yargılanmak üzere serbest bırakılan Musa Asaoğlu yaptı. Asaoğlu, Belçika mahkemelerinin, kendilerinin DHKP-C'li olduğunu bildiklerini, AB listesine alınmalarının bu mahkemeleri nasıl etkileyeceğini bilmediğini söyledi. 
     





</TEXT>
</DOC>
