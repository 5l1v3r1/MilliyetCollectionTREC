<DOC>
<DOCNO> 71588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/magazin/yazdud.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel Can’dan şok açıklamalar 
</HEADLINE>
<TEXT>

Bibita’da kardeşlerin zaferi, Serpil Benay sahnelere döndü, tadında kalan güzellik Barba’, tatlıcı Nedim, El Torito büyüdü, S Brasserie, Yeşim’den Cenk’e büyük jest, gecce.com bir yaşında... 
     Pek çok kişiden methini duymuştum. Bayramın birinci günü gidecektik ama birçok yer gibi burası da açık değildi. Geçen gün kısmet oldu. Neresi mi Vali Konağı Caddesi, Süleyman Nazif Sokak’da bulunan, eski bir Nişantaşı evinin özellikleri bozulmadan meyhaneye dönüştürülmüş hali Barba. Sahipleri Nurten Gökçe ve Ahmet Tanrıverdi. Ahmet Bey dünya tatlısı bir insan. Barba’yı bir bakıma kendisi için açmış. Yemek boyunca masamızdan ayrılmadı. O kadar tatlı sohbeti vardı ki Barba’nın sıcak ev atmosferinin Ahmet Bey’den kaynaklandığını anladım. O akşam Rum müziğinden CD’ler çaldılar. Kazancidis, Teodor Demircioğlu, Roza Eskenazi, Andon Dalgacı, Rita Abacı gibi gerçek rebet’lerin şarkılarını Türkçe olarak da CD’den dinleyebilirsiniz. Hafta sonları akordeon eşliğinde Hayko adlı müzisyen canlı müzik yapıyormuş. Müdavimleri arasında olan sevgili Fedon ve Semra Özal buradan ayrılmıyorlarmış. Öğle tabldot servis yapılıyor. Pazar günleri kapalı. Aman rezervasyonsuz gitmeyin, çünkü minik salon taş çatlasa 50 kişi alıyor. Arka bölüm ise daha çok özel kutlamalar, iş yemekleri için ayrılmış. Rakı 20 cl’lik Karafaki şişelerinde, küçük ince ve dantel zarflı kadehlerde sunuluyor. Can dostum İzzet ile içkilerimizi yudumlarken Atina günlerimiz aklımıza geldi. İzzet rakı içti, ben uzo aldım. Masaya oturduğumuzda zeytinyağlı mezeler hazırdı. Tarçınlı barbunya pilaki, portakallı kereviz, elmalı tavuk salatası, imam bayıldı, Ayaş turşusu... Burada şalgam suyu, acılı haydari, Rus salatası bulamazsınız. Ahmet Tanrıverdi acayip prensipleri olan biri. İsteyene nazikçe kapıyı gösteriyor. Garsonlar yalnızca içki siparişinizi alıyor. Siz istemeden, mezelerin ardından etli pazı dolması, yaprak kuzu ciğer, malzemesi bol İmroz böreği, mısır ununda hamsi tava geliyor. Eski İstanbul meyhanesi geleneği başarıyla yaşatılıyor Barba’da. 
     
     Ekstra isterseniz palamut füme, şokolo sufle hazır. Tanrıverdi’nin Büyükada’daki Prinkipo isimli meyhanesini sevgili Can Tanrıyar ve Petek Dinçöz’den duymuştum. Hatta bir yaz gecesi davet etmişlerdi de gidememiştim. "Prinkipo bir başka" diyor Tanrıverdi ve başlıyor anlatmaya "Eski İstanbul’da yaşlı Rum meyhanecilere barba diye hitap edilirdi. Rumcada amca, Latincede sakal anlamına geliyor barba. 15-20 cl’lik kulpsuz sürahilere karafaki ya da karaf, rakının etki derecesine de grado denir. Bugün ülkemizde imal edilen rakılar 45-50 derece olup yüksek gradoludur. Rakı, 300 yıl önce Irak’da yapılmaya başlanmış. Üzüm suyunun damıtılmasından elde edildiği için arak, Irak’da yapılmış olması nedeniyle de ıraki olarak adlandırılmış. Rakı satan esnafa arakyan, rakı içenlere de araknuş denilirmiş. Dünyanın en iyi rakısı Lübnan’ın Zahle bölgesindeki üzümlerden yapılan Zahle rakısıdır". Valla kültürümüzü arttırdı Ahmet Tanrıverdi. Sohbetini bir de şiirle noktaladı "Birinci kadeh vücuda yarar İkinci kadeh makul karar Üçüncü kadeh kafayı sarar Dördüncü damağı yorar Beşinci kadeh keseye zarar verir Altıncı hatır kırar Yedinci kadeh bela sarar Sekizinci vurur kırar Dokuzuncuda hakim hesap sorar Sofranız şen, mezeniz afiyet, sohbetiniz şeker, içkiniz gülbahar olsun". Mezeler ve sıcaklar, Ahmet Bey’in denetiminde aşçı Binali Taçyıldız tarafından hazırlanıyor. O gece bizim masaya garson Sedat Şeker baktı. Servis hiç aksamadı. Ben bu Barba’dan çok hoşlandım. Kişi başı 25 milyon. Telefon numarası 0212 225 35 69. Çıkışta İzzet de ben de, çok affedersiniz, b.. mideli ve meraklı olduğumuz için daldık Rumeli Caddesi’nde yeni açılan Bolulu Hasan Usta’ya. Aslında can dostumla İzmir ve Çeşme’de Hasan Usta’nın tatlılarından çok mide fesadına uğramışızdır. Kazandibi, sütlaç, dondurmalı aşure, keşkül... Pisboğazız, dedim ya. Gırtlağımıza sahip değiliz. Neyse, 10 yıldır profesyonel olarak Şişli’deki Tiyatrokare’de pek çok oyuna imza atan Nedim Saban, Bolulu Hasan Usta’nın eşsiz lezzetlerini İstanbul’a taşıdı. Gittiğimizde yoktu ama ilk fırsatta Nedim’i kutlamam gerek. Çocuk bu işe tiyatroya gelir olsun diye bulaştı. Dükkan minik ama içi doluydu. Bolulu Hasan Usta’yı İzmir ve Çeşme’den bildiğim için gönül rahatlığıyla tatlıseverlere öneriyorum. Sütiş ile aralarında tatlı bir rekabet başlayacak sanırım. Ama samimi söylüyorum Hasan Usta’da yiyeceğiniz şekerpare, kaymaklı ekmek kadayıfı, tavuk göğsü, fırın sütlaç, keşkül, krem karamelin tadına doyamazsınız. Nedim, Nişantaşı’nın yanı sıra Bakırköy-İncirli Caddesi ve Caddebostan’da da şubeler açmış. Mağaza yakında zincir haline gelecekmiş. Nişantaşı Bolulu Hasan Usta’nın telefon numarası 0212 296 39 18. 
     
Mutlu ve Ferman, Bibita’da coşturuyor      Can dostum benden 7 yaş küçük ama o kadar yemeğe dayanamadı. Başladı arabada uyuklamaya. Aslında bu günlerde 
     acayip kafası meşgul Ajda Catwalk’u Çapamarka adıyla müthiş bir meyhane yapacak. Sürprizleri yakındır. O nedenle İzzet evinin yolunu tutarken ben sırdaşım İsmail Akkaya’yı koluma taktığım gibi Etiler’deki Bibita’da aldım soluğu. Üç aydır söz verdiğim halde gidememiştim. Bibita 1995 yılından beri hizmet veriyor aslında ama ben topu topu üç kez gidebildim. Akşam 21.00’de açılan mekanda DJ Cenk yerli-yabancı popüler parçalar çalarak konukları eğlendiriyor. Canlı müzik ise 23.00’de başlıyor. Çarşamba ve cumartesi yeni single’ı piyasaya çıkan Mutlu sahneye alıyor. Pazartesi, salı, perşembe, cuma ve pazar da Ferman Toprak var. Bizim gittiğimiz akşam Mutlu sahnedeydi. Mutlu, Pasha Dergisi’nde Genel Yayın Yönetmenliği yaptığım sıralarda moda editörümüzdü. Çok da başarılıydı. Sahnelerin pek çok ünlü ismine de image-maker’lık yaptı. O gece beni görünce çocuk az daha şarkısını unutacaktı. Laf aramızda, insan bazen sevdiklerine gereken jesti yapamıyor. Neyse, Bibita’yı üç kardeş Gülay, Hayriye ve Şeref Özen işletiyorlar. Hayli de başarılılar. Bibita 120 kişilik oturma, 50 kişilik de bar olmak üzere toplam 170 kişilik. Kapıda Gökhan Gülücü tarafından karşılandık. Şef Gürsel Kılıç, garsonlar Hakan Demirsoy, Hayrul Gökay, barda Gökhan Şahin, sağolsunlar, hemen bir masa ayarladılar. Karnımız tok olduğu için mutfak şefi Cafer Ceylan ve ekibi üzüldü. Zaten mezeler, sıcaklar filan yok. Aperatiflerle idare ediyorlar. Ama özel günler ya da gruplar için önceden sipariş verilirse istenilen yemekler yapılıyor. Mutfak o düzene alışık. Gülay ve Hayriye ile sohbet ettik. Erkek kardeşleri Şeref kasada oturuyor. Bibita’nın devamlı müşterileri arasında Yıldırım Demirören, Serdar Bilgili, Şadan Kalkavan, Uğur Işık ve sanatçılar var. Limitsiz yerli içki 30, limitsiz yabancı içki 35 milyon lira. Akmerkez’in Etiler kapısının karşı sokağında olan Bibita’nın telefon numarası 0212 351 46 37. 
     
Sibel öfkeli, Serpil’in dönüşü, Cenk dolu dizgin      Etiler’de eski Cara Restaurant’ın yerine açılan, dünyanın en büyük Meksika restoranları zincirinin bir halkası olan El Torito bir ara alışkanlık yapmıştı bende. İzzet, İsmail, Harika Avcı, Sanem Kayra, Canan Yaka, Ergin Tanca, Hülya-Adnan Bel, Aynur-Veysel Şenel gibi dostlarımla sık gider olmuştum. Son bir yıldır biraz fiyatlarından, biraz da Meksika yemeklerinin bana fazla baharatlı gelmesinden uğrayamadık. El Torito bence İstanbul’un gerçekten en başarılı Meksika restoranlarından biridir. Şimdi Küçükyalı’da, Yeni Sahil Yolu’nda şubesi açıldı. Anadolu Yakası’nda oturanların bilgisine. Telefon numarası 0216 489 69 69. İzmir’e gideceğim ya, eşe-dosta hediye bakmak için Akmerkez’e uğradım. Baktım, Polo 13’ün başarılı işletmecisi Ali Sayar, solisti Cenk Eren ve ortaklardan Necdet Göral S Brasserie’de bir şeyler atıştırıyorlar. "Hesaplar benden olursa otururum" dedim, neme lazım. Aslında Cenk, Ali ve benim aramda böyle şeylerin lafı olmuyor. Cenk zaten diyetteymiş 
     Çin usulü piliç salatası yiyordu. Ali kalamarlı patlıcanlı pizza, Necdet hardal soslu dana madalyon seçtiler. Ben de çiğ yiyemediğim için sebze ızgarayı tercih ettim. Bir gece önce Cenk’in çalıştığı Polo 13 tıklım tıklımmış. Cenk’in keyfi yerindeydi. Cenk, Yeşim Salkım’ın patroniçe olduğu Yeşil Müzik’deydi. Fakat Yeşim firmayı kapatıp sanatçılarını Erol Köse’nin şirketine devretmiş ama Cenk’i özgür bırakmıştı. Yakında Cenk büyük bir firma ile anlaşacak, benden duymuş olun. S Brasserie sonrası arkadaşlarıma sözüm vardı. Bir zamanlar Harbiye’deki gece kulüplerinin kraliçesi olan Serpil Benay yeniden sahnelere dönmüş. Kuruçeşme’de, hemen Ece’nin bitişiğindeki Big Boss Meyhane’de sahne alıyormuş. Gittim tabii. Çarşamba, cuma ve cumartesi günleri program yapan Serpil eski havasından hiçbir şey kaybetmemiş. Biraz kilo almış ama gırtlağı yine harika. Türk Sanat Müziği ve fantazi müzik ağırlıklı repertuvarı da pek zengin. Yemekli ve limitsiz yerli içki dahil kişi başı 40 milyon. Fazla kalamadım, Serpil ile biraz lafladım. Serpil, Nispet grubunda da Can Koç’un danışmanlığını yapıyormuş. Bakırköy Nispet Bar’ı mart ortasında açacaklarmış. İki katlı bir yer. Alt katta alaturka, üst katta rock müzik olacakmış. Serpil danışmanlık işini başarıyor. Etiler Nispet’te hafta arası Utku, hafta sonları Rober Hatemo, Club 17’de salı, çarşamba, cuma, cumartesi Gülşen’in çalıştığını söyledi. 
     
     Çıkışta cep telefonumda bir mesaj gördüm Sibel Can’dan. Sabah ilk işim onu aramak oldu. Sibel haklı olarak öfkeli. Sibel’in Fahri Bey’i çok sevdiğini biliyorum. Taksim Maksim’de sahneye çıkmamakla ihanet ettiğine inanmıyorum. Sibel şöyle dedi "Ben artık üç çocuklu bir kadınım. Kocam ile mutlu bir yuvamız var. İlersi için kimse kimseye garanti veremez. Boşanacağımıza dair çıkan dedikodular yalan. Ben Fahri Bey’i kırmam tabii ama artık gazino yaşamında olmak istemiyorum. Düşün Şenay, çalışmaya başladığımda hiç de hoş olmayan dedikodular çıkacak. Ekstralar bana yetiyor. Maksim’i bırakıp Günay’da ya da Çakıl’da çıkmıyorum. Gazino dünyasındaki kişiler hakkımda ne düşünürlerse düşünsünler önemli değil. Önemli olan halk. Beni halk yarattı. Kimse benim adımı ağzına alıp da reklam vesilesi yapmasın. Kırgınlığı sevmem, insanlara saygım var. Ama benim de başımda bir eşim var. Bazı konularda Sulhi Bey’e engel olamam. Bu kadar". Artık mesaj kime iletildi bilemem. Geçtiğimiz gece www.gecce.com’un Günay’da muhteşem bir gecesi vardı. Sanat, sosyete, siyaset ve spor dünyasının pek çok ünlüsü bu gecede hazır bulundu. gecce.com okuyucuları tarafından seçilen 2001 Yılının En İyi Mekanları’ ödülleri dağıtıldı. Can dostum İzzet Çapa ve ağabeyi Celal de ödül alanlar arasındaydı. Bendeniz de En İyi Türk Yemekleri kategorisinde birinci seçilen Hünkar’ın sahiplerinden Ferudun Eğümü’ye ödül verdim. gecce.com’un sahipleri Gül-Kenan Erçetingöz çifti, konukları Günay Restaurant’ın girişinde karşıladı. Ajda Pekkan, Mehmet Ali Erbil, Stelyo Pipis, Kenan Doğulu, Yeşim Salkım, Beşiktaş Belediye Başkanı Yusuf Namoğlu, Şişli Belediye Başkanı Mustafa Sarıgül, Faruk Bayhan, Televole’nin yaratıcısı Can Tanrıyar, Kanal D Genel Müdürü Murat Saygı ve güzel eşi Beril, Murat Bilican, BJK Başkanı Serdar Bilgili, iş adamları Erol ve Varol Kaynar kardeşler, Adnan Sezgin, Adnan ve Murat Polat kardeşler de konuklar arasındaydı. Efendim, bugünlük de bu kadar, kalın sağlıcakla. En kötü gününüz benimkinden iyi olsun. 
     
     



 MAGAZİN 











</TEXT>
</DOC>
