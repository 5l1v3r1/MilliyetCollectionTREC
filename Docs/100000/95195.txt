<DOC>
<DOCNO> 95195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/ekonomi/eko06.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD borsaları beş yıl geriye döndü 
</HEADLINE>
<TEXT>

Bristol - Myers’in hesaplarının da denetim altına alınması ve işsizlik rakamlarının beklenenin üzerinde çıkmasıyla yaşanan düşüş, Wall Street’i son beş yılın en düşük seviyesine indirdi 
     EKONOMİ SERVİSİ 

     ABD’de enerji devi Enron’la başlayıp, ardından Tyco, WorldCom, Xerox’la devam eden skandallar zincirine bir halka daha eklendi. ABD’de şimdi de dünyanın en büyük ilaç firması Bristol - Myers Squibb’in hesapları ABD Sermaye Piyasası Kurulu SEC tarafından şüpheli olduğu gerekçesiyle denetim altında alındı. SEC, Bristol - Myers Squibb’in geçen yılki gelirlerini 1 milyar dolar fazla gösterdiği gerekçesiyle ABD’li ilaç devinin hesaplarını araştırmaya başladı. 
     Ayrıca önceki gün Amerikan telekomünikasyon şirketi Qwest’e de kazançlarının ayrıştırılması yolunda SEC tarafından bir soruşturma açıldı. Tüm bu gelişmelerle birlikte ABD’de 6 aylık işsizlik rakamlarının beklenenden yüksek çıkmasıyla birlikte borsalar düşüşe geçti. ABD’de Dow Jones açılışta yüzde 3.11, Nasdaq ise yüzde 2.54 düştü. Wall Street’te oluşan bu seviyelerle birlikte 5 yıl öncesi rakamlara geri dönülmüş oldu. Avrupa ve Uzakdoğu borsaları da ABD’deki düşüşe dün tepki verdi ve hızla inişe geçti. İngiltere’de FTSE 100 endeksi yüzde 4.30, Almanya’da DAX yüzde 3.09, Uzakdoğu’da Nikkei endeksi yüzde 2.48, Hang Seng endeksi günü yüzde 2.12 aşağıda kapadı. 
     



 EKONOMİ 


















</TEXT>
</DOC>
