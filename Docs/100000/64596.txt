<DOC>
<DOCNO> 64596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/soneko09.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsada haftanın gündemini Cumhurbaşkanı Ahmet Necdet Sezer'in, bankalara kaynak aktarımını öngören yasanın 3 maddesini iade etmesinin ardından piyasalarda haftanın gündemini bankacılık yasasıyla ilgili sorunların Uluslararası Para Fonu IMF toplantısından önce çözümlenmesi konusu ve uyum yasalarıyla ilgili gelişmeler oluşturuyor. 
     Ak Yatırım Menkul Değerler Araştırma Müdür Yardımcısı Abdülkadir Konukoğlu yaptığı değerlendirmede, yasayla ilgili pürüzlerin 4 Şubat'taki IMF İcra Direktörleri Kurulu toplantısından önce çözülememesi durumunda, IMF'nin toplantıyı ertelemesinin de gündeme gelebilecek bir olasılık olduğuna dikkat çekti. 
     Ancak mali sektörde genel iyileşme sağlamaya yönelik maddelerin veto edilmemesinin, bu maddelerin Anayasa'ya uygunluğu konusundaki görüşleri sağlamlaştırdığını dile getiren Konukoğlu, bugün gerçekleştirilmesi planlanan liderler zirvesinin yüklü gündemiyle piyasalar tarafından ilgiyle takip edileceğini bildirdi. 
     Konukoğlu, şunları kaydetti 
     ''Veto edilen 3 maddeye ilişkin hükümetin takınacağı tavır ve son günlere gündemi meşgul eden ve koalisyonda rahatsızlık yaratabileceği yönünde endişe yaratan 312. maddeye ilişkin koalisyon ortaklarının düşünceleri bugün saat 11.00'de toplanacak Bakanlar Kurulu sonrası yapılacak liderler zirvesinde ele alınacak. 
     MHP Başkanı Bahçeli'nin genel yorumların aksine koalisyon konusunda bir rahatsızlık yaşanmayacağını belirtmesi olumlu kabul edilmelidir.'' Piyasanın sabah saatlerinde Bakan Derviş'in yaptığı Meclis'in gayretiyle mutlaka bir çözüm bulunacağı şeklindeki açıklamayı önemsediğini belirten Konukoğlu, teknik olarak hafta boyunca satışların hızının kesilmesiyle yatay seyre girmeye çalışan endeksin en yüksek 13,123 puanı gördüğünü hatırlattı. 
     13,200 ve 13,400 seviyelerinde bulunan önemli direnç seviyelerinin 
     yüksek işlem hacmiyle aşılmadan net değerlendirme yapılamayacağını belirten Abdülkadir Konukoğlu, 50 günlük ortalamanın geçtiği 12,600 seviyesinin kısa vadeli destek olarak çalışmaya devam tahmininde bulundu ve yatırımcılara direnç seviyeleri aşılmadan pozisyon almakta acele etmemelerini önerdi. 
     






</TEXT>
</DOC>
