<DOC>
<DOCNO> 59678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/siyaset/siy03.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalancılara bakan tokadı 
</HEADLINE>
<TEXT>

Devlet Bakanı Keçeciler, Star gazetesinde dün yer alan "Aydın Doğan’a baskın" başlıklı haberi yalanladı 
     İSTANBUL Milliyet 

     Gümrüklerden Sorumlu Devlet Bakanı Mehmet Keçeciler, Star gazetesinin dünkü sayısında "Aydın Doğan’a baskın" başlığıyla yayınlanan haberi yalanladı. Keçeciler’in açıklaması şöyle 
     "Aydın Doğan’a baskın başlığı altında 29 Aralık 2001 Cumartesi günü manşetten yayınlanan haber kamuoyunun doğru bilgilendirilmesi açısından açıklamaya muhtaç bulunmaktadır. Şöyle ki 
     İstanbul Gümrükler Muhafaza Başmüdürlüğü Kaçakçılık İstihbarat Takibat ve Narkotik ekiplerince İstanbul İkitelli İSTOÇ adresli depoda ve yükleme esnasında 34 UN 4207 plakalı kamyonette evsafına aykırı beyanname ve evrak ibrazı ile ithali gerçekleştirilmiş araçla birlikte piyasa değeri 131 milyar 220 milyon lira olan radyolu VCD Player ele geçirilmiştir. 
     Kaçakçılık olayı ile ilgili olarak da Mehmet oğlu 1966 doğumlu Hasan Türk ve Mehmet oğlu Nevşehir - Acıgöl doğumlu Mustafa Özer düzenlenen tahkikat evrakları ile birlikte Küçükçekmece Cumhuriyet Başsavcılığı’na sevk edilmişlerdir. 
     Ancak olayın işadamı Aydın Doğan, Hürriyet Gazetesi ve Yaysat Dağıtım Şirketi ile ilgisi bulunmamaktadır. Kaldı ki haberde belirtildiği gibi üzerinde Hürriyet logolu aracın sahibi olan zanlılar söz konusu dağıtım şirketi ile çalıştıklarını, kalan zamanda da taşımacılık işi yaptıklarını beyan etmişlerdir. Haberin açıklama yönünde düzeltilmesi ve kamuoyunun yanlış bilgilendirilmeden kurtarılması gerekir." 
     
     Yaysat Bizimle ilgisi yok 
     Yaysat dağıtım şirketi de Star Gazetesi’nde çıkan yalan haberle ilgili şu açıklamayı yaptı 
     "Önceki gün dinci bir gazetede yayınlanan şirketimizle ilgili iddia, dün de Star adlı gazete tarafından kasıtlı biçimde iftiraya dönüştürülmüştür. İçinde kaçak VCD playerlar bulunan kamyon, şirketimizde Taşaron’ ilişkisi çerçevesinde çalışmaktadır. Yaysat, Türkiye’de yayınlanan çok sayıda gazeteyi dağıtmak için her yıl 619 kamyon sahibi ile taşeronluk anlaşması yapmaktadır. 
     Bu kamyonlar Yaysat’ın mülkiyetinde değildir. Sahipleri tarafından işletilmektedir, gazete dağıtım işi dışında kalan zamanlarında, istedikleri işi yapabilmektedirler. Sözkonusu kamyonun taşıdığı VCD playerların şirketimizle en ufak ilişkisi yoktur. Nitekim Gümrük yetkililerinin yaptığı inceleme sonucunda bu durum zabıtla tespit edilmiştir. 
     Ayrıca Gümrük Bakanlığı da dün yazılı bir açıklama yaparak, bu olayın Aydın Doğan ve Yaysat’la en ufak ilişkisinin bulunmadığını bildirmiştir. Yayın hayatına başladığı günden itibaren, sahip oldukları televizyon ve gazeteleri tam bir iftira ve şantaj aracı olarak kullanan, bu yolla siyasileri, bürokratları ve işadamlarını sindirmeye çalışan Uzan Grubu’nun zihniyeti yalanlanan bu haberle bir kere daha kamuoyu tarafından anlaşılmıştır." 
     



 SİYASET 












</TEXT>
</DOC>
