<DOC>
<DOCNO> 83684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun02.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Yahudi Devleti'ni kabule hazırız" 
</HEADLINE>
<TEXT>

     Filistin Devlet Başkanı Yaser Arafat, Filistin devletinin yanında bir Yahudi devletini kabul etmeye hazır olduklarını söyledi. 
     Amerikan CNN televizyonunda dün gece yayınlanan demecinde Arafat, bağımsız bir Filistin devletine sahip olmayı umut ettiklerini belirterek, ''İsrail ile yanyana bağımsız bir Filistin Devleti'ne sahip olmayı umuyoruz'' dedi. 
     İngilizce olarak verdiği demeçte İsrail ile barış içinde yaşamaya hazır olduklarını da belirten Arafat, İsrail ile Filistin halklarının bir çok başka halkalara nazaran çok daha yakın olduğunu söyledi ve ''Yahudilerin bazıları Filistinlidir ve yasama konseyimizde temsil edilmektedirler, biz onlara Yahudi değil kuzenlerimiz diye hitap ederiz'' diye konuştu. 
     İsrail'in İntifada hareketi ve intihar saldırılarının ardından geçen ay düzenlediği operasyon hakkında sorulan sorulara Arafat, ''Benim herzamanki politikam şiddeti engellemekti'' diye yanıt verdi. 
     Arafat, İsrail'e yönelik saldırı düzenleyen terörist grupların kendisinin kontrolü altında hareket etmediklerini belirterek, ''Bu gruplar bazı uluslararası güçler tarafından destekleniyor. İsim vermeyeceğim. Bu grupların esas liderleri Batı Şeria'da değil, yurtdışındalar'' dedi. 
     ''İsrail'e karşı intihar saldırılarını durdurmak için elimden geleni yapacağım'' diyen Arafat, İsrail'in terörü desteklediği yönündeki suçlamaları da reddetti ve ''bunlar koca yalan, suçlamaların hiçbiri doğru değil'' diye konuştu. 
     Arafat İsrail'in Filistin topraklarındaki askeri operasyonları sırasında halka ve çocuklara zarar gelmesini kınayarak, ''İsrail bu operasyonlarda silah depolarında var olan zayıflatılmış uranyum bile kullandı'' dedi. 
     





</TEXT>
</DOC>
