<DOC>
<DOCNO> 71347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo22.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım ''Lorant gönderilecek futbolcu raporu vermedi'' 
</HEADLINE>
<TEXT>

     Fenerbahçe Kulübü Başkanı Aziz Yıldırım, kadrodaki 13 futbolcunun sezon sonunda gönderileceği şeklindeki haberlerin doğru olmadığını bildirdi. 
     Yıldırım, kulübün resmi internet sitesi ''www.fenerbahce.org''da yaptığı açıklamada, teknik direktör Werner Lorant'ın, yönetim kuruluna böyle bir rapor sunmadığını belirterek, ''Şampiyonluğun en güçlü adayı olan takımımıza yönelik bu tür spekülatif haberler, kulübümüzü, takımımızı ve de camiamızı olumsuz etkilemektedir. Böyle yayınlanan ve gerçeklerle bağdaşmayan yorum ve haberlerin, Fenerbahçe'nin başarısından rahatsızlık duyan bazı odaklarca verildiğine inanıyorum'' dedi. 
     Aziz Yıldırım, Türkiye'de en iyi takım kadrosunun Fenerbahçe'de bulunduğunu da iddia ederek, ''Futbolcularımıza, daha önceden de olduğu gibi güvenimizin devam ettiğinin bilinmesini isterim'' ifadesini kullandı. 
     Bazı basın organlarında, transfer edilecek futbolcularla ilgili çıkan haberlere de değinen Başkan Aziz Yıldırım, konuşulan her futbolcunun transfer edilmeyeceğinin bilinmesi gerektiğini kaydetti. 
     Yıldırım, bu konuda araştırmaların sürdürüldüğünü ve gerekli değerlendirmenin sezon sonunda yapılacağını belirtti. 
     






</TEXT>
</DOC>
