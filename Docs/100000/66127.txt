<DOC>
<DOCNO> 66127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/magazin/amag.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen aslında Minik Melek’ 
</HEADLINE>
<TEXT>

Türk pop müziğinin kendi dev, ismi minik’ Serçe’sini, en yakından tanıyanlara sorduk ve şu ortak yanıtı aldık O anlatılmaz, yaşanır 
     NURDAN AKINER 

     Sezen Aksu, hiç kuşkusuz Türk pop müziğinin gelmiş geçmiş en büyük, en üretken, en yetenekli isimlerinden. Biz de müzik dünyasının Minik Serçe’sini onu en yakından tanıyanlara sorduk.. Ve gördük ki, o kelimelerin elverdiği ölçüde anlatılabilen, ama aslında ancak yaşadıkça öğrenilen bir kadın. İşte en yakınlarının ağzından Minik Serçe’nin gerçek dünyası 
     
     Müjde Ar Arkadaşı 
Parayla işi olmaz 
     Sofrası ve kapısı herkese açıktır. Evinde her gün 5 - 6 çeşit yemek olur. Parayı kirli bir şey gibi görür, elini bile sürmez. Parasını alacağı yerlerden tahsil edip, gayrimenkullerini hep ben aldım. Onun bir melek olduğunu düşünüyorum. İnsanlara karşı bir savunma mekanizması geliştirmiyor. Onsuz bir hayat düşünemiyor hatta ondan önce bu dünyadan gitmek istiyorum. Bir gün Ben seninle görüşmek istemiyorum kardeşim’ derse, camını çerçevesini indiririm. 
     
     Ayhan Madenoğlu Mali İşler Md. 
Hesabını bilmez 
     Onu bacasız sanayi diye tanımlıyorum. Sezen Hanım eğer para kazanmak isterse, bir beste yapar ve onu albümü çıkacak bir sanatçıya verir. Ama kaç parası olduğunu bilmez. Onda inanılmaz bir potansiyel var. Tüm birikimini Kanlıca sırtlarında kiraladığımız, teknolojinin son örnekleriyle donatarak stüdyo haline dönüştürdüğümüz villaya yatırdı. 
     
     Şehrazat Arkadaşı 
Sabırlı ve uysaldır 
     Ben sinirlendiğimde hemen tepkimi gösteririm ama o 100’e kadar sayar. Sabırlı ve uysaldır. İkimiz de en çok evlerimizde mutlu oluruz. Sezen, yeni albümünde benim dokuz yıl önce bestelediğim Su Gibi’ isimli şarkımı seslendiriyor. Hayatımı anlatan bir şarkıydı. Onun hayatını da anlatır gibi olduğu için seslendirmeyi uygun buldu. 
     
     Ergül Kılcı Asistanı 
Et yemez 
     Başucunda sürekli bestelerini kaydettiği walkmanin, kasetlerinin, kağıt ve kaleminin bulunduğu bir tepsi durur. Çok az uyur sabah saat 05.00’te yatar ve 07.00’de kalkar. Kışları Swissotel’in havuzunda yazları da yalının önünde yüzer. Çok iyi pinpon oynar. Sahneye çıkmadan bir duble bol buzlu ve sulu viski içer. İkinci dublede sarhoş olabilir. Diyetine titizlikle uyar. Kırmızı eti ağzına sürmez yedikleri balık, tavuk ve salata ağırlıklı. Zeytinyağlı yemekleri de çok sever. Kahvaltısı ise peynir, iki zeytin, domates ve salatalıktan oluşur. 
     
     Ahmet Birinci Şoförü 
Öyle dolaşırız 
     Plastik beyazı hiç sevmez. O yüzden beyaz üçlü prizleri de siyaha dönüştürürüz. Sahne ayakkabılarını oto boyasıyla boyarız. Otomobille yolculuk onun için bir tür kafasını dağıtma yöntemi. Karavan şeklinde bir Amerikan Dodge otomobilimiz var. Zaman zaman Hisarüstü’nde, Arnavutköy’de ya da sahiller boyu boş boş dolaşırız. 
     
     Güzide Pınar Terzisi 
Yırtmacı sağdadır 
     Elbiselerin modelini o çizer, ben de uygularım. Hiçbir elbisesini atmaz, üzerlerinde zaman zaman değişiklikler yaparız. Ona kırmızı çok yakışıyor. Göğüs bölgesi çok güzel olduğu için ben bu kısmı açıyorum. Yırtmaç hep sağ tarafında olmalıdır. Dikiş diker, çizme bile yapar. Ayakkabıların topuklarını değiştirir ve ortaya başka tasarım çıkar. 
     
     E.Perihan Aydemir Oğlunun dadısı 
O uşağum’dur 
     İkimiz de Karadenizliyiz, ben Trabzonluyum onun babası Rizeli. Üç yaşından beri Mithat Can’a bakıyorum. Artık onun büyük annesi gibi oldum. Sezen Hanım da benim kızım. Ona Uşağum’ derim. Kimsenin kalbini kırmak istemez. 
     
     Kemal Karayalçın Ofis elemanı 
Sinirlendiğinde susar 
     Sezen Hanım, çok mütevazıdır. Sinirlendiğinde hiç konuşmaz, susar ve siz de ne yapmanız gerektiğini ya da nerede hata yaptığınızı o anda anlarsınız. 
     
     



 MAGAZİN 














</TEXT>
</DOC>
