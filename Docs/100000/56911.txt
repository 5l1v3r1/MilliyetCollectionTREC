<DOC>
<DOCNO> 56911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/guncel/gun00.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon çocuğa süt’ 
</HEADLINE>
<TEXT>
İsim sizden, çizim Bakan’dan 
Projenin fikir babası Bakan Gemici, dağıtılacak süt kutularında yer alacak çocuk figürlerini karakalemle tasarlıyor 
     YILDIZ YAZICIOĞLU Ankara 

     Tüm Türkiye’de geniş yankı bulan "1 milyon çocuğa süt" projesinin fikir babası Devlet Bakanı Hasan Gemici, dağıtılacak süt kutularında kız ve erkek çocuk figürleri bulunmasını karakalem çizimle kendisi tasarladı. Milli Eğitim Bakanı Metin Bostancıoğlu ile görüştüğünü belirten Gemici, "Süt dağıtımı yapılmadan önce okullarda çocukların boy ve kilosunu ölçeceğiz. Dönem sonunda yeniden ölçüp sonuçları değerlendireceğiz" dedi. 
     Milliyet’e süt projesi hakkında bilgi veren Gemici, tazeliğini kaybetmemesi açısından kutu sütü tercih ettiklerini kaydetti. Süt kutularında çocukların ilgisini çekmesi için çizgi öyküler bulunmasını ve belli periyotlarda öykülerin yenilenmesini tasarladıklarını bildiren Gemici, "Medeni Kanun’daki son değişiklikleri de dikkate aldım. Bu nedenle kutularda hem kız, hem erkek iki çocuk kahraman bulunmasını tasarladım. Artık ayrıntılarını ve öyküleri, uzmanlar hazırlayacak" diye konuştu. 
     Sosyal Yardımlaşma ve Dayanışmayı Teşvik Fonu’nca 14 trilyon 615 milyara mal olması planlanan "1 milyon çocuğa süt" projesi için özellikle yoksul semt okullarının tespit edileceğini dile getiren Gemici, eğer dönem sonunda çocukların boy ve kilolarında anlamlı değişimler olursa önümüzdeki yıl tüm okullarda süt dağıtacaklarını söyledi. Gemici, aynı zamanda proje ile Türkiye’deki hayvancılığı da destekleyeceklerini belirterek, süt temini ihalesinin açık ve şeffaf olacağını da sözlerine ekledi. Gemici, çocuklardan süt kahramanları için isim önerilerini "hasangemici tt.net.net.tr" email adresine göndermelerini istedi. 
     
MİÇO sizden haber bekliyor      HASAN Gemici, dağıtılacak sütlerin adını da çocukların bulmasını istiyor. Ve miniklere çağrı yapıyor Haydi çocuklar, sütünüze isim bulun. Önerilerinizi gazetenizdeki MİÇO’ya mektup, faks veya e - mail ile gönderebilirsiniz... Yalvaç Abiniz gelen isimleri Bakan Bey'e iletecek. 
     
     Yalvaç Ural e-posta yural milliyet.com.tr 
     Telefon 0212 505 63 47 
     Faks 0212 505 63 16 
     Adres Milliyet 
     Bağcılar İst. 


 GÜNCEL 


















</TEXT>
</DOC>
