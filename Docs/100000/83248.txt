<DOC>
<DOCNO> 83248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun40.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Moskova için çalışan casusa müeebbet hapis cezası 
</HEADLINE>
<TEXT>

     ABD'de, eski FBI ajanı Robert Hanssen, Moskova hesabına casusluk yapmaktan müebbet hapis cezasına çarptırıldı. 
     Virginia eyaleti bölge mahkemesinde görülen davada, Yargıç Claude Hilton, Hanssen'in savcılıkla vardığı anlaşma gereğince, afsız müebbet hapis cezasının uygun olduğunu açıkladı. 
     Davranışları için jüriden özür dileyen ve utandığını anlatan Hanssen, kendisine destek veren ailesine, arkadaşlarına ve meslektaşlarına da teşekkür etti. 
     Hanssen, hükümet yetkilileriyle ''savcılıkla tam bir işbirliği ve casusluğunu dürüstçe anlatmasını'' öngören bir anlaşmaya vardığı için ölüm cezasından kurtuldu. 
     Robert Hanssen, geçen yıl tutuklanmış ve Moskova'ya 1.4 milyon dolarlık nakit ve elmas karşılığında bilgi satmakla suçlanmıştı. 
     Yetkililer, 58 yaşındaki Hanssen'in 20 yıl boyunca Moskova'ya çalıştığını açıkladı. 
     Moskova'nın Hanssen'e bilgiler karşılığında 2 Rolex saat, 600 bin dolar nakit ve elmas ödediğini belirten yetkililer, ailesi için bir bankaya yatırılan 800 bin dolar daha söz verildiğini söyledi. 
     Yetkililer, Hanssen'in faaliyetlerinin en az 3 casusun ölümüne neden olduğunu belirtiyorlar. Bu kişilerden birinin, 1986'da idam edilen Amerikan istihbaratının en iyi kaynaklarından ''Top Hat'' lakaplı bir Rus general olduğu kaydediliyor. 
     





</TEXT>
</DOC>
