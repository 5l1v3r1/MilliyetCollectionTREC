<DOC>
<DOCNO> 82694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/ekonomi/eko01.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Brandt’ın ikinci yavrusu da Arçelik’in 
</HEADLINE>
<TEXT>

Geçen ay Fransız Brandt’ın Almanya’daki şirketi Blomberg’i alan Arçelik, önceki gün de Avusturya’daki şirketi Bregenz’in sahibi oldu 
     EKONOMİ SERVİSİ 

     Arçelik, Almanya’nın ardından, Avusturya’da da şirket satın aldı. Fransız Nanterre Mahkemesi, önceki gün Brandt’ın Avusturya’daki şirketi Elektra Bregenz’in ihalesini Arçelik’in kazandığını ilan etti. Böylece Arçelik, bir ayda Avrupa’da iki şirkete ve üç markaya sahip oldu. 
     
     Dünya şirketi hedefi 
     Arçelik Genel Müdürü Nedim Esgin, "Tüm çalışanlarımız ve camiamız bu hedefe yürekten inandı. Sadece inancın yeterli olmadığının bilinciyle ürün teknolojimizi ve rekabetçi yapımızı süratle geliştiriyoruz. Avrupa’dan başlayarak dünya şirketi olma hedefimize hem ciro, hem de pazar payımızı arttırarak ulaşacağımızdan eminiz" dedi. 
     Satın alım ve üstlenilen borçların ödenmesi işlemleri, Arçelik’in yüzde 100’üne sahip olduğu Hollanda’da kurulu Ardutch BV şirketi üzerinden gerçekleşecek. Bunlar için gereken finansmanı Ardutch BV, bugüne kadar yapılmış sermaye artırımları çerçevesinde kendi kaynaklarıyla sağlayacak. Bu nedenle yeni finansman arayışına girilmeyecek. Arçelik, 17 Nisan’da Ardutch BV’nin sermayesini 8 milyon euro’dan 33 milyon euro’ya çıkarma kararı vermişti. Şirket, 31 Ocak 2002’de SPK ve İMKB’ye gönderdiği açıklamada da portföyünde bulunan Beko UK, Beko France SA, Beko Polska SA ve Tunusdan SA’daki hisselerini gerekli sermaye artırımı neticesinde Ardutch’a devredeceğini bildirmişti. 
     
Avusturya’nın önde gelen markası      Bir Avusturya şirketi olan Elektra Bregenz’in, üretim ve pazarlama şirketlerinin toplam cirosu 75 milyon euro. Şirketin, cirosuna göre Avusturya pazarındaki payı ise yüzde 5.3. Yılda 220 biner adet fırın ve ocak, 73 bin adet de aspiratör üretip satan şirketin, çalışan sayısı ise 340. Elektra Bregenz’in iki markası var. 
     Orta - üst segmentte yer alan ve çok tanınan bir marka olan Elektra Bregenz’in yanı sıra Tirol bölgesinde bilinen Tirolia adlı bir markası daha bulunuyor. Avusturya’da yüzde 88 marka bilinirliğine sahip olan Elektra Bregenz, aynı ülkede tüm beyaz eşya markaları arasında yapılan fiyat veya değer araştırmasında da üçüncü sırada yer alıyor. 
     
     200 milyon dolarlık ek ciro 
     2006 yılında Elektra Bregenz’in pazar payını yüzde 10’a çıkarmayı ve çevre ülkelere satışı başlatmayı planlayan Arçelik, Blomberg’in ardından Avusturya şirketinin de satın alınmasıyla beraber Avrupa’da 200 milyon euro’yu aşan ek ciroya ulaşmış oluyor. 
     Avusturya’da alınan üretim ve satış şirketlerinin 2002 sonunda pozitif etki yaratmaları bekleniyor. 
     



 EKONOMİ 




















</TEXT>
</DOC>
