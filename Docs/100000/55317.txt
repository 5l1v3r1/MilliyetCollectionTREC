<DOC>
<DOCNO> 55317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sondun19.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AGSP'de vardığı anlaşma Atina'yı karıştırdı 
</HEADLINE>
<TEXT>

     Türkiye'nin ABD ve İngiltere ile yapılan Avrupa Güvenlik ve Savunma Politikası'na AGSP ilişkin görüşmelerde tatmin edici bir noktaya ulaşıldığını açıklaması, Atina'yı karıştırdı. 
     Yunanistan Hükümet Sözcüsü Hristo Protopapas, ''Atina'nın milli açıdan önem taşıyan bölgelerin dışlanmasını kabul etmeyeceğini '' açıklarken, ihtiyatlı bir dil kullanmayı tercih eden Yunanistan Dışişleri Bakanlığı Sözcüsü Panos Beglitis, bu konunun Türk-Yunan değil, AB ile NATO arasındaki bir konu olduğunu söyledi. 
     Yunan basını ise Türkiye'nin, Ege ve Kıbrıs AGSP'nin eylem alanından çıkarılarak, tatmin edildiğini yazdı. 
     Protopapas, basın toplantısında, AGSP konusunda Nice zirvesi kararlarının geçerli olduğunu savundu. 
     Hükümet Sözcüsü, ''Belçika Başbakanı Guy Verhofstadt'ın da açıkladığı gibi Nice zirvesi kararları geçerlidir. Milli açıdan önem taşıyan bölgelerin dışlanmasını kabul etmeyeceğiz. Gelişmeleri yakından izliyoruz'' dedi. 
     Sorular üzerine, Türkiye, ABD ve İngiltere arasındaki uzlaşmanın niteliği hakkında bilgisi olmadığını belirten Protopapas, ''Gerçekten ABD ve İngiltere'nin bu konuda girişimleri olmuştur ama ne üzerinde anlaşma sağlandığını bilmiyorum. Önemli olan bir AB üyesinin ne anlaşma yaptığı değil, AB organlarının alacağı kararlardır'' dedi. 
     -BEGLİTİS'İN AÇIKLAMASI- Beglitis ise AGSP'nin bir Türk-Yunan değil, bir AB-NATO konusu olduğunu söyledi. 
     Beglitis, basın toplantısında, Yunanistan'a gelişmeler hakkında bilgi verildiğini ve AB'nin bu konuya ilişkin tavrını, 10 Aralık'ta yapılacak dışişleri bakanları toplantısında müzakerelerin ardından belirleyeceğini açıkladı. 
     Beglitis, ''Bu konuyu AB'de tartışacağız. Yunanistan tavrını orada koyacak. Bu konu 15 üyenin tamamını ilgilendiriyor'' dedi. 
     Yunanistan Dışişleri Bakanı Yorgo Papandreu'nun dün gece ABD Dışişleri Bakanı Colin Powell ve İngiltere Dışişleri Bakanı Jack Straw ile birer telefon görüşmesi yaptığını da açıklayan Beglitis, Straw ile görüşmede, Ankara'daki temasları, AGSP, Kıbrıs ve Yunanistan'da halen tutuklu bulunan İngiliz uçak gözlemcileri konularının ele alındığını belirtti. 
     Beglitis, Papandreu-Powell görüşmesinde de Kıbrıs, AGSP, Powell'ın Ankara'ya yapacağı ziyaret, NATO-AB ilişkileri, terörizm, Afganistan ve Ortadoğu konularında görüş alışverişinde bulunulduğunu söyledi. 
     Beglitis, Papandreu'yu Powell'ın aradığını da kaydetti. 
     
     Ege, Kıbrıs gri bölge 
     Yunan basını da AGSP'ye ilişkin gelişmelere geniş yer verdi. 
     Türkiye'nin müzakerelerde tatmin edici bir noktaya ulaşıldığını açıkladığına dikkat çeken gazeteler, Türkiye'nin Avrupa savunmasında aralık bir kapı bulduğu yorumunu yaptılar. 
     Atina'da yayımlanan Apoyevmatini gazetesi, Atina, Avrupalı yetkililerin belli bölgelerin Avrupa ordusunun eylem alanı dışına çıkarılmayacağı açıklamalarıyla rehavete girerken, Ankara'nın ABD ve İngiltere ile uzlaşmaya vardığını yazdı. Gazete, AB'nin Türkiye'nin bu alandaki itirazlarına karşı çıkamayarak, ''Gri bölgeleri'' pencereden içeri aldığını ifade etti. 
     ''Ege ve Kıbrıs'ta gri bölgeler anlaşması'' başlığını kullanan Elefteros Tipos gazetesi, Ankara-Londra-Washington arasında görüşmeler sonucu, Ege ve Kıbrıs'ın Avrupa ordusu için de facto biçimde gri bölge olduklarını yazdı. 
     Ethnos gazetesi ise AB Dönem Başkanı Belçika'nın Ankara'ya belli coğrafi alanların dışlanacağı garantisi verilmediğini açıklamasına rağmen, ABD ve İngiltere'nin Türkiye'ye NATO üyesi ülkelerin arasında çatışmaların ve BM'nin aktif olduğu bölgelerin Avrupa ordusunun eylem alanı dışında kalacağı güvencesini verdiklerini belirtti. 
     Ethnos, Türkiye'nin karar mekanizmasında yer alamayacağı için taleplerinin kısmen tatmin edildiğini de vurguladı. 
     Elefterotipiya gazetesi de ''Avrupa savunmasında Türkiye açık pencere buldu'' başlığıyla Ankara'nın AGSP müzakerelerinde gelinen noktadan tatmin olduğunu açıkladığını duyurdu. 
     






</TEXT>
</DOC>
