<DOC>
<DOCNO> 91748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun30.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Spielberg ile Miramax arasında Di Caprio savaşı 
</HEADLINE>
<TEXT>

     Ünlü yönetmen Steven Spielberg ile Miramax stüdyolarının sahibi Harvey Weinstein, ''Titanic'' filminin ünlü aktörü Leonardo DiCaprio yüzünden birbirine girdi. 
     Olay, Weinstein'in, başrolünü DiCaprio'nun oynadığı ''Gangs of New York'' adlı filmi Noel'de gösterime sokma kararı alması üzerine patlak verdi. Steven Spielberg de, başrolünü yine DiCaprio'nun oynadığı ve kendi yönettiği ''Catch me if you can'' isimli filmi aynı dönemde vizyona sokmak istiyor. 
     Taraflara yakın bir kaynak, ''Spielberg ve Weinstein'in uzun zamandan beri dost olduklarını, ancak Spielberg'in, Weinstein'in aldığı karara bozulduğunu'' ifade etti. Film çevreleri, Spielberg ve Weinstein'in filmlerini Noel'de piyasaya çıkarmak istemelerinin gerekçesini ''Oscar yarışı'' olarak açıkladılar. 
     Ancak Spielberg'in gösterim tarihini önce açıkladığı ve bu kararından geri adım atmayacağı belirtiliyor. Spielberg, Weinstein'in kendi filminin gösterim tarihini değiştirmesini bekliyor. 
     Spielberg'in, kendi çevirdiği filmin, bir başka ünlü yıldız olan Tom Hanks'in de rol alması nedeniyle diğer filmden daha fazla ilgi çekeceği görüşünde olduğu da belirtildi. 
     





</TEXT>
</DOC>
