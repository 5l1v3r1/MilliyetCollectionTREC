<DOC>
<DOCNO> 94221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/spor/spo03.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"İtibarımız arttı" 
</HEADLINE>
<TEXT>

Galatasaray Başkanı Özhan Canaydın, mali sıkıntıları aşma noktasına geldiklerini söyleyip, "Eskiden bize kredi vermeyen bankalar, şimdi teklif gönderiyor" dedi 
     İcra dönemi bitti’ 
     GALATASARAY Başkanı Özhan Canaydın, kongrede, üyelere yüz günlük icraatları hakkında bilgiler verdi. Futbolculara, bugüne kadar birikmiş 9.8 milyon dolar alacaklarını ödediklerini açıklayan Canaydın, "Göreve geldiğimizde, avukatlar kamyonla icraaya gelmeye hazırlanıyorlardı. Sorunlar artık bitiyor. Galatasaray itibar kazandı. Yukarıdan Allah gelse Galatasaray’a kredi vermem diyenler, şimdi bize teklif faksları yolluyor" dedi. 
     
     Şubelere kısıtlama 
     CANAYDIN sözlerini şöyle sürdürdü "Borçla borç ödenmeyeceğini biz de biliyoruz. Bundan sonra gerekli özkaynakları yaratacağız. Amatör şubelerden kısıtlamalar yapmak zorundayız. Üç büyük kulübün başkanı olarak, Fikret Ünlü ile görüştük. Onlara, TRT gelirlerini, bu şubelerimize aktarılması için bir hafta müddet tanıdık. Yoksa basketbol ve voleybol takımlarımızı 1. Lig’den çekeceğimizi söyledik. Şube kapatma olayı diye bir düşüncemiz yok." 
     
     Kombinede rekor 
     "BİZ göreve geldikten sonra kombine biletlerde patlama oldu. Şu ana kadar geçen zamanda 7 bin 550 kişiye kombine bilet satarak, hepsini tükettik. Bu bir rekordur. Logo için, UEFA ve televizyon gelirlerinden elde edeceğimiz haklarımızın yüzde 5’lik payını, vakıfa ödemeyeceğimizi bildirdik. Vakıf Başkanımız da, sadece bu yıl için alacakları parayı bize geri ödeyeceklerini bildirdi. Bu para, geri iade edilince, kulüp müzesi için harcayacağız." 
     
Bütçeye revizyon      Galatasaray Kulübü’nün, bütçede revizyon isteği Olağanüstü Genel Kurul toplantısında onaylandı. 2002 yılının 1 Haziran-31 Aralık dönemi için 39 trilyon 404 milyar liralık gelir, 56 trilyon 783 milyar liralık gider hesaplanması üzerine, aradaki 17 trilyon liralık farkı kapatabilmek için yönetimin, 19.8 milyon dolar banka kredisi kullanma teklifi üyelerce benimsendi. Yılın ilk 5 aylık bölümü içinde kulübün 39 trilyon 23 milyar 532 milyon lira gelir, 36 trilyon 601 milyar 469 milyon lira da gideri olduğu açıklandı. 
     
Aslan’a kolay lokma      AVUSTURYA’DA çalışmalarını sürdüren Galatasaray, ilk hazırlık maçında amatör küme takımlarından FC Judenburg’i farklı geçti, zayıf rakibi karşısında gol şov yaptı. Sarı - Kırmızılıların gollerini Serkan 2 , Balic 2 , Duro 2 , Berkant, Ümit Karan ve Pinto attı. Rakip takımın tek sayısı ise Zeiter’den geldi. Avusturya ekibinde ikinci yarı forma giyen 51 yaşındaki kaleci Muhlthler yediği hatalı goller ile dikkat çekti. Fatih Terim, Mondragon dışında tüm oyunculara yer verdi. Galatasaray, ikinci yarıya 10 kişi başladı. Eksiklik yaklaşık 5 - 6 dakika sonra farkedildi. 
     
FIFA’ya gidiyorlar      GALATASARAY, sürpriz bir kararla İngiltere’ye transfer olan Bülent Akın’ı FIFA’ya şikayet etmeye hazırlanıyor. İkinci Başkan Ali Dürüst, "Daha önce yaptığımız protokele rağmen, Bülent Akın resmi imzayı atma yükümlülüğünü yerine getirmedi. Onun gidişi bizim ilgisizliğimizden olmadı. Eğer ilgisiz kalmış olsaydık, kendisine yeni bir teklif sunmazdık. Dilekçemizi hazırladık. Gerekli yerlere başvuruda bulunacağız" diye konuştu. 
     
Hakem motivasyonu      GALATASARAY, Avusturya kampında yeni sezon hazırlıklarını sürdürürken, bir yanda da hakemler ile ilgili yeni çalışmalar içine girdi. Teknik Direktör Fatih Terim, gelecek yıl hem lig hem de Avrupa’da, gereksiz itiraz ve kartlar nedeniyle sıkıntı yaşamamak için, futbolcularına hakemlerle ilgili seanslar düzenliyor. Sarı-Kırmızılılar’a saha içi ilişkiler hakkında detaylı bilgiler aktarılıyor. Başarılı hocanın gereksiz kartlar konusunda ağır bir ceza sistemi uygulayacağı da bildirildi. 
     
Barcelona’nın HASAN ŞAŞ PLANI      MEHMET DEMIRCAN 

     Barça beklemede 
     GALATASARAY’IN yıldızı Hasan Şaş için Avrupa’nın birçok ünlü kulübü transfer atağına kalkarken, Barcelona beklemeye çekildi. Bordo-Mavili yöneticilerin, Galatasaray ve milli futbolcumuza teklif sunmak için Rivaldo’nun satışını bekledikleri ifade edildi. Brezilyalı futbolcu satılırsa, Barcelona, Hasan Şaş’ın transferini bitirebilmek için kolları sıvayacak. 
     
     Nakit sıkıntısı çekiyor 
     İSPANYOL kulübünün nakit sıkıntısı çektiği ve bu nedenle Boca Juniors’tan almak istediği Riquelme’nin transferine de askıya aldığı öğrenildi. Yönetimin, Teknik Direktör Van Gaal ile görüştüğü ve Rivaldo’nun satışı için bastırdığı iddia edildi. Bilindiği gibi Hollandalı çalıştırıcı, transfer listesinin başına Hasan Şaş’ı almıştı. 
     
Yönetimden izin yok      GALATASARAY tatil sonrasında Hasan Şaş ile masaya oturmayı planlıyor. İkinci Başkan Ali Dürüst, "Hasan Şaş için şu an kulübe gelen resmi bir teklif yok. O yıldız bir futbolcu ve elbette teklifler gelecektir. Bizim isteğimiz, futbolcumuzun takımda kalması. Bunun için her türlü fedakarlığı yapacağız. Hasan Şaş, yeni sezonda bizim en önemli isimlerimizden birisi olacak" diye konuştu. 
     
Alkışlar Balic’e      TRANSFERİ çok tartışılan Elvir Balic, Galatasaray kampının en çok göze çarpan ismi oldu. Sıkı bir çalışma temposu içine giren başarılı yıldız, özellikle çift kale maçlarda attığı paslar ve gollerle alkış topluyor. Gurbetçilerimiz de en büyük ilgiyi Balic’e gösteriyor. 
     
     



 SPOR 


























</TEXT>
</DOC>
