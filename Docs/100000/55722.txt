<DOC>
<DOCNO> 55722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur17.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in veto ettiği DGM yasası komisyonda aynen kabul edildi 
</HEADLINE>
<TEXT>

     Cumhurbaşkanı Ahmet Necdet Sezer tarafından birkez daha görüşülmek üzere TBMM'ye gönderilen Türk Ceza Kanunu'nun, 313 ve 314. maddelerindeki cürüm işlemek için teşekkül oluşturmak ve bunlara yardımcı olmak suçlarının, DGM'lerin görev alanından çıkarılmasına ilişkin yasa, TBMM Adalet Komisyonu'nda aynen benimsendi. 
     TBMM Adalet Komisyonu, bazı suçların DGM'lerin görev alanı dışına çıkartılmasını öngören yasanın, Cumhurbaşkanınca, devletin iç güvenliği ve kamu düzeninin gözardı edilemeyeceği gerekçesiyle bir kez daha görüşülmek üzere TBMM'ye iade ettiği 4 maddesini de aynen kabul etti. 
     DSP İstanbul Milletvekili İsmail Aydınlı, DGM'lerde görülen cürüm işlemek için teşekkül oluşturmak ve bunlara yardımcı olmak suçlarına ilişkin davaların ağır ceza mahkemelerine devrini önleyen bir önerge verdi. Ancak, Aydınlı'nın önergesi kabul edilmedi. 
     Yasa, DGM'lerin Kuruluş ve Yargılama Usulleri Hakkında Kanun, Ceza Muhakemeleri Usulü Kanunu CMUK ile Çıkar Amaçlı Suç Örgütleriyle Mücadele Kanunu'nda bazı değişiklikler öngörüyor. 
     Getirilen düzenleme kapsamında, TCK'nın 313. ve 314. maddelerinde tanımlanan ''Cürüm işlemek için teşekkül oluşturmak'' ve bu teşekküllere mensup kişilere ''Yardım etmek'' suçları, DGM'lerin görev alanından çıkarılacak. Bu tür suçlara Ağır Ceza mahkemeleri bakacak. 
     Ayrıca, DGM kapsamına giren suçlarda da CMUK'un 104. maddesindeki tutuklamaya ilişkin şartlar aranacak. 
     
     Çıkar amaçlı suçlar 

     Yasadaki çıkar amaçlı suç örgütüne ilişkin tanımda yer alan ''Zor veya tehdit'' kullanılması ifadesi daha net hale getiriliyor. Bu ifade ''Tehdit, baskı, cebir veya şiddet'' şeklinde değiştiriliyor. 
     Yasada yeralan, ''...veya kişileri kendilerine tabi kılmaya zorlamak veya mensupları arasında her ne suretle olursa olsun açık veya gizli işbirliği yapmak'' ifadesi de yasa metninden çıkartılıyor. 
     Yasa ayrıca, ''Şüpheler ve şüphe'' tanımlarının ''Belirtiler'' şeklinde düzenlenmesini hükme bağlıyor. 
     Çıkar Amaçlı Suç Örgütleriyle Mücadele Kanunu'nun 11. maddesini de değiştiren yasa, bu suçlara birden fazla DGM bulunan yargı çevrelerinde sadece 1 No'lu DGM'lerin değil diğer DGM'lerin de bakmasına olanak sağlıyor. 
     
     Soruşturma ve dosyaların durumu 

     Yasanın yürürlüğe girmesinden sonra, TCK'nın 313 ve 314. maddeleri kapsamına giren fiillerle ilgili olarak DGM Cumhuriyet Başsavcılıkları tarafından yürütülen soruşturma dosyaları, bulundukları aşamada soruşturmaya devam edilmek ve gereği yapılmak üzere yetkili Cumhuriyet Başsavcılıklarına gönderilecek. 
     DGM'lerde görülen dava dosyaları, bulundukları aşamada yargılamaya devam etmek ve sonuçlandırılmak üzere görevli ve yetkili yargı mercilerine devredilecek. 
     Temyiz incelemesi için Yargıtay'da bulunan dava dosyaları ise karara bağlandıktan sonra yasa değişikliğinin yürürlüğe girdiği tarihte davaya bakmaya yetkili DGM'nin bulunduğu yerin yargı çevresindeki görevli ve yetkili yargı mercilerine verilecek. 
     






</TEXT>
</DOC>
