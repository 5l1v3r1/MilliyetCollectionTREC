<DOC>
<DOCNO> 94791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/spor/spo01.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan'a yeni aşık 
</HEADLINE>
<TEXT>

İtalyan Chievo’nun resmi transfer teklifinde bulunduğu Beşiktaş’ın yıldız golcüsü için Alman Bayer Leverkusen’in de devreye girdiği ortaya çıktı. Yıldıray’ın kulübü, yöneticilerle görüşerek, nabız yokladı 
     ORHAN YILDIRIM 

     Harekete geçtiler 
     DÜNYA Kupası’nda yıldızı iyice parlayan İlhan Mansız, transfer gündeminin zirvesinden düşmüyor. Beşiktaşlı golcü oyuncunun renklere bağlanması için son olarak Almanya’nın güçlü kulübü Bayer Leverkusen’in de harekete geçtiği bildirildi. Ancak Siyah - Beyazlı yönetim, İtalya’da geçen sezonun sürpriz ekibi Chievo’nun da ısrarla istediği ve resmi teklif getirdiği İlhan Mansız’ı satmayı düşünmediklerini tekrarladı. 
     
     Lucescu bırakmıyor 
     ALMAN yöneticilerin, kulübü arayarak, "Bırakır mısınız" şeklinde nabız yokladıkları ifade edildi. Futbol Şube Sorumlusu Yıldırım Demirören, yeni sezonda İlhan’ın en büyük kozlarından biri olacaklarını dile getirip, "Şu anda böyle bir transfer gündemimizde yok. Kaldı ki Lucescu da İlhan’ı bırakmak istemiyor" diye konuştu. Beşiktaş’ın, ancak astronomik bir teklif gelmesi halinde bu transferi düşünebileceği öğrenildi. 
     
Rakip Sochaux      SİYAH - Beyazlılar, İsviçre’deki üçüncü hazırlık maçlarında bugün Fransa’nın Sochaux takımıyla karşılaşacaklar. Delle kasabasındaki mücadele 20.30’da başlayacak. Teknik Direktör Mircea Lucescu, bu tür hazırlık maçlarında skordan çok, takımın performansına baktığını, rakiplerin gücünün çok önem taşımadığını söyledi. Öte yandan futbolcuların bir günlük izin talebi yine Rumen teknik adamdan döndü. 
     
Kartal tatsızRakibi değişince Yverdon’la oynayan Siyah-Beyazlılar 3-2 yenildi, Lucescu genç oyunculara şans verdi 
     BEŞİKTAŞ, İsviçre İkinci Ligi takımlarından Yverdon ile oynadığı hazırlık karşılaşmasını 3 - 2 kaybetti. 30’ar dakikalık iki devre halinde yapılan maçta Teknik Direktör Lucescu ilk yarıda gençlerden kurulu bir kadro sahaya sürerken ikinci yarıda aslara yer verdi. Siyah - Beyazlılar tüm çabalarına rağmen sahadan 3 - 2 mağlup ayrıldı. Denenmek üzere getirilen Brezilyalı Sezar ve Allan ise göz doldurdu. Kartal’ın oynaması gereken Bex takımı sahaya çıkmayınca, Yverdon, alelacele maça yetiştirildi. Bu arada Başkan Serdar Bilgili, dün İstanbul’da miyop ameliyatı oldu. 
     
Tayfur sevgisi      MİLLİ Takım dönüşü kendisine izin verilen Tayfur, eşiyle birlikte Fransa’nın Nice kentinde tatil yapıyor. Özellikle takım arkadaşları, kaptanlarının bir an önce kampa katılmasını bekliyorlar. Bayram, "O hem bizim kaptanımız, hem de çok iyi arkadaşımız. Gelmesini dört gözle bekliyoruz" dedi. 
     
Uyku haram      SİYAH - Beyazlılar’ın, İsviçre kampında yeni kalmaya başladıkları otelle başları dertte. Otelin yanında demiryolu bulunması ve sık sık geçen trenin gürültüsü futbolcuları rahatsız ediyor. Oyuncular özellikle tam uyuyacakları sırada geçen tren yüzünden büyük sıkıntı yaşıyorlar. 
     
Atağa geçildi      YÖNETİM, önceki akşamki toplantıda aldığı yabancı transfere hız verme düşüncesini hayata geçiriyor. İlk etapta Nouma ile yeniden pazarlığa oturup, anlaşma yolları aranacak. Conceiçao, Savio, Giunti ve Pancu için de son temaslar yapılacak. 
     



 SPOR 


























</TEXT>
</DOC>
