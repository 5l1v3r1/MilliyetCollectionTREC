<DOC>
<DOCNO> 90085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/guncel/gun02.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Krallar gibi yaşarım ödülümü kazanırım 
</HEADLINE>
<TEXT>

Prag’dan özel olarak getirildiler. Krallar gibi ağırlandılar. Senaryolarına çalıştılar. Yetenekleri ile de reklam şirketine "Kristal Elma" kazandırdılar 
     ÜMRAN AVCI İstanbul 

     Onları, hemen her gece televizyonlarda izliyoruz. Sahibinin Advantage Card’ını alıp harem kurduğunu hayal eden bir köpeğin maceraları... O köpekler, reklam şirketi Rafineri Reklam Ajansı’na, Reklam Oscarları olarak anılan Kristal Elma ödülü getirdi. 
     Charles Richards’ın yönettiği filmde Golden Retriver cinsi bir erkek ile Papillion, Poodle, Hairless Terier cinsi 4 dişi köpek başrolleri paylaştı. Köpekler yönetmenin isteğiyle, Brüksel’deki bir köpek casting şirketi aracılığıyla Prag’dan bulundu ve çekimlere üç ayrı eğitmenle geldi. 
     Önceden gönderilen senaryo doğrultusunda bir hafta rolleri için eğitilen köpekler, çekimden bir gün önce 2.5 saatlik bir uçuşun ardından İstanbul’a ulaştı. Havaalanından minibüsle alınan köpekler ve eğitmenleri İstanbul’da üç gün ağırlandılar. Köpeklerin çekim aralarında eğitmenleriyle birlikte gezebilmeleri için bir araç sağlandı. 
     
     Yatakları bile özel yapıldı 
     60 kişilik ekiple iki gün, iki gece süren çekimlerde, Pera Palas Otel’in bazı bölümleri yeniden dekore edildi. Kullanılan aksesuarlar antikacılardan seçildi. Köpeklerin yatağı ise senaryoya uygun olarak yaptırıldı. 
     Her biri reklam filmi konusunda deneyimli oyuncu olan köpekler, iki gün süren çekimler boyunca stüdyoda kendileri için hazırlanan özel bölümde dinlendi. Beslenmeleri için yurtdışından özel köpek mamaları getirildi. Çekim sırasında köpeklerin dikkatini dağıtacak, aşırı gürültü ve kalabalığın olmamasına özellikle dikkat edildi. 
     



 GÜNCEL 




















</TEXT>
</DOC>
