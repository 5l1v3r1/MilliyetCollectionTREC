<DOC>
<DOCNO> 98931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo20.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy "Bu göreve devlet nişanı almak amacıyla gelmedim" 
</HEADLINE>
<TEXT>

     Kuşadası'nda başlayan 42. Uluslararası Futbol Hakem Semineri'nin açılışını yapan Futbol Federasyonu Başkanı Haluk Ulusoy, bu göreve devlet nişanı almak amacıyla gelmediğini bildirdi. 
     Türkiye'nin, Dünya Futbol Şampiyonası'nda üçüncülüğü elde ettiğini, şampiyon Brezilya kadar dünya medyasında yer aldığını ancak bu başarıyı küçük düşürmek isteyenler olduğunu savunan Haluk Ulusoy, ''Onlar milli takıma değil beyinlerindeki mikroba saldırdı. Bizim de ufak hatalarımız olabilir, eleştiriye açığız ama hakarete değil'' dedi. 
     Kupaya, görevlilerin ve Türk futboluna hizmet edenlerin götürüldüğünü kaydeden Ulusoy, ''Benim de başkan olarak 15 kişilik kontenjan hakkım yok mu Karar milletin'' diye konuştu. 
     Ulusoy, şöyle konuştu 
     ''Allah bana kimselere nasip olmayacak başarıları tattırdı. Çünkü çalıştık, Şenol Güneş'ten başlayarak herkes öyle bir kenetlendi ki bu başarıyı getirdi. Şenol Güneş'in arkasında dimdik ayakta durdum. Kendisinin milli takımın başına getirilmesi için Bilmem ne parti başkanı söyledi dediler, Trabzonlu dediler. Bana bir Allah'ın kulu laf geçiremez. Türkiye, dünya üçüncülüğüyle yetinmeyecek. Avrupa Şampiyonası'na da gideceğiz, kupayı alacağız.'' 
     
     YENİ TALİMATLAR 
     Futbol Federasyonu Merkez Hakem Kurulu MHK Başkanı Bülent Yavuz da Dünya Kupası'nı izleyince Türk hakemlerine haksızlık yapıldığının ortaya çıktığını belirterek, ''Bizim hakemlerimize çirkin bir şekilde talimat aldılar gibi ifadeler kullanılmıştı. Dünya Kupası maçlarını yöneten hakemler de mi talimat aldı Yaptıkları hatalarla pek çok takımın elenmesine neden oldular'' dedi. 
     Yavuz, yeni sezonda üzerinde özellikle durulacak konular hakkında da bilgi verdi. Forma altına giyilen fanila, şort, tozluk gibi malzemelere reklam alınmasının yasaklandığını kaydeden Yavuz, forma dışında reklam aldığı belirlenenlerin cezalandırılacağını söyledi. 
     Ayrıca ciddi sakatlığı olduğu gerekçesiyle dışarıya çıkan oyuncuların hemen geri dönmesine hakemin izin vermeyeceğini ifade eden Yavuz, gol kutlamasında zaman çalan oyunculara sarı kart gösterileceğini, hakemi aldatmaya yönelik davranışların üzerine kararlılıkla gidileceğini kaydetti. 
     UEFA Hakem Komitesi Başkanı Volker Roth da Türkiye-Brezilya maçındaki penaltı kararının yoruma çok açık olduğunu, bu maçta 10 civarında hakem hatası belirlendiğini anlattı. 
     Roth ile Bülent Yavuz görüşmesi sonrasında, Türkiye'nin FIFA kokartlı hakem kontenjanının 7'den 8'e çıkarıldığı belirtildi. 
     Açılışta Türkiye Faal Futbol Hakemleri Derneği Başkanı Metin Tokat, Haluk Ulusoy'a, Bülent Yavuz da Milli Takımlar Teknik Direktörü Şenol Güneş'e başarılarından dolayı şilt verdi. Ulusoy, bu şildin anlamının devletin verdiğinden çok daha büyük olduğunu bildirdi. 
     Seminere, Avrupa kupalarında görev alan Erol Ersoy ile Koray Gencerler dışındaki A klasmanı hakemler ve FIFA kokartı bulunan yardımcı hakemler katılıyor. 
     





</TEXT>
</DOC>
