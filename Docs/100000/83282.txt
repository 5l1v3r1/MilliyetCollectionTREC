<DOC>
<DOCNO> 83282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko32.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz küçük sanayi firmalarını dört koldan vurdu... 
</HEADLINE>
<TEXT>

     İstanbul Ticaret Odası İTO 
     tarafından yapılan bir araştırmaya göre, 2001'de küçük sanayi firmalarının yüzde 61.8'inde üretim, yüzde 61.9'unda satış, yüzde 65.4'ünde kapasite kullanım oranı, yüzde 50.8'inde ise hammadde stok seviyeleri azaldı. İTO'dan yapılan yazılı açıklamaya göre, 1979 yılından itibaren her yıl yapılan araştırma için bu yıl da 4 bin 9 küçük sanayi firması içinden çeşitli sektörlere ait 154 firma baz alındı. Araştırma, tartılı ortalamaya göre 2000'de yüzde 65.12 olan kapasite kullanım oranının 2001'de yüzde 56 olarak gerçekleştiğini ortaya koydu. Tartılı ortalama sistemine göre, 2001 yılında en yüksek kapasite kullanım oranı yüzde 69.69 ile tekstil sektöründe, en düşük kapasite kullanım oranı ise yüzde 41.90 ile kimya sanayinde görüldü. Önceki yıla göre ayrıca ağaç, orman ve mobilya, cam, taş ve toprak sanayinde kapasite kullanım oranı artarken, diğer sektörlerde azalış kaydedildi. Küçük sanayide firmaların tam kapasite ile çalışamama nedenleri arasında ilk sırayı, yüzde 41.6 ile talep yetersizliği alırken, bunu yüzde 17.9 ile finansman güçlüğü, yüzde 17.3 ile pazarlama sorunu, yüzde 6 ile yerli hammadde temininde zorluk, yüzde 5.1 ile ithal hammadde temininde zorluk, yüzde 3.8 ile teknoloji yetersizliği, yüzde 3.3 ile enerji sorunu ve yüzde 3'le ithal mal rekabeti takip ediyor. Nedenler arasında işçi sorunu yüzde 2 ile en az etkileyen faktörler arasında yer alıyor. Araştırmaya göre, 2001'de küçük sanayi firmalarının yüzde 61.8'inde üretim, yüzde 61.9'unda satış, yüzde 65.4'ünde kapasite kullanım oranı, yüzde 50.8'inde ise hammadde stok seviyeleri azaldı. Firmaların yüzde 55'i de mamul stok seviyelerinin aynı kaldığını ya da arttığını bildirdi. Toplam istihdamda binde 3 oranında artış izlenen küçük imalat sanayinde bir önceki yıla göre tartılı sistemde ortalama yüzde 82.24 oranında ürün maliyet artışı meydana geldi. Bu artışta, yüzde 28.9 ile hammadde fiyatlarındaki artış en büyük etken oldu. Ankete cevap veren firmaların yüzde 5.4'ü KOBİ kredilerinden faydalanırken, kullanılan finansman kaynaklarının yüzde 51.3'ü öz kaynaklar, yüzde 22.6'sı ise vadeli alışlardan oluştu. Araştırmada firmaların yüzde 36.5'i yatırım yaptıklarını belirtirken, yüzde 45.9 ile makine ve yüzde 30.6 ile teçhizat en fazla yatırım yapılan alanlar oldu. Firmaların yatırım yapamamalarında ise, talep ve sermaye yetersizliği ile finans temini zorluğu ilk sıralarda yer aldı. Küçük sanayici firmalarının ankette belirttikleri bazı istek ve önerileri ise şöyle ''Ekonomide istikrarın sağlanması, enflasyonla mücadeleye devam edilmesi, enflasyon muhasebesine geçilmesi, hammadde girdi fiyatlarının düşürülmesi ve istikrar sağlanması, ithal maddelerde kalite kontrolünün yapılması, dış ticaret işlemlerinde bürokrasinin en aza indirilmesi, ihracatın teşvik edilmesi, ithal ürünler karşısında yerli sanayi ürünlerinin korunması, dış satım olanaklarının artırılması, yurtdışı fuarlara katılımda devlet desteğinin sağlanmasına devam edilmesi, SSK primleri ve vergi oranlarının düşürülmesi, devletin küçülmesi ve ekonomiden çekilmesi, KOBİ'lerin desteklenmesi, enerji fiyatlarının düşürülmesi.'' 
     





</TEXT>
</DOC>
