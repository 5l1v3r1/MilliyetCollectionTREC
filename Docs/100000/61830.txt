<DOC>
<DOCNO> 61830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur19.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emrah Dinçer, ruhsatsız silah bulundurmaktan gözaltına alındı 
</HEADLINE>
<TEXT>

     Şarkıcı Emrah Dinçer, ruhsatsız silah bulundurduğu gerekçesiyle Çanakkale'de bir süre gözaltına alındı. 
     Alınan bilgiye göre, bazı özel işleri nedeniyle Çanakkale'ye gelen Dinçer, gece geç saatlerde Belediye İş Merkezi'ndeki bir internet kafeye gitti. Kafeye gelen Kaçakçılık ve Organize Suçlar Şube Müdürlüğü'ne bağlı ekip, sanatçıyı, üzerinde ruhsatsız silah bulundurduğu gerekçesiyle Emniyet Müdürlüğü'ne götürdü. Geceyi Emniyet Müdürlüğü'nde geçiren sanatçı, işlemlerinin tamamlanmasının ardından, çıkarıldığı savcılık tarafından serbest bırakıldı. 
     Serbest kaldıktan sonra Akol Otel'de bir basın toplantısı düzenleyen Emrah Dinçer, ruhsatsız silah bulundurduğu iddialarını reddetti. 
     Üzerinde olduğu iddia edilen silahın, kendisine değil, yanında bulunan emekli polis memuru arkadaşına ait olduğunu belirten Dinçer, ''Nitekim olay savcılıkta da doğrulanarak serbest bırakıldım'' dedi. 
     Dinçer, Çanakkale Emniyet Müdürlüğü'ne götürülüşü sırasında bazı polisler tarafından kendisine iyi davranılmadığını, avukat isteğinin yerine getirilmediğini iddia ederek, bu polisler hakkında davacı olacağını kaydetti. 
     






</TEXT>
</DOC>
