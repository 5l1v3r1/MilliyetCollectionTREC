<DOC>
<DOCNO> 84848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/siyaset/siy02.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırsatçıya geçit yok 
</HEADLINE>
<TEXT>

Başbakan’ın sağlığı ile ilgili tartışmalar üzerine önemli bir çıkış yapan Yılmaz, Koalisyon, fırsatçılara izin vermeyecek’ dedi 
     ANKARA Milliyet 

     Başbakan Yardımcısı Mesut Yılmaz, Türkiye’nin yeni kurulmuş bir "muz cumhuriyeti" olmadığını belirterek "Totaliter düzenlerde olduğu gibi, ülkemizin gündemini ve geleceğini tek bir kişinin sağlığına endeksleme gayretlerini son derece yanlış buluyoruz" dedi. 
     ANAP İl Başkanları toplantısına katılan Yılmaz, Başbakan’ın sağlığı konusundaki tartışmalar üzerine önemli bir çıkış yaptı. Hükümetin kuruluşunun üzerinden 3 yıl, AB’ye uyum çalışmaları konusunda kabinede görev almasının üzerinden de 21 ay geçtiğini belirten Yılmaz, koalisyon ortaklarıyla karşılıklı nezaket anlayışı içinde görev yaptıklarını, sorunları uzlaşma zemininde birlikte çözme gayreti içinde olduklarını kaydetti. 
     "Her zaman anlayış ve nezaket gördüğümüz Sayın Başbakan’a acil şifalar diliyoruz" diyen Yılmaz şöyle devam etti 
     
     Bulanık suda balık avı 
     "Ancak, totaliter düzenlerde olduğu gibi, ülkemizin gündemini ve geleceğini tek bir kişinin sağlığına endeksleme gayretlerini son derece yanlış buluyoruz. Türkiye, köklü devlet geleneği içinde düzenli işleyen kurumlara ve bunları anayasal düzen içinde işletecek kurallara sahip bir ülkedir. Her türlü gelişmeye karşın sistemi işletecek bütün tedbirler alınmıştır. Bu dönemde bulanık suda balık avlamak isteyenlerin ve siyaseti kendi amaçlarına göre yeniden dizayn etmek isteyenlerin çabası artabilir. Ancak aklı başında olan hiçbir siyasetçi ortalığı bulandırma çabalarına prim vermez ve ne siyaset kurumunu, ne de bizzat kendisini avlanan balık konumuna düşürmez. Sayın Başbakan’ın hastalığını fırsat bilerek istikrarsızlık beklentisi pompalayanların hırslarının kursaklarında kalacağı görülecektir. Koalisyon ortağı partiler olarak buna izin vermeyeceğiz." 
     
     Mirzaoğlu Seçimler zamanında yapılacak 
     MHP’den Devlet Bakanı Ramazan Mirzaoğlu da dün, erken seçim söylentilerine, "Seçimler zamanında" diyerek yanıt verdi. Mirzaoğlu şöyle dedi "Erken seçim söylentilerinin piyasaya zarar vermeyeceği belirtiliyordu. Başbakanımızın kısa süreli bir rahatsızlığı bile piyasaları dalgalandırdığına göre siyasi istikrarın bozulmasının erken seçimin, piyasaları ne hale getireceği ve ekonomiyi zor durumda bırakacağı bu dönemde anlaşılmıştır. Siyasi istikrarın devamını ve seçimlerin zamanı olan 2004’te yapılmasını diliyoruz." 
     
Gökalp Kimse spekülasyon yapamaz      TARIM Bakanı MHP’li Hüsnü Yusuf Gökalp, Ecevit’in rahatsızlığının hükümet çalışmalarını etkilemeyeceğini belirtti ve "Kendisi hastaneye gittiğinde bile önemli kararları imzalamıştır" dedi. Gökalp, şöyle dedi "Ekonomide yeni yeni olumlu sonuçlar alınıyor. Bazı kanunların yararını şimdi görmeye başladık. Alınan kararların siyasi bir istikrarla uygulanması gerekir. Aldığımız tedbirlerle hiç kimse spekülasyon yapma gücünü gösteremez. Milletimiz üzülmüştür, ama Başbakanımızın hastalığı ekonomiyi etkilemez." 
     
ATO Başkanı Aygün Bahçeli yapabilir      ANKARA Ticaret Odası Başkanı Sinan Aygün de, hükümette şu anda Başbakanlık yapabilecek kişiler bulunduğunu, adaylardan birisinin Devlet Bahçeli olabileceğini söyledi. 9. Cumhurbaşkanı Süleyman Demirel, de vekalet müessesesinin işletilebileceğini belirtti ve "Artık onlar kendileri nasıl hoş göreceklerse" dedi. 
     Demirel, "Başbakan’ın sağlığı, ülkede istikrarı gölgede bırakmıyor mu" sorusuna "Benim söylediğim, 55 yıllık Cumhuriyet istikrarıdır, bugünkü istikrar değildir" diyerek 79 yaşındaki Cumhuriyet’in yaşını yanlış telaffuz etti. 
     



 SİYASET 












</TEXT>
</DOC>
