<DOC>
<DOCNO> 70453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/dunya/adun.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’e zehir paketi 
</HEADLINE>
<TEXT>

İngiliz Başbakanı Blair ve 15 yöneticiye zehir dolu paketler gönderildi. Eylemi İskoç Milli Kurtuluş Ordusu üstlendi 
     NEVSAL ELEVLİ Londra 

     İngiltere’de, başta Başbakan Tony Blair olmak üzere önemli siyasetçileri hedef alan ve içinde zehirli madde bulunan 16 adet paket ele geçirildi. Eylemi, aşırı milliyetçi İskoç Milli Kurtuluş Ordusu üstlendi. 
     Scotland Yard, aralarında Downing Sokağı’ndaki Başbakanlık Konutu’nun da bulunduğu bazı önemli adreslere, içinde zehirli madde bulunan paketler gönderildiğini açıkladı. Paketlerde yakıcı ve zehirli okaliptus yağı bulunduğu tespit edildi. 
     Blair’e gönderilen paketteki maddenin, paket açılmadan teşhis edildiği, bir başka paketin de ismi açıklanmayan bir hakime gönderildiği belirtiliyor. 
     Scotland Yard’tan yapılan açıklamaya göre, kendisini İskoçya Ulusal Kurtuluş üyesi olarak tanıtan bir kişi, telefon ederek zehirli madde bulunduran 16 paketi aynı anda çeşitli adreslere postaladığını söyledi. 
     Polis, şimdi bir yandan bu iddianın doğru olup olmadığını anlamaya çalışıyor, bir yandan da iddianın doğru olması ihtimaline karşı muhtemel adreleri paketler konusunda uyarıyor. 
     Şu ana kadar Başbakanlık Konutu dışında bir İskoçya milletvekilinin adresine de ulaşan bir paketin, söz konusu İskoç grup tarafından "yasaklanan örgütler arasına alınmayı" protesto amacıyla gönderildiği tahmin ediliyor. Paketlerdeki okaliptüs yağının sodyum hidroksit içerdiği ve bu maddenin ciltle temas etmesi halinde kalıcı yaralanmalara yol açtığı belirtiliyor. 
     İskoç Milli Kurtuluş Ordusu 1980’de kurulmuş ve örgüt İnglitere’nin İskoçya’yı İngilizleştirme amacıyla yaptığı göçe karşı direnmeyi amaçladığını açıklamıştı. 
     



 DÜNYA 












</TEXT>
</DOC>
