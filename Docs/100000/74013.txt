<DOC>
<DOCNO> 74013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/soneko07.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "Atıl havaalanlarını özel sektör işletebilir" 
</HEADLINE>
<TEXT>

     Ulaştırma Bakanı Oktay Vural, atıl durumdaki havaalanlarının işletmesini bölgesel havacılığı geliştirmeleri halinde mahalli idarelere, sanayi ve ticaret odalarına veya özel sektöre vermek istediklerini söyledi. 
     Atıl halde duran havaalanlarıyla ilgili Vural, Devlet Hava Meydanları İşletmesi DHMİ Genel Müdürlüğü'nün işlettiği Sinop, Tokat, Zonguldak Çaycuma, Uşak, Sivas ve Balıkesir Merkez havaalanlarının yolcu potansiyelinin olmaması nedeniyle kapatıldığını hatırlattı. 
     Söz konusu havaalanlarının trafik akışı olmaması ve yolcu inmemesi nedeniyle karardan önce de aslında kapalı olduğuna işaret eden Vural, ''Bu nedenle kapatıldı tabiri doğru değil. Biz sadece oradaki personeli geri alarak, şu anda ihtiyacımız olan yerlerde kullanıyoruz. 
     Uçuş gerçekleştiğinde, buraların personeli hemen takviye edilecek. 
     Yolcu potansiyeli olarak değerlendirilebilecek durum olursa buralar hemen devreye girecektir'' diye konuştu. 
     Oktay Vural, bu konuda bir model çalışması içinde olduklarını belirterek, şöyle devam etti 
     ''Havaalanlarını çalıştıracak olan uçaklardır. Dolayısıyla önemli olan iç hat uçuşlarının canlanması. Atıl durumdaki havaalanlarına yönelik bölgesel havacılığı geliştirmek istiyoruz. Bölgesel havacılığı geliştirebilirsek havaalanlarının işletilmesini mahalli idarelere, sanayi ve ticaret odalarına veya özel sektöre vermek istiyoruz. Ancak bu konuda henüz bir karara varmış değiliz. Modelle ilgili fizibilite çalışmalarını bitirdik, fakat modeli geliştiremedik. Olumlu gözüküyor. Şimdi bunu gerçekleştirebilecek özel yatırımcılarla görüşmek istiyoruz. Modelimizi ortaya koyup gelin, yardım edin 
     diyeceğiz. İnşallah buna ilgi duyulur. Buralarda kamu işletmesi olsun istemiyorum. Özel sektör olmasını istiyorum.'' Ulaştırma Bakanı Oktay Vural, bu çalışmalarla atıl durumdaki havaalanlarının kullanımının artırılarak trafiğin yaygınlaştırılabileceğine işaret ederek, ''Daha küçük, daha az maliyetli uçaklarla daha ucuz taşımacılık yaparak uçakların inip kalkmasını sağlamak suretiyle havaalanlarını ataletten kurtarmayı hedefliyoruz'' dedi. Konuyla ilgili olarak Türkiye Odalar ve Borsalar Birliği'ne TOBB bir sunum yapacaklarını kaydeden Vural, TOBB Yönetim Kurulu'nun bunu değerlendireceğini söyledi. Vural, özel sektörün konuya arzulu ve istekli yaklaştığını vurgulayarak, kendilerine, isteklerinin gerçekleşmesinin önünde engel olarak gördükleri maliyet ve taşımacılıktaki vergilerin fazlalığına dair sıkıntılarını ilettiklerini kaydetti. İç hat taşımacılığını bugünkü ekonomik koşullarda karlı bir sektör olarak gördüğünü belirten Vural, ''Küçük taşımacılığı şirketlerin yapması, THY'ye daha maliyetli uçuşlar yapması fırsatı tanıyacaktır. Ancak bunları düşünce olarak ifade etmek yeterli değil, realize etmek gerekiyor'' diye konuştu. Bakan Vural, 550 milyon dolara mal olan Pendik Kurtköy'deki Sabiha Gökçen Uluslararası Havaalanı'nın bölgesel hava taşımacılığında bir ''cazibe merkezi'' haline gelmesini amaçladıklarını ifade ederek, şöyle konuştu ''Bizim arayışımız, uçuş sayısını artırmak suretiyle yeni gelir kaynakları yaratmak. Kargo şirketlerinin buraya gelmesini teşvik ediyoruz. Bu yönde çalışmamız var. Yeni potansiyeller bulmamız gerekiyor. Sabiha Gökçen'i kargo ve iç hatlar bağlantı merkezi olabilecek bir havaalanı haline getirmek istiyoruz.'' Vural, havaalanlarındaki radarları daha fazla kapsama alanına sahip olacak şekilde yenilediklerini, güvenlikle ilgili çalışmaların da sürdüğünü sözlerine ekledi. 
     






</TEXT>
</DOC>
