<DOC>
<DOCNO> 68711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur09.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cinayeti 20 milyyon liraya üstlendim" 
</HEADLINE>
<TEXT>

     Kayseri'de, bir kahvehanede ''çay bardağı kirli'' diyen müşterisini bıçaklayarak öldürdüğü iddiasıyla yargılanan garson Adem Kök, cinayeti çeşitli vaatlerle kandırılarak üstlendiğini söyledi. 
     Kayseri 2. Ağır Ceza Mahkemesi'nde yapılan duruşmada, sanık Adem Kök, daha önceki ifadelerinde Ahmet Duran'ı, kirli çay bardağı yüzünden aralarında çıkan kavga sonucu bıçaklayarak öldürdüğünü kabul ettiğini, ancak cinayeti kendisinin işlemediğini ve 20 milyon lira aldıktan sonra üstlendiğini iddia etti. 
     Kahvehanesinde çalıştığı Mehmet Akif Arslan'ın kendisinden cinayeti üstlenmesini istediğini öne süren Adem Kök, olayı şöyle anlattı 
     ''Olay günü kirli çay bardağı yüzünden Mehmet Akif Arslan'ın yeğeni Zekeriya Çimen ile Ahmet Duran arasında kavga çıktı. Ben de kavgayı ayırmaya çalıştım ama başaramadım. Zekeriya Ahmet'i bıçaklamış, daha sonra Mehmet Akif Arslan, bazı kişilerle birlikte beni bir eve götürerek cinayeti üstlenmemi istedi. Bana 20 milyon lira verdiler ve ben içerdeyken aileme bakacaklarını, bana bir ev alacaklarını söylediler. Ben de polise giderek cinayeti işlediğimi söyleyip teslim oldum.'' Pişman olduğunu söyleyen Adem Kök, cezaevindeyken Zekeriya Çimen'in babası tarafından kendisine para gönderildiğini öne sürerek, parayı teslim aldığına ilişkin cezaevi yönetimince verilen makbuzu delil olarak mahkeme heyetine sundu. 
     Mahkeme heyeti, başka bir suçtan tutuklu bulunan Mehmet Akif Arslan ile sanığın ifadelerinde adı geçenlerin tanık olarak dinlenmesi için duruşmayı erteledi. 
     






</TEXT>
</DOC>
