<DOC>
<DOCNO> 57082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/dunya/dun03.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban’da bir satanist 
</HEADLINE>
<TEXT>

     DIŞ HABERLER SERVİSİ 

     Afganistan’ta ele geçirilen yabancı savaşçılar arasında ilginç tipler göze çarpıyor. Amerikalı Taliban John Walker’ın ardından, lakabı Indiana Jones olan 26 yaşındaki Avustralyalı maceracı genç de El Kaide savaşçıları arasında Kuzey İttifakı güçlerince yakalandı. 
     9 Aralık’ta Kuzey İttifakı’na esir düşen David Hicks adlı gencin maceracı kişiliği dolayısıyla ailesi ve arkadaşları tarafından İndiana Jones olarak çağrıldığı ortaya çıktı. 2 yıl önce İslam dinine geçen ve bu zamana kadar sürekli iş değiştirerek macera arayan David’in babası Terry Hicks, oğluna lakabını kendisinin verdiğini söyledi. 
     Baba Hikcs, "Yaramaz, isyancı biriydi, damarlarında ateş akardı. Elinde kılıcıyla, bir kaç yüzyıl önce doğmalıydı" diye konuştu. 
     Okul arkadaşları ise Müslüman olduktan sonra Muhammed Davud adını alan Hicks’in okul yıllarında uyuşturucu kullandığını ve satanist olduğunu söylediler. Hicks’in 2000 yılında Taliban’a katıldığı öğrenildi. 
     



 DÜNYA 













</TEXT>
</DOC>
