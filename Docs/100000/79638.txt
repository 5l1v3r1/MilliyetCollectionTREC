<DOC>
<DOCNO> 79638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sonspo08.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vansporlu futbolcular zehirlendi, maç oynanamadı.... 
</HEADLINE>
<TEXT>

     Silopi Cudispor maçı için karayolu ile Silopi'ye gelen Vanspor kafilesinden 6 futbolcu ve teknik direktörün zehirlendiği öğrenildi. 
     Edinilen bilgiye göre, Vansporlu futbolcuların bulantı ve kusma şikayetleri nedeniyle Silopi Devlet Hastanesine kaldırıldı. Burada yapılan tetkikler sonucunda 6 futbolcu ve teknik direktör Ayhan Kale'de gıda zehirlenmesi olduğu anlaşıldı. 
     Doktorlar sporcuların hastaneye getirildikten sonra yapılan tetkiklerinde gıda zehirlenmesi olduğunu tespit ettiklerini ve hemen müdahalede bulunduklarını söylediler. 
     Kulüp yöneticileri dün öğlen Batman'da yemek yedikten sonra akşamda Silopi'de yemek yediklerini ancak hangi yemekten sonra futbolcularının zehirlendiklerini bilmediklerini ifade ettiler. 
     Maç oynanamadı 
     İkinci Futbol Ligi B kategorisinde mücadele eden Silopi Cudispor ile Vanspor arasındaki maç Vansporlu futbolcuların zehirlenmesi nedeniyle yapılamadı. 
     Vanspor kafilesinden 6 futbolcu ve teknik direktörün gıda zehirlenmesi nedeniyle Şırnak'ın Silopi İlçesi'nde Devlet Hastanesi'nde tedavi altına alınmaları nedeniyle 14.30'da oynanacak olan maça çıkamadılar. 
     Vansporlu futbolcuların sahaya çıkmaması üzerine maç oynanamazken, kararının Futbol Federasyonu tarafından verileceği bildirildi. 
     





</TEXT>
</DOC>
