<DOC>
<DOCNO> 85788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/guncel/gun02.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yücesan’ı, polisi yaktı 
</HEADLINE>
<TEXT>

Ankara Emniyet Müdürü Hasan Yücesan’ın, Balina operasyonunda sorgulanan Yakupreisoğlu’nun sözlerine ekleme yapıldığını bildirmesi ve sorgudaki polisin ifadesi üzerine görevden alındığı belirlendi 
     ANKARA Milliyet 

     Ankara Emniyet Müdürü Hasan Yücesan’ın görevden alınmasının perde arkasında, Örümcek Ağı soruşturmasının sağlıklı sürdürülmesinin olduğu belirlendi. Yücesan’ın görevden alınmasına neden olan süreç, Balina operasyonunun kilit ismi Abdurrahman Yakupreisoğlu’nun, İstanbul’da verdiği ifadede, İzmir’deki ifadelerine ekleme yapıldığını söylemesiyle başladı. Konuyla ilgili idari soruşturma yürüten mülkiye müfettişlerinin raporunda, Yücesan’ın savunmalarının yanı sıra, Balina operasyonu sırasında İzmir Emniyet Müdürlüğü’nde görevli olan ve Yakupreisoğlu’nun sorgusuna katılan polis memuru Tacan Balkan’ın ifadesine geniş yer verildi. 
     Balkan’ın ifadesinde, Yakupreisoğlu’nun "Başbakan Yardımcısı Mesut Yılmaz, kardeşi Turgut Yılmaz, Maliye Bakanı Sümer Oral ve Hayyam Garipoğlu ile İlhan Cavcav’ın isimlerini de verdiğini" anlattığı öğrenildi. Bunun üzerine dönemin İzmir Emniyet Müdürü olan Yücesan’ın sorgu odasına geldiğini belirten Balkan, müfettişlere verdiği ifadesinde şunları anlattı 
     
     "Sorgu odasına girdi" 
     "Hasan Yücesan müdürümüz içeri girdi. Yanılmıyorsam, Yakup Bey, bazı isimler veriyormuşsun, neler diyorsun, doğru mu söylüyorsun, anlat’ dedi. Şahıs da Müdürüm, Paraşüt operasyonunu güvenlik güçlerine ben yaptırttım’ diyor, Müdürüm kolum ağrıyor’ diyor, Balina operasyonu benim ihbarımla başladı’ diyor, sonra yine Müdürüm ayağım ağrıyor’ diye ilave ediyor. Arkasından Gürcan Güngören’in KDV iadesini ben aldırtmadım’ diyerek, yine Müdürüm bana yardım edin’ şeklinde beyanda bulunuyor. İçişleri Bakanımız’ın başlattığı operasyonlara yardım etmek istiyorum. Onun için bunları anlatıyorum’ deyip her seferinde bir talebini dile getirdi. Bu sırada Yücesan her defasında Tamam yavrum, tamam yavrum’ demek suretiyle şahsı rahatlatmaya yönelik ifadelerde bulundu." 
     Ancak raporda Yücesan’ın, Yakupreisoğlu’nu sadece şubede bir kez rahatsızlığı nedeniyle gördüğünü anlattığı, Balkan ile Yücesan’ın ifadelerinin birbirine ters düştüğü, Yücesan’ın, İzmir Emniyet Müdürü olduğu sırada Yakupreisoğlu’nun ifadelerini teknik kayda aldırmayarak birçok kişiyi zan altında bıraktığı da vurgulandı. Raporun sonuç bölümünde, Örümcek Ağı operasyonu halen Ankara’da devam ettiğinden, soruşturmanın sağlıklı yürütülmesi için Yücesan’ın görevden alınması gerektiğine işaret edildi. 
     



 GÜNCEL 



















</TEXT>
</DOC>
