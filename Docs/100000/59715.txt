<DOC>
<DOCNO> 59715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sondun02.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabus geri döndü...New York'ta yeni şarbon vakaları 
</HEADLINE>
<TEXT>

     ABD'nin New York kenti postanesinde yeniden şarbon görüldü. 
     Kentteki en büyük posta dağıtım merkezlerinden biri olan Morgan'da, 23 Aralık'ta yapılan tarama sırasında şarbona rastlandığı bildirildi. 
     Morgan'da geçen Ekim ayında da şarbon izine rastlanmış, ancak yöneticiler şarbonun kamu sağlığını tehdit edecek düzeyde olmadığını bildirerek, merkezi kapatmamışlardı. 
     Günde 12.5 milyon mektubun ayırımının yapıldığı merkezde daha sonra yapılan taramalarda şarbon izine rastlanmamıştı. 
     New York Bölgesi Posta İşçileri Sendikası Başkanı William Smith, ''şarbon tehdidinin ne oranda yaygın olduğu anlaşılıncaya kadar işçilerden işbaşı yapmamalarını isteyeceğini'' bildirdi. 
     Posta merkezi yetkilileri ise son taramada sadece 3. kattaki makinelerden birinde şarbon görüldüğünü ifade ettiler. Merkez sözcüsü, makinenin temizlendikten sonra yeniden teste tabi tutulacağını, ancak merkezin kapatılmayacağını bildirdi. 
     New York'taki posta görevlileri arasında şimdiye kadar şarbon vakasına rastlanmadı. 
     






</TEXT>
</DOC>
