<DOC>
<DOCNO> 98526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur10.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Karakoyunlu "Yangının Tüpraş'la ilgisi yok" 
</HEADLINE>
<TEXT>

     Devlet Bakanı Yılmaz Karakoyunlu, Kocaeli'de gaz dolum tesislerinde meydana gelen yangının Tüpraş'la ilgisinin bulunmadığını, Akçagaz tesislerinde bütangaz patlaması sonucu meydana geldiğini ve söndürüldüğünü söyledi. 
     Karakoyunlu, Akçagaz'daki yangının önce Tüpraş'a aitmiş gibi algılandığını belirterek, Tüpraş'ta herhangi bir yangın olayının söz konusu olmadığını ifade etti. 
     Yangına Akçagaz dolum tesislerinin yakınındaki Tüpraş'ın hemen müdahale ettiğini bildiren Karakoyunlu, civardaki tesislere sıçramaması için yoğun önlemler alındığını kaydetti. Yangın haberinin alınmasıyla birlikte civardaki illerin valiliklerinden yardım istendiğini, Genelkurmay ve Hava Kuvvetleri'nin yoğun şekilde havadan yangının söndürülmesi için harekete geçirildiğini anlatan Karakoyunlu, çalışmalar sonucu Akçagaz tesislerindeki yangının söndürüldüğünü bildirdi. 
     Yangın sonucu Akçagaz'ın yanında bulunan Opet'e ait dolum tesislerinin bir miktar zarar gördüğünü belirten Karakoyunlu, tesisin yakınındaki bazı evlerde de gaz sıçraması sonucu yangınlar meydana geldiğini bunlara da belediye itfaiyelerinin müdahale ettiklerini söyledi. 
     





</TEXT>
</DOC>
