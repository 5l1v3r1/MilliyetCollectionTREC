<DOC>
<DOCNO> 68507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo14.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan kendi takımına ve Lorant'a övgü... 
</HEADLINE>
<TEXT>

     Beşiktaş Teknik Direktörü Christoph Daum, aldıkları yenilgilerden daima güçlenmiş olarak çıktıklarını ve hedeflerini kaybetmediklerini söyledi. 
     Christoph Daum, Beşiktaş'ın resmi internet sitesi ''www.besiktasjk.com''da yaptığı açıklamada, taraftarı ve medyayı gerilimli bir şampiyonluk maratonunu beklediğini ifade ederek, ''Bu oyunun tüm aktörlerinin sinirlerine hakim olmaları gerekiyor. Bunu kaybeden, görüş açısını ve hedefini de kaybedecektir'' dedi. 
     Kendinden çok emin olmanın, gevşekliğe ve puan kaybına yol açacağını belirten Alman teknik adam, şunları söyledi 
     ''Çok agresif oynamak ise yine gereksiz yenilgilere sebep olur. 
     Tüm oyuncularımız ve takımımız için tek geçerli yol kendi doğrultusunda gitmek ve başkalarını dinlememekten geçer. Başarı için tek çare kuvvetimizi arttırmak ve bunu sahaya yansıtmaktır. 
     Şampiyonluğa giden yolda fiziksel ve ruhsal gücün başarıyla yoğurulması esastır. Yenilgilerimizden daima daha kuvvetlenmiş olarak çıkmakta ve hedefimizi gözden kaybetmemekteyiz. Aynı durum Ankaragücü maçı için de geçerlidir. Hatalarımız ev ödevlerimizi oluşturmaktadır.'' 
     
     ''TAKIMIMIZ YILDIZ DURUMUNA GELDİ'' 
     Daum, sonbaharda geçirdikleri zor günlere karşın tüm oyuncularının kendilerine ve şanslarına inanıp, inanılmaz bir mücadele örneği vererek başa güreştiklerini vurgulayarak, şöyle devam etti 
     ''Pahalı yıldız oyuncular yerine, takımımız bir yıldız durumuna gelmiş ve her maç oyuncularımızdan biri veya diğeri bir yıldız olmuştur. Bu durumu ne yazık ki Ankaragücü maçında gerçekleştiremedik, bu nedenle üstün götürdüğümüz ve sayısız gol şansı yakaladığımız bir maçtan yenik ayrıldık.'' Daum, inanarak ve coşkuyla dış baskılara dayanarak çalışmanın tek doğru yol olduğunu kaydetti. 
     ''Kim ki kendini yenilmez sanır, kim ki büyük işler başaramayacağını sanır, yanılır'' diyen Daum, ''Oyuncu ve antrenörler bu gerçeği idrak ederek çalışmalıdırlar. Beşiktaş'ın yolu, sürekli kendini yenilemek ve maçtan maça konsantre olmaktır. Sözlerle bir yere varmak, sürekli başarı elde etmek mümkün değildir. Beşiktaş, kendini elde ettikleriyle kanıtlayacaktır. Bu amaç uğruna en yukarıda başkanımız Serdar Bilgili'den başlayarak, en altta bekçi Coşkun'a kadar herkes, hergün Beşiktaş için çalışmaktadır'' diye konuştu. 
     
     Fenerbahçe'nin küçük avantajı 
     Alman çalıştırıcı, Beşiktaş, Fenerbahçe ve Galatasaray'ın bu sezon şampiyonluk olasılığının sürdüğünü de vurgulayarak, ''Bizim Türkiye Kupası'nda, Galatasaray'ın da Şampiyonlar Ligi'nde mücadele edecek olması Fenerbahçe açısından küçük bir avantaj oluşturuyor. Beşiktaş ve Galatasaray açısından oyuncuların olası sakatlıkları ve takımdan ayrı düşmeleri bir dezavantajdır. Maçlar arasındaki rejenerasyon sürelerinin kısalması da dikkate alınması gereken ek bir yük getirmektedir'' dedi. 
     
     Lorant'a övgü 
     Galatasaray'ın şampiyonluk şansının, kendileri gibi önemli bir maç yitirmiş olmalarına karşın sürdüğünü ifade eden Daum, Fenerbahçe'nin ise Werner Lorant ile eski gücüne geri döndüğünü savundu. 
     Lorant'ın, kişisel yeteneklerden bir takım oluşturması gerektiğini idrak ettiğini ifade eden Daum, ''Lorant, daima en fazlasını istediğinden, O'nun ve takımının birçok şeyi yapabileceğine inanıyorum'' diye konuştu. 
     






</TEXT>
</DOC>
