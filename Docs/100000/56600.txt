<DOC>
<DOCNO> 56600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun01.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ladin'in suçlu olduğunu gösteren kaseti açıklayacak 
</HEADLINE>
<TEXT>

     ABD yönetiminin, terörist Usame Bin Ladin'in, 11 Eylül saldırılarıyla bağlantısını ortaya koyan ''kanıt kaseti'' açıklama yönünde karar verdiği belirtildi. 
     Beyaz Saray kaynakları, gazetecilere açıklamalarında, Bin Ladin'in saldırılarla bağlantısını kanıtlayan kasetin, muhtemelen yarın açıklanacağını kaydettiler. 
     Kasette, bir akşam yemeğine katılan Bin Ladin'in, karşısındaki din adamına, 11 Eylül günü bütün gün radyo başında, olayın gerçekleşmesini beklediğini anlattığı belirtiliyor. ABD'li yetkililere göre kasette Bin Ladin, uçak kaçıranların bazılarının, bunun bir intihar saldırısı olduğunu bilmemesiyle de gülerek dalga geçiyor. 
     Bin Ladin ayrıca, saldırıların beklediğinden daha büyük sonuç verdiğini, kendilerinin aslında, Dünya Ticaret Merkezi'nin sadece tepesini uçurmayı planladıklarını da söylüyor. 
     ABD Ulusal Güvenlik Konseyi, bugün kaseti açıklayıp açıklamama konusunda toplandı. Son kararın Başkan Bush'a ait olduğu söylendi ve sonunda Beyaz Saray kaynakları, Bush'un, kaseti açıklama yönünde karar verdiğini belirttiler. 
     ABD yönetiminin, özellikle Müslüman dünyasına, Bin Ladin'in suçunu kanıtlamak için kasetin açıklanmasının önemli olduğuna inandığı belirtiliyor. 
     Kasette, Bin Ladin'in Arapça konuştuğu, söylediklerinin tercümesi için tarafsızlığı göstermek üzere, Amerikan yönetimiyle bağlantısı olmayan bir tercümana çevirisinin yaptırılacağı da Beyaz Saray kaynakları tarafından kaydedildi. 
     Bin Ladin'in 11 Eylül sonrasında El Cezire televizyonundan yayınlanan kasetinde propaganda yaptığını hatırlatan yetkililer, yeni ele geçirilen kasetin amacının ise bu olmadığını, Bin Ladin'in bir din adamıyla konuştuğu sırada, doğal haliyle görüntülendiğine dikkati çektiler. 
     ABD Savunma Bakan Yardımcısı Paul Wolfowitz, Amerikan televizyonlarına açıklamasında, kaseti izlediğini ve Bin Ladin'in, saldırılardan duyduğu memnuniyeti ifade eden beden dilini ''iğrenç'' bulduğunu söylemişti. 
     






</TEXT>
</DOC>
