<DOC>
<DOCNO> 57959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sonspo09.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray idmanında genç oyuncular asları yenince.... 
</HEADLINE>
<TEXT>

     Galatasaray, Yimpaş Yozgatspor ile yapacağı lig maçının hazırlıklarını sürdürdü. 
     Sarı-kırmızılılar, Florya Metin Oktay Tesisleri'nde, teknik direktör Mircea Lucescu yönetiminde gerçekleştirilen idmanda, kondisyon ve pas çalışmasının ardından, çift kale maç oynadı. 
     Lucescu, ön saha zeminin karla kaplı olması nedeniyle, idmanı arkadaki sahaya alırken, futbolcuların zorlu saha koşullarına rağmen, son derece hırslı olmaları dikkat çekti. Soğuk hava nedeniyle futbolcuların idman boyunca bir hayli zorlandıkları da gözlendi. 
     Antrenman maçında genç oyunculardan kurulu takım, aslardan oluşan ekibi yenerken, Lucescu futbolcularına ''Bayramda herhalde fazla çikolata yediniz'' diyerek, espri yaptı. 
     Bu arada futbolcular, idman bitiminde basın mensuplarına kartopu atarak, şakalaştı. 
     Yarın sabah yapacağı antrenmanla Yimpaş Yozgatspor maçı hazırlıklarını sürdürecek sarı-kırmızılılar, 21 Aralık Cuma günü Yozgat'a gidecek. 
     
     Sergen katılmadı 
     Sarı-kırmızılıların antrenmanına elverişsiz hava şartları nedeniyle Sergen Yalçın katılamadı. 
     Sergen'in, öğleden sonra kondisyoner eşliğinde tesislerde çalışacağı bildirildi. 
     Bu arada burnundan operasyon geçiren Berkant, takımla birlikte ilk kez çalıştı. Antrenmanda takımdan ayrı çalışan Mondragon ise arka adalesinde sertleşme hissedince, çalışmayı yarıda bıraktı. 
     İdmana, Uruguay'a giden Fleurquin, sakatlıkları bulunan Hasan, Perez ve Batista katılmadı. Yönetim kurulu tarafından kadro dışı bırakılan Hakan Ünsal, antrenman öncesi kondisyoner Carlo Micolini yönetiminde 40 dakika koşu yaptı. 
     






</TEXT>
</DOC>
