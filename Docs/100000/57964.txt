<DOC>
<DOCNO> 57964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sonspo14.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ile Terim nikahta biraraya geldi 
</HEADLINE>
<TEXT>

     Galatasaray camiası, kulüpte görevli Ökkeş Polat'ın kızı Esra'nın nikah töreninde biraraya geldi. 
     Polat Renaissance Oteli'nde gerçekleştirilen nikahı, Şişli Belediye Başkanı Mustafa Sarıgül kıyarken, törene sarı-kırmızılı kulübün ileri gelenleri katıldı. Gelinin şahitliğini, sarı-kırmızılı takımın eski teknik direktörü Fatih Terim, damat Tezcan Sütükarcı'nın şahitliğini ise eski yöneticilerden Yurdeşen Karahasan yaptı. 
     Mustafa Sarıgül, evlilik cüzdanını vereceği sırada Galatasaray futbol takımının kaptanı Bülent Korkmaz ve teknik direktör Mircea Lucescu'yu nikah masasına çağırdı. Sarıgül, bu sırada yaptığı konuşmada, Galatasaray'da son günlerde yaşanan olaylara değinerek, teknik direktör Terim'in, meslektaşı Lucescu'yu rencide etmediğini vurguladı. Bunun üzerine, Lucescu ile son zamanlarda yerine getirilmesi gündeme gelen Fatih Terim, aynı grupta medyaya poz verdi. 
     Törene, Galatasaray Kulübü Futbol Şubesi Sorumlusu Abdurrahim Albayrak, yöneticilerden Özer Saraçoğlu, Tuncer Hunca ve Eren Talu, futbolculardan Ergün, Hakan, Ümit, Suat, Bülent Korkmaz, Vedat, Emre ve Mondragon, sarı-kırmızılı kulübün eski yöneticileri, Elazığ Bağımsız Milletvekili Mehmet Ağar ve çok sayıda davetli katıldı. 
     Bu arada, Abdurrahim Albayrak, Hakan Ünsal'ın yurtdışına transferi konusunda yaptığı açıklamada, transferin sonuçlanması için görüşmelerin sürdüğünü belirterek, ''Bizim için önemli olan Hakan'ın üzülmemesi. Tüm çalışmalarımızı bu yönde yapıyoruz'' dedi. 
     Öte yandan Albayrak'ın, geçen günlerde sözleşme yenileyen Bülent Akın'ın Fransız menajeri Jean Lui ile bir görüşme yaptığı öğrenildi. 
     Menajerin, bu görüşmede Albayrak'a, bir Fransız kulübünün Bülent Akın'a yaptığı öneriyi ilettiği bildirildi. 
     






</TEXT>
</DOC>
