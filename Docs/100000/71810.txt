<DOC>
<DOCNO> 71810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sondun14.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin, 11 Eylül'den önce ailesini güvenli bir yere aktarmış 
</HEADLINE>
<TEXT>

     Usame bin Ladin'in 11 Eylül saldırılarından önce ailesini güvenli bir yere aktardığı belirtildi. 
     El Mecalli adlı Suudi dergisinde bin Ladin'in 4 karısından biriyle yapılan bir röportaj yer aldı. Ancak, röportajın ne zaman yapıldığı ve kadının kimliği konusunda bilgi verilmedi. 
     Usame bin Ladin'in karısı, dergiye, özel yaşamlarını, kocasının böbrek hastalığını ve bombardımanı anlattı. 
     Bin Ladin'in hala hayatta olduğuna inandığını söyleyen kadın, ''Onun hayatta olduğunu içimde hissediyorum. Eğer Usame ölseydi, bunu tüm dünya bilirdi. Çünkü Usame'nin ölümü saklanamaz'' dedi. 
     Bin Ladin'i son kez 11 Eylül saldırılarından önce Kandahar'daki evlerinde gördüğünü söyleyen kadın, ''Eve geldi, bana bir telefon verdi ve annemi arayarak, bir başka yere gideceğimizi, uzun bir süre bağlantı kuramayacağımızı söylememizi istedi'' diye konuştu. 
     Usame'nin karısı, bin Ladin'in oğullarından biri ile korumaların aileyi Pakistan sınırına yakın güneyde bir yere, aşiret şeflerinden birisine ait bir eve götürdüklerini söyledi. 
     Birkaç gün sonra ABD'deki saldırıları öğrendiğini belirten kadın, Amerikan bombardımanı başladığı zaman da bazı çocuklarla dağlık bir bölgeye hareket ettiklerini ve 2 ay bir mağarada yaşadıklarını, sonra da Pakistan'a geçtiklerini anlattı. 
     Röportajda bir teröristle evli olmaktan pişman olup olmadığı şeklindeki soruya da bin Ladin'in karısı, ''Hiç pişman değilim. Bu Allah'ın isteği. Onun terörist olduğunu düşünmüyorum'' yanıtını verdi. 
     






</TEXT>
</DOC>
