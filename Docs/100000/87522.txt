<DOC>
<DOCNO> 87522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sondun09.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'den ABD'ye yeni saldırı tehdidi... 
</HEADLINE>
<TEXT>

     ABD'nin 11 Eylül saldırılarından sorumlu tuttuğu ve dünyanın her yerinde üyelerinin yakalanmasına çalışılan El Kaide örgütü, ABD'ye yeni saldırılara hazır olması tehdidini savurdu. 
     El Hayat gazetesinin haberine göre, El Kaide sözcüsü Süleyman Ebu Geyt, Amerikalıların yakın gelecekte saldırıya uğrayacağını iddia ederek, ''Amerika, kendini sakın. Hazır ol. Hazırlığını yap. Güvenlik kuşağını kur'' dedi. 
     Gazetenin, ''www.alneda.com'' internet adresinde yayınlandığını belirttiği açıklamada Ebu Geyt, ''El Kaide'nin Amerikalıları, Yahudileri ve onların kişisel ya da kurumsal hedeflerini vurmaya devam edeceğini'' söyledi. 
     Ebu Geyt, ABD'nin hedef olma nedeninin, ''bu ülkenin Sudan, Somali, Endonezya ve Filipinler gibi ülkelerde yürüttüğü Müslüman karşıtı politikaları'' olduğunu belirtirken, İsrail'i de ''ABD'nin verdiği cesaretle 50 yıldır Filistinlilere karşı hareket etmekle'' suçladı. 
     





</TEXT>
</DOC>
