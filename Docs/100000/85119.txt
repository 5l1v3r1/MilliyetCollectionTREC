<DOC>
<DOCNO> 85119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur14.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüste 77 kilo eroin ele geçirildi... 
</HEADLINE>
<TEXT>

     İstanbul narkotik polisinin düzenlediği operasyonda, cinayet suçundan sabıkalı bir kişi, Avrupa ülkelerine sevk edilmek istenen 77 kilogram eroinle yakalandı. 
     Narkotik Şube Müdürlüğü'nden yapılan açıklamaya göre, bir istihbaratı değerlendiren güvenlik kuvvetleri, yüklü miktarda eroini Avrupa ülkelerine göndermeye çalışan bir uyuşturucu şebekesini izlemeye başladı. 
     Adapazarı'nda uyuşturucunun yüklendiği minibüsün peşine düşen polis, 2 ayrı cinayet ve bir yaralama olayı nedeniyle yattığı cezaevinden bir süre önce tahliye olduğu öğrenilen araç sürücüsü Erdal Bozkurt'un yakıt almak için girdiği benzin istasyonunda, üzerinde silah olduğunu belirledi. 
     Burada çatışmaya girmemek için operasyon yapmayan polis, takip edildiğini anlayarak tali yollara giren Bozkurt'u, minibüsten inip kaçmaya çalıştığı sırada, kovalamaca sonucu yakaladı. 
     Minibüste yapılan aramada ise 77 kilogram eroin ele geçirildi. 
     Uyuşturucunun İstanbul'a getirilerek, buradan bir TIR ile Avrupa ülkelerine gönderilmesinin planlandığı öğrenildi. 
     Polise verdiği ifadesinde, uyuşturucu şebekesiyle cezaevindeyken tanıştığını anlatan Bozkurt'un, ilk uyuşturucu işinde yakalandığını söylediği belirtildi. 
     Olayla ilgili olarak, kimliği belirlenen bir kişinin daha yakalanmasına çalışıldığını kaydeden yetkililer, şebekenin Adapazarı, İstanbul ve yurtdışındaki bağlantılarının da araştırıldığını bildirdiler. 
     Afganistan'dan getirildiği öğrenilen eroinin bir kilogramının piyasa değerinin Türkiye'de 15-20 bin euro, Avrupa ülkelerinde ise yaklaşık 30 bin euro olduğu kaydedildi. 
     
     NARKOTİĞE YENİ LOGO 
     Bu arada, operasyonda ele geçirilen 77 kilogram eroin, İstanbul Narkotik Şube Müdürlüğü'nün yeni logosu altında basına gösterildi. 
     İstanbul narkotik polisinin kullanmaya başladığı yeni logoda ''puma'' resmi yer alıyor. 
     





</TEXT>
</DOC>
