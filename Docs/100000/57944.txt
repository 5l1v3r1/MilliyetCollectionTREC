<DOC>
<DOCNO> 57944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko23.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Belediyeler Fonu'nun aktarılması için çözüm arıyoruz'' 
</HEADLINE>
<TEXT>

     Devlet Bakanı Kemal Derviş, Ocak-Haziran 2001 döneminde tahakkuk eden Belediyeler Fonu paylarının Hazine hesabına aktarılmasının sağlanması konusunda, Başbakanlığın koordinasyonunda ilgili bakanlıklar ve kuruluşlar arasında, tam bir uyum içinde çözüm arayışlarının sürdüğünü bildirdi. 
     Bakan Derviş'in makamından yapılan açıklamaya göre, ilgili mevzuat uyarınca, genel bütçe vergi gelirleri tahsilatı toplamı üzerinden Belediyeler Fonu adına ayrılan yüzde 3 oranındaki Fon payı Gelir Saymanları tarafından aylık olarak hesaplanarak, tahsil edilen ayı takip eden ay sonuna kadar İller Bankası'na yatırılıyor. 
     İller Bankası'na yatırılan Fon payları da söz konusu banka tarafından, ait olduğu haftanın son iş gününe kadar bütçeye gelir kaydedilmek üzere Merkez Bankası nezdindeki Müşterek Fon Hesabı'na aktarılıyor. 
     Açıklamada, şöyle denildi 
     ''Ocak-Haziran 2001 döneminde tahakkuk eden Belediyeler Fonu paylarının Hazine hesabına aktarılmasının sağlanması konusunda da Başbakanlığımızın koordinasyonunda, ilgili Bakanlıklarımız ve kuruluşlarımız arasında tam bir uyum içinde çözüm arayışları sürmektedir. 
     Konunun çözümü sürecindeki aşamalarda ilgili taraflar arasında çeşitli görüşme ve yazışmaların olması doğaldır. Ancak, bu yazışmaların maksadını aşan yorumlarla aktarılması ekonomik sıkıntıları elbirliğiyle aşma yolunda çok önemli aşama kaydedilen bir dönemde, ekonomi yönetimindeki eşgüdüm ve uyum konusunda kamuoyunda yanlış izlenim yaratmaktadır. 
     Dolayısıyla, medyamız başta olmak üzere tüm kesimlerin bu tür konulara hassasiyetle yaklaşmaları büyük önem arzetmektedir.'' 
     






</TEXT>
</DOC>
