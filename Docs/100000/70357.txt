<DOC>
<DOCNO> 70357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/yasam/ayas.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk’e kadar iletildi 
</HEADLINE>
<TEXT>
Üniversitede estetik vurgunu 
KTÜ Plastik Cerrahi Bölüm Başkanı Prof. Kutlu’nun, aralarında rektörün ve vali yardımcısının eşlerinin de bulunduğu kişileri hasta gibi göstererek estetik yaptığı ve devleti 200 milyar zarara uğrattığı iddia edildi. 
     BÜNYAMİN AYGÜN Trabzon DHA 

     Karadeniz Teknik Üniversitesi Tıp Fakültesi Plastik Cerrahi Bölüm Başkanı Prof. Dr. Necmettin Kutlu’nun, aralarında rektörün ve vali yardımcısının eşlerinin de bulunduğu çok sayıda kişiyi hasta gibi göstererek estetik operasyonlar yaptığı, parasız yapılan bu ameliyatlarla devletin 200 milyar lira zarara uğratıldığı iddia edildi. 
     Cumhurbaşkanlığı ve Başbakanlığa şik yet mektubu yazan Plastik Cerrahi Bölümü asistanlarından Dr. Ali Aydın, Cumhuriyet Savcılığı’na yaptığı suç duyurusunda, hasta gibi gösterilip ameliyat edilen 83 kişinin adını verdi. Dilekçede "Karın fıtığı, burun travması, çene kayması, bozuk yağ metabolizması" şeklinde tanı konulan bu kişilere "Göğüs dikleştirme, burun düzeltme, yüz gerdirme, yağ aldırma" gibi estetik operasyonlar yapıldığı ileri sürüldü. 
     Aydın, savcılığa verdiği ifadede de, KTÜ Rektörü Prof. Dr. Türkay Tüdeş’in eşi Şule Tüdeş’in hastanede geçirdiği göğüs estetiği nedeniyle evrakta sahtecilik yapıldığını, Vali Yardımcısı Ali Bezirgan’ın eşi Fatma Bezirgan’ın da karın fıtığı tanısıyla yatırıldığı hastanede yağ aldırdığını ileri sürdü. 
     Rektör Tüdeş, öğretim görevlisi eşinin estetik yaptırdığını doğruladı. Tüdeş, "Kadınlar bu tür operasyonların bilinmesini istemez. Operasyon sırasında usulsuzlük olmuşsa hesabını sorarız" dedi. 
     
     Çankaya’dan yanıt 
     Ali Aydın’ın iddialarını yazdığı 4 Şubat tarihli dilekçesine Cumhurbaşkanlığı’ndan yanıt geldi. Cumhurbaşkanlığı Genel Sekreter Yardımcısı Bülent Serim imzalı yazıda Dr.Ali Aydın’a başvurusuyla ilgili işlem yapılması durumunda adının açıklanmasını isteyip istemediği soruldu. 
     



 YAŞAM 
















</TEXT>
</DOC>
