<DOC>
<DOCNO> 80618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur14.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum davası kördüğüm... 
</HEADLINE>
<TEXT>

     Kokain satın aldığı gerekçesiyle Koblenz Eyalet Mahkemesi'nde yargılanan Beşiktaş Teknik Direktörü Christoph Daum'un avukatları, taraflı davrandıkları gerekçesiyle dava yargıçlarının değiştirilmesi talebinde bulundular. 
     Avukat Ralph Mayer, Daum'un bu taleple, yargıçların, 2 adli tıp doktorunun davada ''sadece tanık'' olarak dinlenmeleri yönündeki kararını protesto etmek istediğini söyledi. 
     Mayer, Daum'un Bonn'dan getirttiği adli tıp doktorları Burkhard Madea ile Frank Musshoff'un ''sadece tanık değil, uzman olarak da dinlenmesini istediğini'' belirtti. 
     Ralph Mayer, böylece Daum'un saç örneği ile yaptığı kokain testinde yüksek değerler elde ettiğini bildiren Herbert Kaeferstein'ın tezlerine bilimsel olarak cevap verebileceklerini kaydetti. 
     Madea, Musshoff, Kaeferstein ve Hans Sachs adlı uzmanlar, 30 Nisan Salı günü yapılacak duruşmada ifade verecekler. 
     Daum'un avukatları, önceki duruşmada Madea ile Musshoff'un uzman olarak dinlenmelerini talep etmiş, yargıçlar, savcı Jörg Angerer'in itirazı üzerine, bu uzmanların sadece tanık olarak dinlenmelerine karar vermişti. 
     





</TEXT>
</DOC>
