<DOC>
<DOCNO> 72905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/yasam/yas01.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike çetesine dava 
</HEADLINE>
<TEXT>

Kadıköy Cumhuriyet Savcılığı’nca hazırlanan iddianamede, Ali Fevzi Bir ve hakem Sadık İlhan’ın da aralarında bulunduğu 11 sanığın, şike için hakem çetesi oluşturdukları belirtiliyor 
     İSMAİL POLAT İstanbul 

     "Şike Çetesi" soruşturmasını sürdüren Kadıköy Cumhuriyet Savcılığı’nca, Ali Fevzi Bir, hakem Sadık İlhan, teknik direktörler Samet Aybaba ve Erdoğan Arıca’nın da aralarında bulunduğu 11 sanık hakkında dava açıldı. 
     Kadıköy Cumhuriyet Savcısı Eren Gönen tarafından dün tamamlanan 5 sayfalık iddianamede, şike için hakem çetesi oluşturdukları kaydedilen sanıkların, TCK’nın 313. maddesi gereği "cürüm işlemek amacıyla teşekkül oluşturmak", 212. maddesi gereği "rüşvet almak" ve 213. maddesi gereği "rüşvet vermek" suçlarından yargılanmaları talep ediliyor. İddianamede, Ali Fevzi Bir, şike soruşturması kapsamında tutuklanan İlhan, hakemler Sebahattin Bitirim, Cafer Kuştepe, Kenan Nurhan Altınsaat, Ferhat Gündoğdu, Volkan Aymankuy, Kenan Kozak, Geçlerbirliği Teknik Direktörü Erdoğan Arıca, Gaziantepspor Teknik Direktörü Samet Aybaba ve Dilek Uzun arasındaki bağlantılar anlatılıyor. 
     
     Bir ve İlhan lider 
     Bir ve İlhan’ın, çetenin liderleri oldukları belirtiliyor. İddianamede, çetenin, Türkiye Süper Ligi, Türkiye 2. Ligi’ndeki bazı maçlarında sonucu belirlemek amacı güttükleri, daha çok Gençlerbirliği ve Gaziantepspor lehine kararlar alındığı kaydediliyor. Bir’in, İlhan’la arkadaşlıklarının menfaate dayalı olduğu, Gaziantepspor ve Gençlerbirliği’nin diğer takımlarla oynadıkları maçlarda, takımları lehine menfaat temini için teknik direktörlerin Bir’den yardım istediği iddia ediliyor. Bir ve İlhan’ın yardımcı hakemler ve dördüncü hakemlere menfaat sağladığı öne sürülüyor. 
     



 YAŞAM 




















</TEXT>
</DOC>
