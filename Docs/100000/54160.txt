<DOC>
<DOCNO> 54160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun10.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'u yatağından fırlatan yanlış alarm 
</HEADLINE>
<TEXT>

     ABD Başkanı George W. Bush ve eşi Laura, terörist saldırıların olduğu 11 Eylül gecesi, Beyaz Saray'a yaklaşmakta olan bir uçak yüzünden verilen yanlış alarm ile yataklarından fırlayarak bodruma indiklerini anlattılar. 
     Başkan Bush ve eşi Laura, Amerikan Newsweek dergisine, 11 Eylül anılarını anlattılar. 
     George W. Bush, röportajda, 11 Eylül gecesi, Beyaz Saray'a yaklaşmakta olan bir uçak yüzünden yanlış alarm verildiğini ve eşi Laura'nın koluna girerek, üzerinde koşu şortu, tişörtü ve eski ayakkabılarıyla, köpekleri Barnie ve Spot'u yakaladığını, hemen ardından Beyaz Saray'ın bodrumundaki ''Acil Durum Odası'na'' indiklerini kaydetti. Kısa süre sonra bu alarmın yanlış olduğu ortaya çıktı. 
     Bush'un Florida'daki bir ilkokulda sınıfta çocukların hikayelerini dinlerken, Beyaz Saray Genel Sekreteri Andrew Card'ın yaklaşarak, Başkan'ın kulağına ''İkinci bir uçak Dünya Ticaret Merkezi'ne çarptı. 
     Saldırı altındayız'' dediği sırada, Başkan'ın yüzündeki ifade ertesi gün bütün gazetelerde yer almıştı. 
     Newsweek'e konuşan Bush, ''kameraların beni izlediğinin tamamen farkındaydım. Şoke olmamış gibi görünmeye çalıştım. Amerika saldırı altındaydı. Bu bilgiyi sindirmeye çalışıyordum. Konuşacağım kimse yoktu. Bir sınıfta oturmuş çocukların hikayelerini dinliyordum. O anda fark ettim ki komutan benim ve Amerika saldırı altında'' dedi. 
     Air Force One uçağına dönen Bush, hemen, Senato'da eğitim komitesinde bir konuşma yapmaya hazırlanan karısı Laura'yı aradığını ve iyi olduğunu öğrendiğini, Laura'nın kendisini yatıştıran konuşmasını dinlediğini söyledi. Laura Bush da okulda bulunan ikiz kızları Barbara ve Jenna'yı aradığını, iki kızının da gizli servis tarafından güvenli bir yere götürüldüğünü öğrendiğini kaydetti. 
     Bush, Başkan Yardımcısı Dick Cheney'nin, Beyaz Saray'a dönmemesinde ısrar etmesi üzerine, Louisiana, Nebraska'da dolaştığını ve ancak yeni bir saldırı olmayacağı inancının oluşmasının ardından akşam saatlerinde döndüğünü, ilk işinin, eşi Laura'ya sarılmak olduğunu söyledi. 
     Başkan Bush, Beyaz Saray'ın acil durum odasında, Cheney ile buluştuğunu, ulusal güvenlik konseyini acilen topladığını ve onlara ''savaştayız'' dediğini de anlattı. Toplantı bittikten sonra odasına çıkmak üzere asansöre yönelen Bush, gizli servis tarafından durdurularak, bodrumdaki yatakta yatması tavsiyesini dinledi. Ancak Bush, ''çok yorgunum. Bodrumda değil, kendi yatağımda uyuyacağım'' dedi. 
     Newsweek'e göre, Bushlar uykuya daldıktan birkaç saat sonra, gizli servis tarafından uyandırılarak hemen bodrumdaki acil durum odalarına inmeleri istendi. Bush, ''koşu şortum, bir tişört ve eski ayakkabılarla, Barney ve Spot'u kaptım. Laura koluma yapıştı. Asansöre bindik ve acil durum odasına indik. Laura çok yorgundu. Benim daha önce uyumayı reddettiğim yatakları hazırlamaya başladı. Bu sırada 'telefon nerede, neler oluyor, yine mi saldırıya uğradık' diye düşünüyordum. Birisi geldi ve 'Sayın Başkan, iyi haber, uçak bizdenmiş' dedi. Yanlış alarm olduğunu, zaten bodruma inerken tahmin ediyorduk'' dedi. 
     
     Bin Ladin'i yakalayacağız 

     Bush, ''Şu ya da bu şekilde Bin Ladin'i yakalayacağız. Belki 3 yıl alabilir, 10 yıl alabilir. Ancak Bin Ladin gitse bile bütün dünyadaki terör ağı kalacak. Taliban sonrası hükümeti birleştirmek zor olacak. 
     Afganistan'dan sonra global koalisyonu birarada tutmak zor olacak'' dedi. 
     Başkan Bush, 11 Eylül'ün üzerinden zaman geçtikçe, Amerika'nın savaşın bittiğini söylemesinin bekleneceğini, ancak savaşın henüz bitmediğini de kaydetti. 
     
     Irak 

     ABD'nin Afganistan'dan sonraki muhtemel hedefleri arasındaki Irak'a ilişkin bir soru üzerine Bush, Irak lideri Saddam Hüseyin'i, ''kötü biri'' olarak niteledi. 
     Bush, ''bence Saddam iyinin peşinde değil. Kitle imha silahlarına sahip olduğunu düşünüyorum. Ülkesini, gözlemcilerimize açmalı. Dünyaya kötü olmadığını göstermeli. Kötü olmadığını kanıtlamak ona bağlı. Daha önce sadece İran'a değil kendi halkına karşı da kitle imha silahı kullandı'' dedi. 
     






</TEXT>
</DOC>
