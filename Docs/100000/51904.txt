<DOC>
<DOCNO> 51904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo04.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Lakers şov..."Shaq"in fendi "T-Mac"i yendi... 
</HEADLINE>
<TEXT>

     ABD Profesyonel Basketbol Ligi NBA'de geçen yılın şampiyonu Los Angeles Lakers, Orlando Magic'i 108-95 yenerek 6. galibiyetini aldı. 
     Lakers'da, ünlü pivot Shaquille O'Neal, 38 sayıyla bu sezon en yüksek skorlu maçını çıkarırken, 18 de ribaunt aldı. Haftanın en iyi oyuncusu seçilen Kobe Bryant ise bir ara aldığı faul darbesiyle burnu kanadığı için oyun dışı kaldığı maçta, 28 sayı kaydetti. 
     Ligin en çok sayı atan takımı Magic'de ise Tracy McGrady 22 sayı, Grant Hill 21 sayı, 13 ribaunt ve 9 asist geçekleştirdi. 
     Atlantik Grubu'nda 5. sırada bulunan Michael Jordan'lı Washington Wizards, Pasifik Grubu sonuncusu Seattle Supersonics'e evinde 99-84 yenildi. 
     Üst üste 3 yenilgiden sonra deplasmanda galip gelerek "şeytanın bacağını kıran" Supersonics'de, Gary Payton 12'si son çeyrekte olmak üzere 32 sayı kaydetti. Maçın en çok skor üreten oyuncusu olan Payton, 15 de asist yaptı. 
     Günün diğer maçlarında Detroit Pistons, Portland Trail Blazers'a evinde 100-98 yenildi, Denver Nuggets da Toronto Raptors'ı 96-85 yendi. 
     






</TEXT>
</DOC>
