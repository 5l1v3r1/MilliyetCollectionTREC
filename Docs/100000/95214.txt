<DOC>
<DOCNO> 95214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/siyaset/siy02.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’siz formül arayışı 
</HEADLINE>
<TEXT>
AB hükümeti ufukta göründü 
Başbakan Ecevit’in yakın çevresine, "DSP’den istifa sayısı 59’u bulursa görevimden ayrılmam gerekir" dediği öğrenildi 
     SERPİL ÇEVİKCAN Ankara 

     Hüsamettin Özkan’ın istifasıyla başlayan deprem ve İsmail Cem ile Kemal Derviş’in Ecevit’le yollarını ayırmasının ardından, bir süredir senaryo olarak dillendirilen "AB hükümeti" formülü Ankara’da yoğun olarak tartışılmaya başlandı. Başbakan Bülent Ecevit’in yakın çevresine, "DSP’den istifa sayısı 59’u bulursa görevimden ayrılmam gerekir" dediği öğrenildi. Ecevit’in bu sözlerinden sonra bir taraftan DSP Genel Merkezi diğer yandan da istifacılar DSP milletvekillerini arayarak ikna etmeye çabaladı. 
     Yeni oluşumun DSP’den 80’e yakın isim koparacağı hesabı "MHP’siz ve AB eksenli" bir hükümet kurulması formülünün yolunu da açtı. 
     MHP lideri Bahçeli’nin liderler zirvesinde ANAP Lideri Mesut Yılmaz’a seçimlerin 3 Kasım’da yapılması konusunda ısrarlı olduklarını belirterek "AB’yle ilgili düzenlemeleri yapacaksanız gidin muhalefetle yapın" restinin de altında bu formülün gerçekleştirilmek istendiği görüşüne sahip olmasının yattığı belirtildi. 
     
     ANAP istifa bekliyor 
     "Hükümet mi, AB mi " ikilemine düşen ANAP’ın kaosa noktayı koyacak hareketi Başbakan Ecevit’ten beklediği bilgisi dün kulislere yansıdı. 
     ANAP kurmaylarının, "ANAP hükümeti bitiren parti olmayacak. Ancak artık sayısal kaygılarla değil siyasal vicdanlarla hareket edilmesi gerekiyor. Türkiye’nin yeni bir hükümete ihtiyacı olduğu ortada" görüşünü dile getirdikleri kaydedildi. 
     Kulislerde Ecevit’in istifasından sonra Cumhurbaşkanı’nın Devlet Bahçeli’ye hükümeti kurma görevini vereceği, ancak Bahçeli’nin Ecevit dışında destek bulamayacağı için hükümeti kuramayacağı öngörülüyor. Bahçeli’den sonra ise en uygun modelin Özkan-Cem ANAP-DYP formülü olacağı ve gerekirse dışarıdan destekle AB düzenlemelerini yaptıktan sonra seçime gidecek bir hükümet kurulabileceği projelendiriliyor. 
     



 SİYASET 























</TEXT>
</DOC>
