<DOC>
<DOCNO> 83592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur03.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun burun şampiyonu burun damlası reklamında... 
</HEADLINE>
<TEXT>

     Dünyanın en uzun burunlu adamı olarak Guinness Rekorlar Kitabı'na giren Mehmet Özyürek'ın fotoğrafı, bir ilaç firmasına ait tanıtma kartında yer aldı. 
     Rize'de yayın yapan yerel Çay Televizyonu'nca 1998 ve 2000 yılında düzenlenen Uluslararası Uzun Burun Yarışması'nda üst üste birinci olan ve 8.8 santimetrelik burnuyla Guinnes Rekorlar Kitabı'na girmeyi başaran Artvinli Mehmet Özyürek, artık ünlü burnuyla Berko İlaç ve Kimya Sanayi tarafından üretilen ''Tonimer'' adlı burun damlasının tanıtımı yapacak. 
     Özyürek'in dünya burun şampiyonu olarak Guinness Rekorlar Kitabı'na girdiğinin belirtildiği tanıtım kartında, büyük burunlu olmanın rahat nefes almak için yeterli olmadığı ifade ediliyor. 
     Firma yetkililerince A.A muhabirine yapılan açıklamada, sinüzit, üst solunum yolu enfeksiyonları ile nonenfeksiyöz hastalıklarda kullanılan ilacın, doktor ve eczacılara, artık Mehmet Özyürek'in fotoğrafının üzerinde bulunduğu tanıtma kartları ile tanıtılacağı belirtildi. 
     Özyürek ise burun damlası tanıtım kartları sayesinde tıp alanında da tanınan bir kişi olacağını belirtti. Medyada çıkan haberler üzerine popüler bir kişi olduğunu ifade eden Özyürek, henüz fiziğine uygun bir dizi ya da reklam filmi teklifi alamamaktan yakındı. Özyürek, şunları söyledi 
     ''Guinness Rekorlar Kitabı'na girdikten sonra insanların bana olan ilgisi daha da arttı. Üne karşılık, fiziğime uygun bir dizi ya da reklam filminde Temel tiplemesiyle oynamak isterdim. Ancak bugüne kadar kayda değer bir teklif alamadım. Burun damlası reklamı ile tıp dünyasında da popüler olacağım.'' Bazı çay firmalarının kendisine reklam filminde oynamak için teklif getirdiğini, ancak ücret konusunda anlaşamadıklarını belirten Özyürek, uzun burunlu olmaktan hiçbir şekilde rahatsız olmadığını, aksine burnu sayesinde üne kavuştuğu için mutluluk duyduğunu söyledi. 
     





</TEXT>
</DOC>
