<DOC>
<DOCNO> 74991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/ekonomi/eko08.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arthur Andersen’in başkanı istifa etti 
</HEADLINE>
<TEXT>

     SEMA EMİROĞLU New York 

     Enron şirketinin iflasından sonra hakkında cezai soruşturma başlatılan denetim ve danışmanlık şirketi Arthur Andersen’in Yönetim Kurulu Başkanı Joseph Berardino istifa etti. 
     Berardino’nun istifası, şirkette reform yapmakla görevli özel teftiş komitesi başkanı ve Merkez Bankası eski Başkanı Paul A. Volcker’in, Andersen’de yönetim değişikliği önerisinin hemen ardından geldi. 
     
     Enron’da hatalıyız 
     Berardino, görevinde kalmasının "Volcker’in ve diğer pek çok kişinin şirketi kurtarma çabalarına engel teşkil edebileceği sonucuna vardığını" kaydederek şöyle konuştu 
     "Enron belgelerinin benim gözetimimde uygunsuz biçimde imha edildiği gerçektir. Şu anda ayrılmamın, şirketin çıkarına olduğuna inanıyorum." 
     89 yıllık ünlü mali danışmanlık ve denetleme firması Arthur Andersen, ABD tarihindeki en büyük şirket batma skandalını yaşayan enerji devi Enron’un kusurlu hesaplarını onaylamış ve şirket denetçilerinin, Enron evraklarının yok edilmesinde rol oynadığı meydana çıkmıştı. 
     



 EKONOMİ 















</TEXT>
</DOC>
