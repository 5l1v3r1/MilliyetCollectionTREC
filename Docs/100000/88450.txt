<DOC>
<DOCNO> 88450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/spor/ysenay.html </URL>
<DATE> 2002/06/07/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Merak ediyorum 
</HEADLINE>
<TEXT>

     Türkiye - Brezilya maçı bitmiş olabilir. Ama bu tarihi oyunun Türkiye ve Brezilya cephelerindeki olup bitenler uzun zamanlara kadar konuşulup, tartışılacaktır. 
     HERALD TRİBÜNE, Dünya’nın en yüksek tirajlı bir gazete klasiği... Maç sonrası, yani 4 Haziran tarihli baskısında "Brezilya, Türkiye’yi tiyatrosal oyunlarıyla geçti" manşetiyle birinci sayfadan veriyordu. Brezilya’nın çok profesyonel hilelerle oyunu dejanere ettiğini yazan gazete, Rivaldo’nun kıvranma hareketine de "Centilmenliği katletti" diye yorumluyordu bir hayli uzun yazısında... Hakem Kim Young Joo’yu "Berbat yönetim" le yorumlayan ünlü gazete, tarafsız gözlemle dramatik maçı çok güzel anlatmıştı. 
     Ama biz yine de Şenol Güneş’in bu oyun için önce kendini, sonra da Milli Takım’ı hiç de iyi hazırlamadığını açıkça belirtmeliyiz... Takım tertibinden adam değiştirmelere kadar verdiği bütün kararlar yanlıştı bizce de... Kazanılmış oyunu adeta Brezilya’ya ikram edercesine kabahatler işleyen Şenol Güneş’in üstüne üstlük Yıldıray gibi "günün kahramanı" bir oyuncuyu dışarı alışını "görevini tamamladığı için değiştirdim" demesi ne yenilir, ne de yutulur futbol masalıdır kanatimizce... Oyunu yüklenip götüren ve oynadığı sürece takımı Hasan Şaş ve Rüştü gibi büyük ustalarla birlikte taşıyan bir virtüözü nasıl çekip oyundan alır da, sahadaki ekibin teknik kapasitelerini böylesine alt üst edersiniz Şenol hocam 
     Brezilya’nın altı numarası Yıldıray’ın çıkışından sonra Tugay ve Ümit’in aralarından defalarca 40 - 50 metre topla beraber hücum slalomları yaptı... Bu tehlikeleri seyretmek bir yana olabilecekleri daha gerçekleşmeden hissedemezseniz, Milli Takım’ın kenar yönetimindeki varlığınızı, patronluğunuzu kimlere, nasıl anlatabilirsiniz ki... İlk golde yaptığı affedilmez kademe hatasıyla Ronaldo’ya tekrar hayat veren ve de oyundaki çenebazlığıyla hakemin antipatik duygularına takılan Bülent’in bu takımda özel bir dokunulmazlığı mı var yoksa hocam 
     Neyse, Kosta Rika önünde dileriz Emre’li, Ergün’lü, Tayfur’lu savaşçıları seyrederiz de, bu çok önemli oyunda da korktuğumuz bir beraberlik belası başımıza gelmez... Evet, Çin hamur gibi takımdı Kosta Rika önünde... Ama Kosta Rika’nın hızlı yüksek tempolu ve de tekniği yüksek takım olduğunu asla unutmayalım. 
     Ayrıca HERALD TRIBUNE’nin görüşlerine biz de katılıyor ve size soruyoruz sevgili Şenes Erzik... Böylesine kalleş bir penaltıya ön sinyali gönderen yan hakemle, ona anında uyan Koreli’ye ne gibi bir ceza veya veremeyeceksiniz çok MERAK EDİYORUM... 
     



 SPOR 































</TEXT>
</DOC>
