<DOC>
<DOCNO> 53039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun19.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran basını "Bin Ladin dağlara çekiliyor" 
</HEADLINE>
<TEXT>

     Terörist El Kaide örgütünün lideri Usame Bin Ladin ve örgüt üyelerinin Taliban'ın kontrolündeki bölgelerden ayrılarak dağlara çekildikleri ileri sürüldü. 
     İran'da yayınlanan merkez-sağ İntihab gazetesi bugün adını açıklamadığı üst düzey Afgan diplomatlara dayanarak verdiği haberde, sağ ve halen Afganistan'da olan Ladin'in uzun süreli bir gerilla savaşı için militanlarını yeniden örgütlemeye çalıştığını iddia etti. 
     Gazete, Taliban lideri Molla Ömer'in ise Kandahar civarında bulunduğunu ve Kandahar'da durumun ''istikrarlı'' olduğunu yazdı. 
     Taliban'a karşı savaşan Kuzey İttifakı'nın İçişleri Bakanı Yanus Kanuni ise, Bin Ladin'in Kandahar'ın 180 kilometre doğusundaki bir üste saklandığını ileri sürdü. 
     Öte yandan bazı Taliban liderlerinin eski Kral Zahir Şah'ın taraftarları ile birlikte ulusal bir Afgan hükümeti kurmaktan yana oldukları iddia edildi. 
     İRNA'nın Pakistan radyosuna dayanarak verdiği habere göre, üst düzey bir Peştu Afgan komutan, Kandahar'daki bazı Taliban liderlerinin ülkenin gelecekteki rejimi ile ilgili olarak Zahir Şah'ın taraftarları ile görüşmeye niyetli olduklarını söyledi. 
     Görüşme yanlısı Taliban liderlerinin, bu konuda rakipleri ile görüşmeye hazır olduklarını belirttiklerini savunan Pakistan radyosu, açıklamayı yapan Peştu komutanın adını vermedi. 
     






</TEXT>
</DOC>
