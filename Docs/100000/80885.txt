<DOC>
<DOCNO> 80885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/soneko05.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanlığı tüketicileri internetten bilgilendiriyor 
</HEADLINE>
<TEXT>

     Sanayi ve Ticaret Bakanlığı internet sitesinde, giyecek satın alınırken dikkat edilmesi gereken noktaları açıklayıp tüketicileri bilgilendiriyor. 
     Bakanlığın, www.sanayi.gov.tr adresindeki sitesinde verilen bilgilere göre, ilk adımda ne tür bir giyeceğe ihtiyaç olduğunun doğru olarak belirlenmesi gerekiyor, daha sonra sahip olunan giyim eşyalarının bir listesinin çıkarılması önerilerek şu tavsiyelerde bulunuluyor 
     ''Çıkarılan bu listedeki giyim eşyalarını, günün şartlarına uygunluk ve giyilebilirlik açısından gözden geçirerek, küçük düzeltmelerle günün şartlarına uydurabileceklerinizi ayırınız. 
     Bütün bunlardan sonra ne tip giyim eşyalarınızın eksik olduğunu düşünüp gerçek ihtiyaçlarınızı tespit ediniz. Tespit ettiğiniz ihtiyaçlarınızı önem ve öncelik sırasına koyarak, renk, model, kumaş cinsi gibi özelliklerini belirleyiniz. 
     Satın alacağınız giyim eşyasının sitilini ve modelini belirlemede yaşantı biçiminizi ve en sık giydiğiniz giyecekleri düşünmek size yardımcı olabilir. 
     Daima sade ve çeşitli faaliyetler için kolayca kullanabileceğiniz giyim eşyalarının seçilmesi, aşırı derecede modaya bağlı giyim eşyalarının tercih edilmemesi daha doğru bir davranıştır. 
     Satın alınacak giyim eşyalarının renk kombinasyonlarına dikkat edilerek her türlü renkle kolayca uyum sağlayabilecek renkleri tercih ediniz. 
     Satın almayı düşündüğünüz giyim eşyalarının kumaşlarının farklı mevsimlerde ve uzun süre giyilebilen, kolayca yıkanabilen, dayanıklı ve buruşmayan bir kumaş olmasına özellikle dikkat ediniz. Giyim eşyalarının maliyetinin, onların bakımı ve temizlenmeleri için harcanacak para ile giderek artacağını unutmayınız. 
     Alışverişe çıkmadan önce bir harcama planı yaparak kaç liralık bir giyim eşyası satın alabileceğinize karar veriniz. 
     Planlamayı gerçekci yapabilmek için piyasada bulunan giyim eşyalarının fiyat ve kalitesini değişik yerlerden kontrol ediniz. 
     Tüm bu planlamaların ailedeki her fert için ayrı ayrı yapılması, bir yıllık veya son bir kaç aylık giyim ihtiyacının belirlenmesi ihtiyacınız olmayan ya da çok seyrek giyilebilecek bir giyim eşyasını satın almanızı önleyerek alışverişe bilinçli bir yön verir. Ayrıca mevsim sonu ucuz satışlardan yararlanmayı kolaylaştırarak harcamalarınızı kontrol altına almanızı sağlar.'' -GİYECEK ALIRKEN- Sanayi ve Ticaret Bakanlığı'nın tüketicilere yönelik bilgilendirmesinde, alışverişin daha önce planlanan ihtiyaçlara göre organize edilmesi, hiçbir zaman aceleye getirilmemesi ve mağazaların rahat ve tenha olduğu zamanları tercih edilmesi önerilerek şöyle devam ediliyor 
     ''Kesin kararınızı vermeden önce mağazaları dolaşarak fiyat, kalite, çeşit ve model açısından karşılaştırma yaparak en uygun yerden satın almaya çaba gösteriniz. Ölçü ve beden yönünden kesin bilgilere sahip değilseniz, satın alacağınız giyim eşyasını mutlaka deneyiniz. 
     Birlikte alışverişe çıktığınız kimselerin veya satış elemanlarının kararınızı etkilemelerine izin vermeyiniz. 
     Satın alacağınız giyim eşyalarının düğme, fermuar, astar gibi yan ürünlerini dikkatle kontrol ediniz. Satın alacağınız giyim eşyalarının kumaş cinsini, uygulanacak bakım ve temizlik yöntemlerini, satın almadan önce mutlaka öğrenip, bakım ve temizlenmeleri konusunda bilgi verici etiketleri olan giyim eşyalarını tercih ediniz. 
     Herhangi bir nedenle değiştirme söz konusu olduğunda kullanmak üzere mutlaka satış fişi alınız ve saklayınız.'' 
     





</TEXT>
</DOC>
