<DOC>
<DOCNO> 50549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun05.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush'tan halka "Mektupları dikkate alın" 
</HEADLINE>
<TEXT>

     ABD Başkanı George Walker Bush, Amerikan halkını ''mektupları dikkatli açmaya'' çağırdı. 
     Başkan Bush, dün akşam yaptığı haftalık radyo konuşmasında, ''Şarbon bakterisini kimin gönderdiğini bilmiyoruz. 11 Eylül saldırılarını düzenleyen teröristlerle aynı kişiler veya uluslararası ya da içeriden birileri olabilir. Suçluları bulacağız ve cezalandıracağız'' dedi. 
     Konuşmasını, ''Mektubunuzu açmadan önce dikkatlice inceleyin ve eğer şarbon bakterisine maruz kaldığınızı düşünüyorsanız, doktora gidin'' sözleriyle sürdüren Bush, posta işleme merkezlerinin sterilizasyon malzemesiyle donatıldığını ve biyoteröristlerin yakalanmalarını sağlayacak olanlara bir milyon dolara varan ödül verileceğini belirtti. 
     Başkan Bush, asılsız şarbonlu mektup gönderenlerin de yargının elinden kurtulamayacağını bildirdi. 
     Öte yandan, New Jersey eyaletinin Camden kentindeki bir postanede, birkaç gün önce bir çalışanın deri yoluyla şarbon hastalığına yakalanmasının ardından yapılan tahlil sonucu, burada da şarbon bakterisinin izine rastlandı. 
     Yerel sağlık makamları, postanenin tüm çalışanlarının 10 gün süreyle antibiyotik tedavisi altına alındığını belirttiler. 
     Bu arada, İngiliz bilim adamları, bu öldürücü hastalığın nasıl yayıldığını canlandırabilmek için bir posta dağıtım merkezine, şarbon bakterisine yakın bir bakterinin sporlarını bırakacaklar. 
     İngiltere'de yayımlanan Sunday Times Gazetesi'nin haberine göre, Sağlık ve Güvenlik Bürosu'nun öncülüğünde, gizli tutulan bir postanede yapılacak deneyde, ''saldırgan bir bakteri olmayan bacillus globigli adı verilen bakterinin sporları'' kullanılacak. 
     Bakterinin ve hastalığın nasıl yayıldığını görmek için mektupların içine koyulacak bakteriler postalanacak ve bakterinin doğal olarak yayılması sağlandıktan sonra, kontrol altına alınmasına çalışılacak. 
     






</TEXT>
</DOC>
