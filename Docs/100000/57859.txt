<DOC>
<DOCNO> 57859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/siyaset/siy02.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata Dönüş’ün raporu h l yok... 
</HEADLINE>
<TEXT>

Geçen yıl 19 Aralık’ta yapılan Hayata Dönüş Operasyonu sırasında insan hakları ihlallerini araştırmak üzere kurulan TBMM alt komisyonu hala rapor yazmadı 
     SALİHA ÇOLAK Ankara 

     F Tipi cezaevlerine karşı başlatılan açlık grevi ve ölüm orucu eylemlerine son vermek üzere düzenlenen "Hayata Dönüş" operasyonunun üzerinden tam bir yıl geçti. 19 Aralık’ta yapılan operasyondan sonra açlık grevi ve ölüm oruçları devam etti. Operasyonda ölen 26 kişiye bir de eylem sonucu ölen 44 kişi eklendi. Bütün bu olaylar yaşanırken "Operasyon sırasında tutuklu ve hükümlülerin insan haklarının ihlal edilip edilmediğini" araştırmak üzere TBMM İnsan Hakları Komisyonu’nca 4 Ocak 2000’de bir alt komisyon kuruldu. Ancak, alt komisyon bir yıl geçmesine rağmen bir türlü bir sonuca varamadı. 
     Alt Komisyon kurulduktan beş ay sonra hazırladığı raporda, operasyonlara ilişkin bazı soru işaretlerine dikkat çekildi. Raporda, F tipine sevkler sırasında bazı mahkumlara "copla tecavüze" kadar varan işkence ve kötü muamele yapıldığına ilişkin şikayetler bulunduğu belirtildi. Çanakkale ve Ümraniye’de operasyonun uzun sürmesinin nedenlerinin araştırılması istendi. Ancak rapor üst komisyon tarafından "Adli Tıp raporları beklensin" denilerek alt komisyona geri gönderildi. 
     Alt Komisyon defalarca yazılı ve sözlü olarak istemesine karşın Adalet Bakanlığı’ndan adli tıp raporları gönderilmedi. Adli tıp raporları ulaştığında ise, alt komisyonun yapısı değiştiği için yeni bir rapor yazılamadı. Alt Komisyon Başkanı DSP’li Hasan Macit, 2 üyenin komisyondan ayrıldığını, ANAP’lı Miraç Akdoğan’ın çalışmalara katılmadığını, MHP’li üye Abbas Bozyel ile muhalefetin yokluğunda bir çalışma yapmak istemediklerini bildirdi. Macit, raporuu tamamlamak için alt komisyonun yeni üyelerinin belli olmasını beklediğini bildirdi. İnsan Hakları Komisyonu Başkanı Hüseyin Akgül ise bir yıllık gecikmede üst komisyonun sorumluluğu olmadığını söyledi. Akgül, "Ben alt komisyona müdahale edemiyorum" dedi. 
     



 SİYASET 













</TEXT>
</DOC>
