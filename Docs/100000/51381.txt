<DOC>
<DOCNO> 51381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/siyaset/siy01.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Kalemli’yi affetmiyor 
</HEADLINE>
<TEXT>

Eski Meclis Başkanı Mustafa Kalemli’nin peşini bırakmayan TBMM, Kalemli ve arkadaşlarının af kapsamına alınmasına, işlenen suçun görevi kötüye kullanma’ olmadığı gerekçesiyle itiraz edecek 
     GÖKÇER TAHİNCİOĞLU Ankara 

     TBMM hukukçuları, TBMM Genel Kurulu’nun yenilenmesi sırasında görevlerini kötüye kullandıkları gerekçesiyle yargılandıkları davada Şartla Salıverilme Yasası’ndan faydalanan TBMM eski Başkanı Mustafa Kalemli ve arkadaşlarının peşini bırakmıyor. 
     Kalemli ve arkadaşları hakkında 7.7 trilyon liralık alacak davası açıldığı öğrenilirken, TBMM’nin, Kalemli ve arkadaşları hakkındaki "af" kararına da, işlenen suçun "görevi kötüye kullanma" olmadığı gerekçesiyle itiraza hazırlandığı öğrenildi. 
     Aralarında Kalemli’nin de bulunduğu 23 sanık, Şartla Salıverilme Yasası kapsamındaki TCK’nın "görevi kötüye" kullanma fiilini düzenleyen 240. madde üzerinden yargılanmalarından dolayı aftan yararlandı. 
     
     Çete suçu 
     Hukukçuların, sanıkların planlı ve organize bir biçimde hareket ettikleri görüşünde oldukları ve karara itiraz etmeleri durumunda, sanıkların "çete" suçundan yargılanması gerektiğini belirtecekleri bildirildi. 
     Genel Kurul salonundaki "ceylan derisi" koltuklardan, elektronik sistemlere kadar tüm malzemeleri "fahiş fiyatla" yaptıklarını iddia ettikleri Emlak Konut yöneticileri hakkında 1998’de 2.7 trilyon liralık alacak davası açan TBMM, skandalın üzerinden 3 yıl geçmesinin ardından yeniden harekete geçti. 
     TBMM’nin, geçtiğimiz haziran ayında da aralarında Kalemli ve TBMM eski Genel Sekreteri Necdet Basa’nın da bulunduğu 7 kişi hakkında, Ankara 21. Asliye Hukuk Mahkemesi’ne yine 2 trilyon 700 milyar TL’lik alacak davası açtığı ortaya çıktı. 
     Ankara 3. Asliye Hukuk Mahkemesi, daha önce Emlak Konut davasını reddetmişti. TBMM’nin itirazı üzerine Yargıtay, ceza davası sonuçlanmadan hukuk davasının sonuçlanmasının doğru olmadığı gerekçesiyle "bozma" kararı vermişti. 
     Ceza davasının önceki gün af kapsamına sokulmasının ardından bu davanın görülmesine de yeniden başlanacak. Şimdi hukuk mahkemesinin kararı beklenecek. 
     



 SİYASET 













</TEXT>
</DOC>
