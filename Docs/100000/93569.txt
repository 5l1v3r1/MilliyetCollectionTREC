<DOC>
<DOCNO> 93569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/ekonomi/eko01.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka patronları Derviş’le buluşuyor 
</HEADLINE>
<TEXT>

Ekonomiden Sorumlu Devlet Bakanı Kemal Derviş, reform sürecinden geçen bankacılık sektörünün altı patronunu cuma günü kahvaltılı toplantıya çağırdı 
     KADİFE ŞAHİN 

     Ekonomiden Sorumlu Devlet Bakanı Kemal Derviş, 1999 Aralık ayından beri reform sürecinde bulunan bankacılık sektöründeki altı büyük grubun patronlarını kahvaltılı toplantıya çağırdı. 
     12 Temmuz Cuma günü, Türkiye Kalkınma Bankası’nın İstanbul’daki binasında gerçekleşmesi beklenen toplantıda Bakan Kemal Derviş’in son bankacılık operasyonlarını anlatacağı ve patronların düzenlemeler konusunda nabzını tutacağı öğrenildi. 
     Rahmi Koç, Erol Sabancı, Ferit Şahenk, Ersin Özince, Aydın Doğan ve Hüsnü Özyeğin’in davet edildiği toplantıda, banka patronları tarafından Türkiye’nin borçlanmasını nasıl sürdüreceği ve bankacılık sektöründe sermaye güçlendirme operasyonlarından sonra sektörün geleceğine yönelik ne tür kararların uygulamaya konulacağının gündeme getirileceği belirtiliyor. 
     
     Borçlanma endişesi 
     Ekonomideki genel sorunların gündeme geleceği belirtilirken, banka patronlarının Derviş’e Başbakan Bülent Ecevit’in sağlık sorunları ile beraber piyasalarda yaşanan güven bunalımının neden olduğu faiz ve döviz kurlarındaki beklenmeyen aşırı tırmanış ve borsadaki değer kaybının sorulacağı da ifade ediliyor. Sektörde özellikle son bir buçuk ay içinde yüzde 34’lere ulaşan reel faizler ile devletin borçlanmasını nasıl sürdüreceği tartışılıyor. 
     
     Sektör nasıl k r edecek 
     Ekonomideki olumlu beklentilerin mayıs ayında başlayan siyasi istikrarsızlıkla birlikte yeniden karamsarlığa dönüşmesinin genel olarak ekonomi ve bankacılıkta yarattığı zararların gündeme getirileceği toplantıda, bankacılık sektörünün krizlere karşı kırılganlığının azaltılması için ekonomi yönetimince ne tür adımların atılacağı da tartışılacak. 
     Banka patronları ile sektörün mevcut sermaye gücünün artırılması ve korunması konularını ele alacağı belirtilen Bakan Derviş’in de banka sahiplerine sistemin kaynaklarının büyütülmesi ve k rlılığının sağlanması için nelerin yapılması gerektiğini ileteceği bildirildi. 
     Bankacılık sektörünün bundan sonraki seyrinin nasıl olacağının tartışılacağı toplantıda sektörde mevduat güvencesinin kaldırılmasının yanısıra reel sektör ve bankacılık arasındaki kredi ilişkisinin işlerlik kazanması gibi konular hakkında görüşlerin de ele alınması bekleniyor. 
     
     



 EKONOMİ 

















</TEXT>
</DOC>
