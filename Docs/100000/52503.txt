<DOC>
<DOCNO> 52503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur18.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin ve Cavit Çağlar'a soru "Zorla senet imzaladınız mı " 
</HEADLINE>
<TEXT>

     Kartal Cumhuriyet Başsavcılığı, haftalık yayınlanan bir gazetede yer alan bir haber üzerine, halen hastanede tedavi altında bulunan Cavit Çağlar ve Dinç Bilgin'in ifadelerini aldı. 
     Kartal Cumhuriyet Başsavcılığı, haftalık bir gazetenin 2 Kasım tarihli ilk sayısında yer alan ''Flamingo Yolu'ndan kaçan kaçana'', ''Kartal Cezaevi'nde yatan ünlü isimler birer birer hastanelik oldu'' başlıklarıyla verilen haberle ilgili soruşturma başlattı. 
     Soruşturmayı yürüten Kartal Cumhuriyet Savcısı Ayhan Hasırcıoğlu, ''cezaevinde tutuklu organize suç örgütü elebaşı Ayvaz Korkmaz'ın, aynı cezaevinde kalan Cavit Çağlar ile Dinç Bilgin'e senet imzalatmak istediği, Hayyam Garipoğlu'na senet imzalattığı'' şeklinde iddiaların yer aldığı haberle ilgili olarak, Çağlar ve Bilgin'in tedavi gördüğü Kartal Dr. Lütfi Kırdar Eğitim ve Araştırma Hastanesi'ne gelerek, ifadelerini aldı. 
     Çağlar ve Bilgin'in, Cumhuriyet Savcısı Hasırcıoğlu'na verdikleri ifadelerinde, ''konunun doğru olmadığını söyledikleri'' bildirildi. 
     Bu arada, Egebank davası ile ilgili olarak Kartal Özel Tip Kapalı Cezaevi'nde tutuklu bulunan Yahya Murat Demirel'in de ''cezaevi yönetimine başvurarak, hastaneye sevkını istediği, ancak bu isteğin kabul edilmediği'' öğrenildi. 
     






</TEXT>
</DOC>
