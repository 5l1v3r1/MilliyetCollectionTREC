<DOC>
<DOCNO> 81326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur32.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar Paskalya kutlamaları için Büyükada'ya geliyor... 
</HEADLINE>
<TEXT>

     Türkiye'den göç eden Yunanlılar tarafından Atina'da kurulan Büyükadalılar Derneği'nin organizasyonuyla yaklaşık 150 Yunanlıdan oluşan bir grup, Hıristiyanlar'ın kutsal günü olan Paskalya kutlamaları için yarın Büyükada'ya gelecek. 
     Adalar ile kardeş belediye olan Atina'nın Palio Falero Belediyesi'nde, Adalar'dan göç edenlerin kurduğu Büyükadalılar Derneği üyeleri Paskalya'yı Büyükada'da kutlayacak. 
     Konuk Yunanlılar, 4 Mayıs Cumartesi gecesi Büyükada Meydanı'ndaki Panaia Kilisesi'nde Paskalya ayinine katılacak ve mum yakacak. 
     Kutlamalar Pazar günü de, sürecek. 
     Adalar Belediye Başkanı Coşkun Özden de, kardeş Palio Falero Belediyesi ile karşılıklı ziyaretleri sürdürdüklerini belirterek, sonbaharda da 150 kişiyle birlikte bu belediyeyi ziyaret edeceklerini söyledi. 
     Özden, ''Buradan giden insanlarımızın, bu kardeşlik ilişkilerini sürdürmeleri çok hoş birşey. Hem Adalar'ın tanıtımı, hem AB'ye girmek isteyen Türkiye için bu etkinlikler çok önemli'' dedi. 
     





</TEXT>
</DOC>
