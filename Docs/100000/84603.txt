<DOC>
<DOCNO> 84603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo17.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler, Hong Kong'ta 2 hazırlık maçı yapacak 
</HEADLINE>
<TEXT>

     A Milli Futbol Takımı, Güney Kore'deki Dünya Kupası Finalleri'nde yapacağı maçlar öncesinde, Hong Kong'da, Güney Afrika ve Hong Kong Lig Karması ile hazırlık maçları yapacak. 
     Yarı kapalı ve 40 bin kişilik kapasiteli Hong Kong Stadı'nda ilk maçını milliler, 20 Mayıs Pazartesi günü yerel saatle 18.00'de, Hong Kong lig Karması ve ikinci maçını da 23 Mayıs Perşembe günü yerel saatle 20.15'te Güney Afrika'ya karşı oynayacak. Bu yıl ikincisi yapılacak ''Rerefication Cup 2002'' adlı turnuvayı, 1997 yılında Dünya Karması takımı kazanmıştı. 
     Turnuvada birinci olan takıma sadece ödül olarak kupa verilecek. Turnuvanın organizartörlerinden ''Ks Lem'' şirket yetkilisi, bugüne kadar turnuva için 3 bin 500 bilet satıldığını, ancak stadı doldurmaya çalıştıklarını söyledi. Yetkili, biletlerin 80 ile 320 Hong Kong Doları arasında satıldığını da sözlerine ekledi. 
     Hong Kong'da, son günlerde havanın kapalı ve yağışlı, sıcaklığın da 28 derecenin altına düşmediği belirtilirken, havadaki çok fazla nemin alışık olmayan insanları etkileyebileceği kaydediliyor. Bunun yanı sıra Hong Kong trafiğinin İstanbul trafiğini aratmadığı da gözleniyor. 
     A Milli Futbol takımın Hong Kong'da kamp yapacağı 4 yıldızlı Park Line Oteli'nin önünden çevre yolu geçerken, otelin yan ve arka tarafları ise Hong Kong'un en yoğun alışveriş merkezleri olarak göze çarpıyor. 
     Sokakların olağanüstü kalabalık olması nedeniyle her yerde belediyenin astığı afişler dikkati çekiyor. Afişlerde, ''Yerlere tükürme, köpeğinin pisliğini soka yaptırma, yere çöp atma ve duvara afiş asma yoksa, 600 Hong Kong Doları ödersin'' gibi uyarılar yer alıyor. Ayrıca ülkede, bu yasakları takip eden bir sivil polis teşilkatı da bulunuyor. 
     Türk Milli Takımı, antremanlarını Siusaiwan semtindeki Siusaiwan Spor Tesislerinde yapacak. 
     





</TEXT>
</DOC>
