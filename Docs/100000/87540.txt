<DOC>
<DOCNO> 87540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sonspo11.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
G. Afrika - Paraguay berabere kaldı, hocaları sevindi... 
</HEADLINE>
<TEXT>

     17. Dünya Kupası finallerinde B Grubu'ndaki ilk maçta 2-2 berabere kalan Güney Afrika Cumhuriyeti ve Paraguay'ın teknik direktörleri, alınan sonuçtan memnun kaldılar. 
     Quinton Fortune'nin son dakikada gelen penaltı golüyle beraberliği kurtaran Güney Afrika Cumhuriyeti'nin teknik direktörü Jomo Sono, Paraguay'a göre daha genç bir takım oldukları için maçın 2. yarısında daha etkili olduklarını söyledi. 
     ''Paraguay'ın 2. yarıda yorulmasından iyi yararlandık'' diye konuşan Sono, bu nedenle sürekli atak ve baskılı oynadıklarını, ancak galibiyete ulaşamadıklarını bildirdi. Sono, maçı 2-0'dan 2-2'lik skora getirmeleriyle kendilerine olan güvenlerini de üst düzeye taşıdıklarını sözlerine ekledi. 
     Paraguay'ın deneyimli İtalyan teknik direktörü Cesare Maldini ise sonuçtan dolayı çok fazla üzülmediklerini belirterek, şöyle konuştu 
     ''İlk 45 dakikada mükemmel bir futbol oynayarak 2-0 öne geçtik. Fakat ikinci yarıda birden durunca bu sonuç ortaya çıktı. 
     Güney Afrika takımı fizik olarak bayağı güçlü ve biz de 2. yarıda 2 önemli hata yapınca 2 gol yedik. Beraberlikten dolayı düş kırıklığı yaşamadım. Kalan maçlardan galibiyet alacağımıza inanıyorum.'' 
     





</TEXT>
</DOC>
