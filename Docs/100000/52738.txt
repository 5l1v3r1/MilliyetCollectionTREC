<DOC>
<DOCNO> 52738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/spor/spo02.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rap rap ızdırap 
</HEADLINE>
<TEXT>

Rapaic, sakatlıklarını öne sürüp, bir ay sonra döneceğini bildirince Denizli’nın hışmına uğradı, soluğu İstanbul’da aldı 
     YALÇIN TÜRK 

     FENERBAHÇE’NİN sorunlu yıldızı Rapaic yeni bir bunalıma daha imzasını attı. Hırvatistan’ın Güney Kore ile oynadığı iki hazırlık maçında bölümler halinde forma giymesine rağmen kasığından ve ayak tabanından sakatlanıp, dizinde şişme olan Rapaic, Mustafa Denizli’yi arayarak, "Doktorlar en az bir ay oynamazsın dediler ve İstanbul’a gelmemi yasakladılar. O yüzden dönemiyorum" dedi. 
     HIRVAT oyuncunun bu sözleri karşısında küplere binen Denizli, Rapaic’den ilk uçakla gelmesini istedi. Yıldız futbolcunun itirazlarına aldırmayan tecrübeli teknik adam, "Seni gözümüzün önünde görmek istiyorum. Burada da doktorlar var. Bir de biz görelim şu bir aylık sakatlığı" sözleriyle konuşmayı bitirdi. Rapaic dün gece yarısı geç saatlerde döndü, ama kadroya alınmadı. 
     
Yıldırım Fenerlist’le      BAŞKAN Aziz Yıldırım, bugün TSYD Tesisleri’nde Fenerlist’in misafiri olacak. Yıldırım, saat 16.00’da katılacağı toplantıda taraftar grubunun sorularını cevaplayacak, önerilerini dinleyecek ve Fenerbahçe’nin geleceği için neler yapılabileceği konusunda açıklamalarda bulunacak. 
     
Golcülere özel talimat      FENERBAHÇE’DE, Serhat ve Oktay çift santrfor oynayacaklar. Revivo ve Rapaic’in sakatlıkları, Andersson’un da cezalı durumda olması nedeniyle Denizli, iki golcüsüyle özel bir görüşme yaparak istediklerini anlattı. Denizli, Altay eşleşmesini de çok anlamlı bulduğunu söyledi ve "Eski takımımda bu kupayı futbolcu olarak havaya kaldırmıştım. Turu geçeceğiz" dedi. Milli takımdan dönen futbolcuların da katıldığı idman çok neşeli bir havada geçti. 
     
Oved’ler İstanbul’a      MUSTAFA Denizli’nin transferi yönünde görüş bildirdiği İsrailli Oved’in transfer edilebilmesi için FİFA’nın yeni kuralları çerçevesinde tüm ailesinin de İstanbul’a gelmesi gerektiği ortaya çıktı. Yönetim Oved’in ebeveynleriyle bu konuda anlaşmaya çalışıyor. Transferde başka her hangi bir pürüz bulunmadığı öğrenildi. 
     



 SPOR 


























</TEXT>
</DOC>
