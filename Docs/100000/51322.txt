<DOC>
<DOCNO> 51322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sonspo11.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler Bariç'in gözünü korkutuyor... 
</HEADLINE>
<TEXT>

     Dünya Kupası Avrupa elemelerinde, 10 Kasım Cumartesi günü başkent Viyana'da yapılacak Avusturya-Türkiye play-off baraj ilk maçı için 26 kişilik kadroyla Avusturya'ya gelen A Milli Futbol Takımı, Avusturya'nın teknik direktörü Otto Bariç'in gözünü korkuttu. 
     A Milli Takım kafilesinin Viyana Havaalanı'na kalabalık bir kadroyla inmesi ve burada yaşayan vatandaşlar tarafından görkemli bir biçimde karşılanmasından sonra basına açıklama yapan Hırvat çalıştırıcı Otto Bariç, ''Türklerin bize göre daha geniş ve seçkin bir kadrosu var, herhalde paraları da çok. 30 kişiyle de gelebilirlerdi'' diye konuştu. 
     Türk Milli Takımı'nda topla herşeyi yapabilecek derecede sıradışı ve mükemmel oyuncuların yanı sıra, zayıflıkları olan normal futbolcuların da bulunduğunu belirten Bariç, ''Türklerin ortak özeliği, spora ilgilerinin çok büyük olması. Onlar burada kendilerini ne kadar geliştirmiş olduklarını göstereceklerdir. İsaril çok durgun oynuyor, ama Türkler gayet atak ve hareketli. Savunma oyuncuları bile öne çıkıp gol arıyor. Buna çok dikkat etmemiz gerekir. Bu özellikleri bize fırsatlar da verebilir. Belki de daha çok kanatlardan yüklenecekler. Ama biz kontrollü oynayacağız'' dedi. 
     TSV Bayer 04 Leverkusen'de oynayan Yıldıray Baştürk'ü 2 yıldır televizyondan izlediği için Şenol Güneş'ten daha iyi tanıdığını savunan Bariç, ''Türk takımı beraberlik için mücadele edecek ama galibiyeti de düşünecek tabii ki. Biz de dışarıda oynasak böyle düşünürüz. Türk futboluna saygı duyuyorum ama kendimize de inanıyorum. 
     Vastiç oynamayacağı için kadroda değişiklik yapacağım. Olumlu ama agresif oynayacağız'' diye konuştu. 
     






</TEXT>
</DOC>
