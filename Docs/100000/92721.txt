<DOC>
<DOCNO> 92721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/dunya/dun01.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka’dan destek sözü... 
</HEADLINE>
<TEXT>

Kopenhag hükümeti, Türkiye’ye Genişlemenin içindesin’ mesajı verdi 
     GÜVEN ÖZALP Kopenhag 

     Avrupa Birliği AB Dönem Başkanlığı’nı 1 Temmuz’da resmen devralacak olan Danimarka, altı ay süreyle uygulayacağı programında Türkiye’ye "Genişlemenin dışında değilsin. Sen hazır olunca biz de hazır olacağız" mesajı gönderdi. 
     Programında "Tek Avrupa" sloganını temel alan Danimarka, 1993’te Kopenhag’da başlayan genişleme sürecini Aralık’ta düzenlenecek olan Kopenhag Zirvesi’nde tamamlama çabası içinde. Danimarka Dışişleri Bakanı Per Stig Moller, "Verilen sözlerin yerine getirilme zamanı geldi. Müzakereleri Aralık 2002’ye kadar tamamlayamazsak genişlemeyi yıllarca erteleme riskiyle karşı karşıya kalabiliriz" dedi. 
     
     Siyasi şartlar 
     Programı önce Kopenhag, daha sonra da Brüksel’de açıklayan Moller, Türkiye konusunda kapıyı açık tutarken, "müzakereler için anahtarın" Kopenhag kriterleri olduğunun altını çizdi. 
     Dönem Başkanlığı programında yer alan Türkiye paragrafında ise, "Bir aday ülke olarak Türkiye, genişleme sürecinin bir parçasını oluşturuyor. Diğer adaylar gibi Türkiye de tam üyelik müzakerelerine başlamak için siyasi şartları yerine getirmelidir. Danimarka, Dönem Başkanlığı süresince Türkiye’yi AB’ye daha yakınlaştırmak için çalışmalarını sürdürecek" ifadelerine yer verildi. 
     
     Öncelik genişleme 
     Danimarka’nın önceliklerinin ilk sırasında genişleme yer alıyor. Bu çerçevede yapılan çalışmalar Bulgaristan, Romanya ve Türkiye dışındaki 10 adayın Kopenhag’da "üyelik vizesini" alması üzerine yoğunlaşıyor. Danimarka’nın diğer önceliklerini ise, "terörle mücadele, sığınma ve göç politikası, sürdürülebilir kalkınma, güvenli besin ve AB’nin uluslararası rolünün güçlendirilmesi" oluşturuyor. 
     



 DÜNYA 












</TEXT>
</DOC>
