<DOC>
<DOCNO> 54961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur26.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç iddia... Minik bebeği aile meclisi kararı ile öldürdüler 
</HEADLINE>
<TEXT>

     İstanbul'da polise ihbar mektubu yazan 17 yaşındaki bir genç kız, ablasının 5 yıl önce doğurduğu gayri meşru bebeğin, aile meclisi kararıyla öldürüldüğünü bildirdi. 
     İhbar üzerine gözlem altına alınan, ailenin 5 üyesi, Beykoz Nöbetçi Cumhuriyet Savcılığı'nca, ''olayın gerçekleştiğine ilişkin somut bir delil bulunmadığı'' gerekçesiyle serbest bırakıldı. 
     A.A muhabirinin aldığı bilgiye göre, Beykoz Çavuşbaşı Köyü'nde oturan E. Parlak, polise bir ihbar mektubu gönderdi. Parlak, mektubunda, ablası Gülsen Parlak'ın 1996 yılında ilişkiye girdiği bir erkekten, çocuk dünyaya getirdiğini öne sürdü. 
     17 yaşındaki genç kız, dünyaya gelen erkek çocuğun, babası Maksut, 
     annesi Hatice, ağabeyi Turan ve diğer ablası Ayten Parlak'ın kararıyla önce bir beze sarılı şekilde sokakta bırakılarak donarak ölmesinin sağlanmaya çalışıldığını, daha sonra da hayvanların parçalayabileceği endişesiyle diri diri gömüldüğünü ifade etti. Olayın uzun süre kendisinden gizlendiğini anlatan E. Parlak, durumu öğrendikten sonra vicdan azabı duyduğunu belirtti. Mektup üzerine harekete geçen Asayiş Şubesi ekipleri, aile üyeleri Maksut Parlak ile Hatice Parlak, çocukları Turan, Gülsen ve Ayten Parlak'ı gözlem altına aldı. Polis yetkilileri, sorgulanan aile üyelerinin, olayı doğrulayarak, ''yeni doğan bebeği gömerek ölüme terk ettiklerini'' itiraf ettiklerini kaydettiler. Sorguların ardından bebeğin gömüldüğü öne sürülen Çavuşbaşı Yukarı Baklacı mevkiinde yapılan aramalarda ise herhangi bir ize ya da bebek cesedine rastlanmadığı bildirildi. 
     
     Adliyede ifade değiştirdiler 
     Sorgularının ardından Beykoz Adliyesi'ne sevk edilen aile üyeleri, Nöbetçi Savcı Cevdet Ünal'a ifade verdi. 
     Gülsen Parlak'ın savcılık sorgusunda, 5 yıl önce evli bir erkekten hamile kaldığını, daha sonra da ayrıldıklarını anlattığı, bebeğin ölü doğduğunu ve bu nedenle aile bireyleriyle gömdüklerini söylediği öğrenildi. 
     Diğer aile üyelerinin de Gülsen Parlak'ı doğrular şekilde ifade verdikleri belirtildi. 
     5 kişinin ayrıca, E. Parlak'ın, Ümraniye İmam Hatip Lisesi'nden 
     atıldığını, birkaç kez evden kaçtığını ve aile üyeleri hakkında polise çeşitli defalar asılsız ihbarlarda bulunduğu söyledikleri de ifade edildi. Olayın gerçekleştiğine ilişkin somut bir delil bulunmadığı gerekçesiyle Parlak ailesi fertleri, savcılık sorgularının ardından serbest kaldı. Polis yetkilileri, E. Parlak'ın ise halen kayıp olduğunu ve ifadesine başvurulmak üzere arandığını kaydettiler. 
     






</TEXT>
</DOC>
