<DOC>
<DOCNO> 96271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun11.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam meydan okudu ''Kimse beni deviremez'' 
</HEADLINE>
<TEXT>

     Irak Devlet Başkanı Saddam Hüseyin, ABD ve müttefiklerine meydan okuyarak, hükümetini deviremeyeceklerini söyledi. 
     Saddam Hüseyin, Baas Partisi'nin 17 Temmuz 1968'de iktidara gelişinin 34. yıldönümü dolayısıyla bugün radyo ve televizyondan yayınlanan konuşmasında, ''Temmuz Devrimi tüm düşmanlara, zorbalara ve baskıcılara şunu söylüyor bu kez beni asla yenemezsiniz. Asla Hatta bütün dünyadan birleşip gelseniz ve bütün şeytanları da yardıma çağırsanız bile beni deviremezsiniz diyor'' ifadesini kullandı. 
     Irak devriminin muzaffer bir şekilde yolunda ilerlemeye devam ettiğini belirten Saddam, devrimin rotasından sapmayacağını ve yabancılar karşısında boyun eğmeyeceğini, yabancıların devrimi yenmede başarıya ulaşamayacaklarını söyledi. 
     Irak halkının kendi gücüne güvendiğini ve kendi gücüyle ülkesinin kalkınmasını sürdürdüğünü belirten Saddam, Iraklıları ''sabır, onur ve kararlılıkla'' savaşmaya çağırdı ve bu savaşın ''kalkınma, ilerleme, bağımsızlık, istikrar, adalet ve özgürlük savaşı'' olduğunu kaydetti. 
     Irak'ın zafer kazandığı gibi Filistin halkının da zafer kazandığını söyleyen Saddam, halk ve ülke için özveride bulunmak gerektiğini belirtti. 
     Saddam konuşmasını, ''Tanrım, ister bizi koru istersen bizim adımızı da şehitlerin adının yanına yaz'' diye tamamladı. 
     Irak Baas Partisi 17 Temmuz 1968'de bir darbe ile iktidara el koymuş, ve General Ahmed Hasan El Bekir Devlet başkanlığına gelmiş, 1979'da ise Hasan el Bekir'in istifası üzerine Devlet Başkan 
     Yardımcısı Saddam Hüseyin Devlet Başkanı olmuştu. 
     ABD Başkanı George Bush, geçen hafta yaptığı bir konuşmada, Saddam'ı devirmek için bütün araç ve imkanları kullanacaklarını söylemişti. 
     Irak Meclisi ise Pazartesi günü yaptığı oylamada, muhtemel bir ABD saldırısını püskürtmek için gerekli askeri hazırlıkları destekleme kararı almıştı. 
     





</TEXT>
</DOC>
