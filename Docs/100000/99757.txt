<DOC>
<DOCNO> 99757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/siyaset/siy03.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent’te son skandal 
</HEADLINE>
<TEXT>
Uzan Tank Hasan’a çarptı 
Uzanlar’ın seçime girme hakkı bulunan YDP’yi ele geçirme planı, genel başkanlığa yeniden aday olan Güzel’den döndü 
     ANKARA Milliyet 

     Başkent, dün Türk siyaset tarihinin en ilginç kongrelerinden birine sahne oldu. Genç Parti’yi kurarak aktif siyasete giren Cem Uzan’ın, seçimlere katılma hakkı bulunan Yeniden Doğuş Partisi’ni YDP ele geçirme planı, son anda engellendi. Genel başkanlığa yeniden aday olan Hasan Celal Güzel, 35 milyarlık borcu üstlenme karşılığı YDP’nin Uzanlar’a bırakılacağını ileri sürdü. 
     Güzel’in yeniden genel başkanlığa adaylığını koyduğu YDP Olağanüstü Büyük Kongresi’nde, son anda YDP Keçiören ilçe üyesi olan Cem Uzan’ın genel başkan adayı olması yönünde verilen önerge de reddedildi. 
     16 Temmuz’daki GİK kararı çerçevesinde, YDP’nin olağanüstü kongresi, dün parti genel merkezinde toplandı. Yeterli sayıda delege bulunmadığı için toplantı öğleden sonraya ertelendi. Kongre öncesi bazı Genç Parti yöneticilerinin partiye gelmesi ve siyah takım elbiseli gençlerin binanın etrafını sarması dikkati çekti. Güzel’in beraberindekilerle partiye girişi sırasında yaşanan arbede üzerine de polis binayı boşalttı. 
     
     Yumruklaşma çıktı 
     Kongrede ilk tartışma, gazeteci ve yeni siyasetçi Orhan Uğuroğlu’nun divan başkanlığına getirilmesi yönündeki önerge üzerine yaşandı. Hükümet komiserinin, tüzüğe göre, delege olması gerektiğini belirtmesi üzerine, divan başkanlığına Ahmet Büyükakkaşlar getirildi. Bu arada yumruklaşmalar yaşandı. Daha sonra Hasan Celal Güzel, Cem Uzan ve Mehmet Ali Akgül’ün genel başkan adaylığına ilişkin 3 önerge sunuldu. Ancak Büyükakkaşlar, usulüne uygun üye yapılmadığı için Uzan’ın adaylığını kabul etmeyince tartışmalar yeniden yumruklaşmaya dönüştü ve polis salonu boşalttı. 
     
     Partiyi satmak istediler 
     Güzel yaptığı açıklamada, şunları söyledi "10 gün sonra Türkiye Cumhuriyeti vatandaşlığından çıkarılacak bir kişiye niye itimat edeceksiniz GİK toplantısını Ürdün’de mi yapacaksınız Siyaseti 1999’da bıraktım. Artık siyasi yasağım bitti. Beni asıl harekete geçiren, parasız pulsuz insanların kurduğu YDP’nin, Uzan’ın partisi tarafından adeta pazarlanarak elde edildiği şeklindeki iddialardır. Herhalde sahipsiz buldular. Ancak arkadaşlar bu vicdansızlığı yaparsa, söyleyecek bir şey kalmaz. 35 milyar liralık borçların karşılanması için Mehmet Ali Akgül ile İsa Eren partiyi devredecekti. YDP’nin seçime girme hakkı bulunuyor. Plana göre Uzan, önce YDP Genel Başkanı seçilecekti, ardından partinin adı Genç Parti olarak değiştirilecekti." 
     Genel Başkan adayı Akgül ise, iddiaları şöyle yanıtladı "Uzan’ın yardımcısı Uğuroğlu’nu bana Güzel gönderdi. GİK’te olağanüstü kongre kararı aldık. Kongreden sonra Genç Parti bize katılacaktı. Bize suç isnat edenler, ispat etmek durumundadır." 
     



 SİYASET 













</TEXT>
</DOC>
