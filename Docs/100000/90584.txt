<DOC>
<DOCNO> 90584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur02.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Buca'da orman yangını 17 saatir devam ediyor.. 
</HEADLINE>
<TEXT>

     İzmir'in Buca ilçesinde dün öğle saatlerinde başlayan orman yangını devam ediyor. Orman ekipleri ve köylüler, söndürme çalışmalarını sürdürüyor. 
     Yngın, dün saat 13.00 sıralarında başladı. Yangınla ilgili olarak bilgi veren İzmir Orman Bölge Müdürlüğü Orman Koruma ve Yangınla Mücadele Şube Müdürü İlhami Alkan şunları söyledi 
     ''Yangına ilk anda 3 helikopter ve 4 uçakla havadan müdahalede bulunuldu. Ancak, havanın kararması üzerine, havadan müdahaleye ara verildi. Söndürme çalışmalarını Bölge Müdürümüz, müdür yardımcıları, işletme müdürü ve yardımcıları, Orman Şefi arkadaşlarımızdan oluşan 10 teknik eleman, 250 söndürme işçisi, 150 köylü, 15 muhafaza memuru ve 10 jandarma erinden oluşan ekipler ve 24'ü müdürlüğümüze ait 35 
     arazözle devam ettiriyoruz. 
     Rüzgarın sert esmesi nedeniyle söndürme çalışmaları güçlükle sürdürülebiliyor. Yangın, Kırıklar Köyü Ovacık Mevkii'nde vadide devam ediyor. Yangının çıkış nedenini henüz belirleyemedik. Şu ana kadar yaklaşık 60 hektarlık alan yanmış durumda.'' Alkan, yangına havadan müdahalede bulunmak amacıyla Kemalpaşa'da konuşlandırılan 3 helikopter ile Efes Havaalanı'nda bekletilen 4 uçağın saat 05.45 sıralarında yeniden havalandığını kaydetti. 
     Yangında can kaybı ve yaralanma olmadığını, yaralanma veya dumandan zehirlenme ihtimaline karşın ambulansların bekletildiğini belirten Alkan, söndürme çalışmalarının aralıksız sürdürüldüğünü de bildirdi. 
     





</TEXT>
</DOC>
