<DOC>
<DOCNO> 51721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sondun01.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin "Bin Ladin nükleer silaha sahip olamaz" 
</HEADLINE>
<TEXT>

     Rusya Devlet Başkanı Vladimir Putin, terör şefi Usame Bin Ladin'in nükleer bombaya kolay kolay sahip olamayacağını söyledi. 
     Putin, gelecek hafta ABD Başkanı George Bush ile Bush'un Teksas eyaletindeki çiftlik evinde yapacağı zirve toplantısından önce dün Kremlin Sarayı'nda kabul ettiği Amerikalı gazetecilere açıklamasında, ''Bin Ladin, çok az ihtimalle nükleer bombaya sahip olsa bile bu bombanın Rusya veya SSCB kaynaklı olamayacağını'' kesin dille belirtti. 
     Putin, Bin Ladin'in kitle imha silahlarıyla insanlığı tehdidinin ciddiye alınması gerektiğini, çünkü kendisinin Pakistan'da radikal unsurlarla temasta olduğunu, Pakistan'ın son 3 yıldır artık bir nükleer güç olduğunu hatırlattı. 
     ABD'yi 11 Eylül sabahı canevinden vuran, 3 intihar yolcu uçağının 4800 kişiyi öldürdüğü dev terör yıkımında baş zanlı olarak gösterilen 
     ve Afganistan'da Taliban rejiminin korumasıyla etkinlik gösteren Bin Ladin, Pakistan'ın önde gelen bir gazetesine son açıklamasında, 7 Ekim'den beri Afganistan'ı bombalayan ABD'ye nükleer veya kimyasal-biyolojik kitle imha silahıyla yanıt verilebileceğini bildirmişti. 
     






</TEXT>
</DOC>
