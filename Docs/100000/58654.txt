<DOC>
<DOCNO> 58654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/eko03.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 bütçesinin on bir aylık sonuçları 
</HEADLINE>
<TEXT>

Vergi Dünyası MUSTAFA ÖZYÜREK 
     Yıllık 79 katrilyon olarak öngörülen 2001 yılı bütçe giderleri kasım ayı sonu itibariyle 72 katrilyon 670 trilyon Lira olarak gerçekleşti. 
     Aynı dönemde, 49.060 trilyon lira olarak öngörülen gelirler 47.118 trilyon lira oldu. 37.710 Trilyon olarak öngörülen vergi gelirler 36.023 trilyon lira olarak gerçekleşti. 
     2001 yılında öngörülen bütçe hedeflerine ulaşılacağı anlaşılmaktadır. Kasım sonu itibariyle bütçe açığı 25 katrilyon 552 trilyon liraya, faiz dışı fazla ise 13.9 katrilyon liraya ulaştı. Oysa 2001 yılı için öngörülen faiz dışı fazla 11.5 katrilyon lira. 
     Tabloda kasım sonu itibariyle başlıca vergi kalemlerinde cari olarak ve reel bazda değişiklikler gösterildi. Tabloda görüldüğü gibi cari fiyatlara göre kıyaslandığında önemli artışlar var gibi. Ancak enflasyonun etkisi giderildiğinde toplanan vergilerin bir önceki yıla göre reel olarak gerilediği görülmekte. 
     Kasım ayı itibariyle KDV gelirleri rakamları incelendiğinde çok tartışılan bir konuda ipucu bulmak mümkün. Otomobiller ve dayanıklı tüketim mallarında 8 KDV indirimi gündeme geldiğinde, bu indirimin vergi gelirlerini düşürmeyeceği aksine, artıracağı savunulmuştu. Biz bu köşede vergi oranlarındaki indirimin kısa vadede vergi gelirlerini düşürmesinin kaçınılmaz olduğunu, ancak orta ve uzun vadede verginin tabana yayılması sonucu toplanan vergilerin artacağı belirtmiştik. 
     2001 Kasım ayında dahilde alınan KDV gelirleri, Ekim 2001 ayına göre 806 trilyon liradan 787 trilyon liraya düşerek 2.3 oranında azaldığını göstermektedir. 
     Maliye Bakanı Sümer Oral faiz dışı fazla sağlanmasındaki başarının devletin borçlarını ödemekteki kararlılığı olarak değerlendirmektedir. 
     Faiz dışı fazlanın miktarının devletin borçlarını ödemek açısından önemi tartışılmaz. Ancak faiz dışı fazlanın yüksekliği, devletin halka verdiği hizmetlerin azalması sonucunu doğurur. 
     Yatırıma, sağlığa, eğitime daha az pay ayırarak faiz dışı fazla yaratmak fakirleşmeye ve küçülmeye yol açmakta. 2001 yılının 79 katrilyonluk ödeneğinden yatırıma sadece 3.7 katrilyon pay ayrılırsa, hem devlet hizmet yapamaz hem de piyasadan talepte bulunamaz. Bu durumda kamu ve özel küçülür. 
     Biriken kamu borçlarının ve faizlerinin kaynağı eninde sonunda vatandaşın ödeyeceği vergidir. Onun için tüm kesimleri kapsayan, adaletli bir vergi sistemi oluşturmak çok önemli. 
     



 EKONOMİ 
















</TEXT>
</DOC>
