<DOC>
<DOCNO> 60603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur16.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı Kanadoğlu Anayasa Mahkemesine talebini savundu 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Anayasa Mahkemesi'ne gönderdiği yazının, sürecinin uzadığına inandığı 2 parti hakkındaki dava ve ihtar talebinin öncelikle ele alınmasını sağlamak için yapılmış bir talep olduğunu söyledi. 
     Kanadoğlu, ''Amacımın, benim de bilmediğim yönlere çekilmesinden ve talebimin bir uyarı olarak, telkin ve tavsiye biçiminde algılanmasından üzüntü duydum'' dedi. 
     Başsavcı Kanadoğlu, Devlet Bakanı ve Başbakan Yardımcısı Hüsamettin Özkan ve Başbakanlık Müsteşar Yardımcısı Ekrem Nur ile görüşmesinin ardından, Başbakanlık merkez binasından ayrılırken gazetecilere yaptığı açıklamada, yüksek yargı organları arasında herhangi polemik, kavga ve tartışma olamayacağını ve olmaması gerektiğini söyledi. 
     Bu bağlamda, başsavcısı olmaktan onur duyduğu Anayasa Mahkemesi'ne saygısının tam olduğunu belirten Kanadoğlu, şöyle konuştu 
     ''Cumhuriyetin Başsavcısı olarak görevim, hukukun üstünlüğüne dayalı laik, demokratik Cumhuriyeti korumak ve devletin ülkesiyle bölünmez bütünlüğünün korunması olduğunu biliyorum ve buna inanıyorum. 
     Amacım da ihlal edildiğine inandığım Anayasal düzenin bir an önce yeniden düzeltilmesini sağlamaktır. Bu görevimin yerine getirilmesinde gerekli olan yetkiler, kaynağını Anayasa'dan almaktadır. Gerek Anayasa'da ve gerek buna dayalı olarak çıkarılan 2820 sayılı kanunda, bu siyasi partiler hakkında kapatma davası açmak, bunun yürütülmesi ve partiye ihtar kararı verilmesi yetkileri, doğrudan bana verilmiştir. 
     Bu yetkileri kullanırken ve davanın yürütülmesi sırasında, aynı biçimde bu yetkilerin kapsamı içindedir. Benim Anayasa Mahkemesi'ne gönderdiğim 2 Ocak 2002 tarihli yazı, sürecinin uzadığına inandığım 2 parti hakkındaki dava ve ihtar talebinin öncelikle ele alınmasını sağlamak için yapılmış bir taleptir.'' Bu davaların açılmasını ve ihtar talebini kamu adına yaptığını belirten Kanadoğlu, bu nedenle açtığı davalardan ve yaptığı taleplerden, işin asıl sahibi olan kamuyu bilgilendirmenin de bir görevi olduğunu bildirdi. Kanadoğlu, ''Amacımın, benim de bilmediğim yönlere çekilmesinden ve talebimin bir uyarı olarak, telkin ve tavsiye biçiminde algılanmasından üzüntü duydum. Bununla beraber duruşmaları, duruşmasız incelemeye tabi ihtar talebinin 8 Ocak'ta, kapatma davasının da 15 Ocak'ta ele alınacağını ve buna ilişkin kararı sizin kanalınızla öğrenmekten büyük bir memnuniyet duydum. Maksat hasıl olmuştur ve konu benim için kapanmıştır'' diye konuştu. 
     Başsavcı Kanadoğlu, Hüsamettin Özkan ile görüşmesinde bu konunun gündeme gelip gelmediğine ilişkin soruyu, ''Hayır. Bu, bir nezaket ziyareti'' diye cevapladı. 
     ''Anayasa Mahkemesi Başkanı Bumin, HADEP davasının bekletilmesine DGM'deki davaları gerekçe gösterdi. Bu bir çelişki oluşturmuyor mu '' şeklindeki soru üzerine de Kanadoğlu, konunun kendisi için kapandığı yönündeki sözünü tekrarladı. 
     Kanadoğlu, ''Sayın Özkan ile görüşmenizde, iki kurumun tartışması gündeme geldi mi '' şeklindeki soruya, ''Aslında tartışmıyoruz. Ben bir talepte bulundum ve bu talebin yerine getirildiğini görmekten büyük bir memnuniyet duydum'' cevabını verdi. 
     Kanadoğlu, ''Hükümetin herhangi bir rahatsızlığı var mı '' sorusunu, ''Hayır, hayır'' diye yanıtladı. 
     






</TEXT>
</DOC>
