<DOC>
<DOCNO> 54975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/guncel/gun05.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
65 Türk bayramda kozmonot olacak 
</HEADLINE>
<TEXT>

Bayramda yapılacak MIR Uzay Merkezi turuna tam 65 kişi başvurdu. 4 günlük tur için 660 dolar ödeyen Türkler, kozmonot giysileriyle yerçekimsiz ortamın keyfine varacak 
     SEMRA KARDEŞOĞLU İstanbul 

     Uzaya ilk giden kozmonot Yuri Gagarin’in yetiştiği Moskova’daki MIR Uzay Merkezi, Ramazan Bayramı’nda ilk Türk turist kafilesini ağırlayacak. İçinde Moskova ve Petersburg gezilerinin de bulunduğu 660 dolarlık tur için şu ana kadar 65 Türk başvurdu. Tura Turizm’in organize ettiği geziye katılan kişiler, kozmonot kıyafetleri giyip yerçekimsiz ortamın keyfini sürebilecek. 
     
Uzay müzesini gezecekler      Dört günlük tur içinde Moskova ve Petersburg gezilerinin de bulunduğunu söyleyen Tura Turizm Operasyon Müdürü Arif Bilengil, tura katılacakların yerçekimsiz özel bir havuza dalacağını, ayrıca Rusların uzaya ilk gönderdiği MIR istasyonunun modelini ve uzay müzesini gezme şansı bulacaklarını anlattı. 
     
Seneye MIG 25 turu      Yaklaşık 7 bin 500 kişinin çalıştığı MIR Uzay İstasyonu’nun sadece 9 ay önce turizme açıldığını hatırlatan Arif Bilengil, 2002’de düzenleyecekleri turda da müşterilerine, MIG 25, 27 ve 29 savaş uçakları ile 45 dakikalık gezi turu yaptıracaklarını söyledi. Bilengil, bu turun fiyatının da 7 bin 600 ile 9 bin 500 dolar arasında olacağını açıkladı. 
     



 GÜNCEL 












</TEXT>
</DOC>
