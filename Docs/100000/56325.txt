<DOC>
<DOCNO> 56325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sonspo01.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ligin ilk yarısındaki derbilerin tümünü kaybetmiş oldu 
</HEADLINE>
<TEXT>

     Trabzonspor'a 2-1 yenilen Fenerbahçe, rakibiyle Trabzon'da son yaptığı 6 lig maçında da galibiyet elde edemedi. 
     En son 5 Mayıs 1996 yılında yapılan maçta rakibini 2-1 yenen sarı-lacivertli takım, 5.5 yılı aşkın sürede oynanan maçlarda, 5 yenilgi ve 1 beraberlik aldı. 
     Fenerbahçe, bu maçta 89. dakikada Johnson ile bulduğu golle de Trabzon'daki, son 5 lig maçı içindeki tek golünü kaydetti. 
     
     Derbilerde yenilgi 
     Bu sezonun ilk yarısında, daha önce Galatasaray ve Beşiktaş'a yenilen Fenerbahçe, Trabzonspor'a da yenilerek tüm derbi maçlarını kaybetmiş oldu. 
     Sarı-lacivertli takım, ligin 6. haftasında Galatasaray'a 2-0, 14. 
     haftada da Beşiktaş'a 2-1 mağlup olmuştu. 
     
     Uslu 'Üzgünüz' 
     Fenerbahçe Kulübü Asbaşkanı Mahmut Uslu, bu sezon ligde yaptıkları 3 derbi maçını kaybettikleri için üzgün olduklarını söyledi. 
     Ligin uzun bir maraton olduğunu ifade eden Uslu, ''Teknik heyet ve futbolculara güveniyoruz. Puan farkını kapatacak durumda olduğumuza inanıyoruz'' dedi. 
     
     Trabzon'un derbileri 
     Trabzonspor ise Fenerbahçe'yi yenerek, bu sezonun ilk yarısında yaptığı 3 derbi maçından 2. galibiyetini elde etti. 
     Bordo-mavili takım, ligin ilk haftasında Beşiktaş'ı dış sahada 2-1 yenerken, ligin 10. haftasında Galatasaray'a deplasmanda 3-1 yenilmişti. 
     
     Tribündeki arbede 
     Karşılaşmanın ilk yarısında güvenlik görevlileriyle Fenerbahçe taraftarları arasında çıkan arbedede, 1'i polis olmak üzere 4 kişi hafif şekilde yaralandı. 
     Trabzon Numune Hastanesi'ne kaldırılan yaralıların ayakta tedavi edildikleri bildirildi. 
     






</TEXT>
</DOC>
