<DOC>
<DOCNO> 53695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/spor/spo15.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Avusturya’da Daum gündemde 
     OTTO Bariç’in görevi bırakmasının ardından, teknik direktör arayışına giren Avusturya Futbol Federasyonu, Beşiktaş’ın teknik direktörü Daum’a da teklif getirmeye hazırlanıyor. Listede 9 isim bulunurken, ülkenin en çok satan gazetelerinden Kurier’de yer alan bir haberde Daum’un milli takımı uyandırabileceği ifade edildi. 
     
     Emre’li Inter mağlup 
     UEFA Kupası üçüncü tur ilk maçında İtalyan Inter, Emre’nin ilk onbirde forma giydiği maçta İngiliz Ipswich Town’a 81. dakikada Armstrong’un golüyle deplasmanda 1 - 0 mağlup oldu. Emre, 68’de sakatlanarak yerini Conceicao’ya bırakırken, kadrodaki Okan, Cuper tarafından oyuna sokulmadı. Ümit’in kadroya alınmadığı karşılaşmada İtalyan Milan, sahasında Jardelli Sporting Lizbon’u 36’da Shevchenko ve 76’da Inzaghi’nin golleriyle 2 - 0 yendi. Diğer sonuçlar şöyle Servette - H.Berlin 0 - 0, Kopenhag - B.Dortmund 0 - 1, PAOK - PSV 3 - 2, Parma - Brondby 1 - 1, Liberec - Mallorca 3 - 1, C.Brugge - Lyon 4 - 1, AEK - Litex 3 - 2, Grasshopper - Leeds 1 - 2, Feyenoord - Freiburg 1 - 0, Fiorentina - Lille 0 - 1, Rangers - PSG 0 - 0, Valencia - Celtic 1 - 0. 
     
     Korkutan tablo 
     TÜRK futbolunun batağa saplandığı, özellikle 2. ve 3. Lig kulüplerinin çıkmaza doğru sürüklendiği Futbol Federasyonu tarafından da kabul edildi. Federasyonun raporunda kulüplerin vergi ve SSK borçlarının had safhaya ulaştığı, denk bütçe yapılamaması nedeniyle futbolcu ve teknik adam alacaklarının ödenmediği, transferin tıkandığı, deplasman giderlerinin dahi karşılanamaz duruma geldiği gözler önüne serildi. 
     
     Amaç farklı dertler ortak 
     FUTBOL Federasyonu’nun yeni transfer talimatı hakkında bilgi vermek için Ankara’da bir araya getirdiği Üçüncü Lig temsilcileri parasızlıktan yakındı. Vergi indirimi isteyen kulüpler, stadlara konan reklam panolarından da daha çok gelir talep etti. Toplantı Asbaşkan Orhan Saka’nın başkanlığında gerçekleşirken, bugün de 2. Lig temsilcilerine bilgi verilecek. 
     



 SPOR 






















</TEXT>
</DOC>
