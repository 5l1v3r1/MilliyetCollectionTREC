<DOC>
<DOCNO> 63207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/siyaset/siy01.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, hayatını kurtaran ajan’ı görünce sevindi 
</HEADLINE>
<TEXT>
Ecevit’e sürpriz 
1978’de ABD ziyaretinde Ecevit’e yapılan saldırıyı engelleyen gizli servis elemanı Bernard, Başbakan’a sürpriz bir ziyaret yaptı 
     Başbakan Bülent Ecevit’e New York’ta beklemediği bir kişi, sürpriz bir ziyarette bulundu. Ecevit’in sürpriz ziyaretçisinin, 1978’de Waldorf Astoria otelinde Ecevit’e yapılan silahlı saldırı girişiminde hayatını kurtaran Bernard Johnson adlı gizli servis ajanı olduğu öğrenildi. Ecevit, halen aktif hizmette olan ve ABD Dışişleri Bakanlığı’nın New York’taki güvenlik bölümünün başkanlığını yapan Johnson’u, önceki gün New York’taki Türkevi binasında, vatandaşlara hitap etmeden önce kabul ederek bir süre görüştü. 
     Ecevit ile görüşmesinde kendisine bir de plaket sunan Johnson şöyle konuştu 
     "Yıllar sonra Başbakan Ecevit’i yeniden görmek benim için büyük zevk. Kendisi çok iyi görünüyor. Onun çok sıcak ve hassas bir insan olduğunu biliyorum. Saldırı olayından sonra beni Türkiye’ye davet etmiş ve bana karşı çok nazik davranmıştı. O dönemde Türkiye’yi yaklaşık bir hafta gezmiş, çok sayıda Türk’le tanışma fırsatı bulmuştum. Bu gezim Türk ve Amerikalılar arasındaki dostluğun güçlenmesine de katkıda bulundu sanıyorum. Hatta o tarihte Türk - Amerikan Dostluk Mağazası’ adlı bir de mağaza vardı. Umarım halen açıktır. Bu ziyareti sırasında Sayın Ecevit ile yeniden karşılaşmaktan büyük onur duydum." 



 SİYASET 


















</TEXT>
</DOC>
