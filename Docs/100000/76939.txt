<DOC>
<DOCNO> 76939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/yasam/yas02.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Namaz saatleri onlardan sorulur 
</HEADLINE>
<TEXT>

Ay ve Güneşin tutulma zamanı, bayram günleri, namaz vakitleri... Tüm bunları Kandilli’nin Zamanlama Servisi’nde çalışan Cumhure Üçer ile Hülya Yeşilyaprak hesaplıyor 
     ÜMRAN AVCI İstanbul 

     Bayram günleri, namaz vakitleri, Ay ve Güneşin tutulma zamanları ile seçim döneminde siyasetçilerin açık havada yapacağı konuşma saatleri, Kandilli Rasathanesi’nin Zaman Servisi’nde görevli iki kadından, Cumhure Üçer ve Hülya Yeşilyaprak’tan soruluyor. 
     İslamiyetin ilk yıllarında iki kişi kadı önünde Ay’ı gördüğünü söyleyince yeniay başlamış sayılırdı. Günümüzde hesap, küresel geometriye göre Güneş’in, Ay’ın koordinatları ile Dünya üzerinde bulunan nokta esas alınarak yapılıyor. 
     
     37 yıldır bu işin içinde... 
     Rasathane bu çalışmaları Diyanet İşleri Başkanlığı’nın zaman servisi ile yürütüyor. Elde edilen sonuçlar 44 İslam ülkesine duyuruluyor. Zaman Servisi ayrıca, sanıkların "Karanlıktı göremedim" "Ben gece onu kedi sanmıştım da vurdum" gibi gerekçelerle kurtulmayı düşündükleri davalarda Ayın durumunu inceleyip bilirkişilik görevi de yapıyor. Ankara Üniversitesi Matematik Astronomi bölümünden mezun olan Cumhure Üçer, tam 37 yıldır zaman hesaplıyor. 
     
     Hiçbir hesapta yanılmadık’ 
     Emekli olmaya hazırlanan ve bugüne kadar hiçbir hesapta hata yapılmadığını ifade eden Üçer, şunları söylüyor "Zaman zaman ilginç sorularla da karşılaşıyoruz. 1976’da, 44 ülkenin katıldığı İslam Konferansı’nda 6 ay gece, 6 ay gündüz olan kutuplarda namaz saatlerinin nasıl ayarlanacağı sorulmuş. O dönem Diyanet İşleri Başkanlığı ile bir araya gelindi ve Güneşin günlük hareketini gerçekleştirdiği İskandinav ülkelerindeki noktalardaki namaz saatlerinin esas alınabileceği kararına varıldı" dedi. 
     Üçer, Kadir Gecesi gibi dini günlerin Diyanet İşleri Başkanlığı tarafından, namaz saatlerinin ise kendilerince hazırladığını, ancak Diyanet tarafından duyurulduğunu ifade etti. 
     
     
     



 YAŞAM 














</TEXT>
</DOC>
