<DOC>
<DOCNO> 85191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/ymese.html </URL>
<DATE> 2002/05/21/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 dakika 
</HEADLINE>
<TEXT>

     Hong Kong’da beşinci günümüzü geride bıraktık... Bırakın sokakta yürümeyi havadaki aşırı nem inanın nefes almamızı bile zorlaştırıyor. Böylesine zor şartlar altında A Milli Takımımız, Hong Kong Karması’nı 2-0 yenerken zorlanmadı. Güneş, her iki yarıda da farklı on birle takımı oynatırken, haklıydı. Bu iklimde doksan dakika aynı takımı sahada tutmak bir insafsızlık olurdu. 
     Karşılaşmanın ilk yarısında sadece iki gol attık, biri penaltıdan... Yani işin özü pas yüzdesi düşük idi. Aşırı nem ay - yıldızlı ekibi özellikle tempo açısından bir hayli etkiledi. Başka bir deyişle ilk yarıyı yürüyerek oynadılar ve bu yarıya iki gol sığdırdılar. 
     Rakibin gücü belli... Sıradan bir amatör takım görüntüsü çizdi Hong Kong karması... İkinci yarıda biraz tempo yükseldi, pas yüzdesi arttı. Ne var ki, bu yarıda fark bulmamız gerekirken, ilk yarıdaki iki golle yetindik. 
     Sahaya sürülen 22 kişilik kadro içinde sadece Rüştü ve Yıldıray Baştürk yer almadı. Bu maçta birilerini iyi oynadı diye göklere çıkarmak da yanılgı olur. Özellikle ilk yarıda Hasan Şaş’ın performansı tüm olumsuz iklim şartlarına karşın mükemmeldi. 
     Doksan dakikalık mücadelede bizi finaller öncesi umutlandıran tek olay kuşkusuz ekibimizin takım oyunundan ve disiplinden uzaklaşmamasıydı. Tabi ki İlhan Mansız’ı bunun dışında tutmak gerekir. Şili ile yapılan hazırlık maçında oynayan ve rakibin tüm sertliklerine karşın sinirlenmeyen İlhan Mansız’a dün yine nazar değdi 
     
     Karşılaşmanın ilk tehlikeli atağı ev sahibi takımdan geldi. 9. dakikada soldan kazanılan serbest atışı Poon cezaalanına kesti, Udebuluzor yükseldi, kafayı çaktı, top yandan az farkla auta gitti. 
     10.dakika gole çok yaklaştık. Tayfur, uzun bir pasla savunmanın arkasına sarkan Nihat’ı buluşturdu, ay - yıldızlı futbolcu ıska geçti, savunma uzaklaştırdı. 
     21.dakikada Hakan Şükür’ün nefis bir ara pasıyla hareketlenen Hasan Şaş, Poon’un hareketiyle kendini yerde buldu, hakem penaltı noktasını gösterdi. Hakan Şükür, klas bir vuruşla takımımızı öne geçirdi 1-0 
     45. dakikada Hasan Şaş, Hasan Şükür duvar paslaşmasından nefis bir gol çıktı. Topla son buluşan Hakan Şükür, soldan cezaalanına hareketlenen Hasan Şaş’ın önüne topu yuvarladı. Ay - yıldızlı futbolcu sağıyla fileleri gördü ve ilk yarıyı 2-0 önde kapadık. 
     Teknik direktör Şenol Güneş ikinci yarıya takımın tamamını değiştirdi. Bu yarıda da rakibimize oranla üstün oynayan ay - yıldızlılar, fark yapacakları maçta iki golle yetindiler. 
     60. dakikada Arif, İlhan Mansız’ı gördü, golcü futbolcu soldan sert vurdu, kaleci güçlükle topu kornere çeldi. 
     78. dakikada bu kez Mustafa İzzet, topu soldan hareketlenen İlhan Mansız’a kazandırdı. Ancak ay - yıldızlı futbolcu kötü vurunca mutlak bir golden olduk. 
     85. dakikada Tayfun sağdan topu cezaalanına kesti, İlhan Mansız önce topu kontrol etti, sert şutunda top savunmadan döndü. 
     Hong Kong Turnuvası’nın ilk maçında Güney Afrika İskoçya’yı 2 - 0 yendi. Güney Afrika ile A Milli Takım’ın yapacağı karşılaşma diğer bir anlamda final niteliğini taşıyacak. 
     



 SPOR 



























</TEXT>
</DOC>
