<DOC>
<DOCNO> 92925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/guncel/gun01.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzyılın lideri ATATÜRK 
</HEADLINE>
<TEXT>

ABD’li bir bilim adamı, 377 siyasi lider arasında ilk sırayı Atatürk’e verdi. Mao ve Roosevelt’in ikinci olduğu listede üçüncü sırayı Stalin aldı 
     SEMA EMİROĞLU New York 

     ABD’de psikiyatri alanında ünlü bir bilim adamı, son 100 yıl içinde ülkelerinin ve dünyanın kaderini etkileyen 377 siyasi lider üzerine yaptığı ve kitap olarak yayımladığı bir araştırmada, Atatürk’ü en büyük liderler listesinin en üst sırasına koydu. 
     Kentucky Üniversitesi Psikiyatri Ana Bilim Dalı’nda "Ordinaryus Profesör" olan Dr. Arnold M. Ludwig, 18 yılını verdiği bilimsel çalışmasının sonuçlarını, geçen ay piyasaya çıkan "Dağın Kralı Siyasi Liderliğin Doğası" başlıklı kitapta yayımladı. 
     New York Times gazetesinin haberine göre Dr. Ludwig, 37 puanlık "siyasi büyüklük ölçeğinde" puan dağıtırken, üzerinde çalışma yaptığı liderler için, "Ülke yaratma ya da kurtarma, savaş kazanma, toprak genişletme, ekonomiyi ilerletme, orijinal bir ideoloji geliştirme, iktidarda kalma ve ahlaki bir örnek oluşturma" gibi ölçütleri kullandı. 
     
     Tam puan vermedi 
     Bu tür puanlamanın liderlerin başarılarını kıyaslamada güvenilir ve tarafsız bir araç olduğunu bildiren Dr. Ludwig, Türkiye Cumhuriyeti’nin kurucusu ve başkomutanı Mustafa Kemal Atatürk’e en yüksek 37 puan üzerinden 31 verdi. Onu, 30’ar puanla Amerikan eski başkanı Franklin D. Roosevelt ile Çin eski lideri ve ideoloğu Mao izledi. Eski Sovyet lideri Stalin 29 puan, İtalyan faşist lider Mussolini 26 puan ve Alman Nazi lideri Hitler ise 25 puan aldı. Filistin lideri Yaser Arafat ise 17 puanda kaldı. 
     Dr. Ludwig, puanların liderlerin şahsi değerlerini değil, dünya üzerinde yaptıkları etkiyi gösterdiğini kaydetti. 
     



 GÜNCEL 












</TEXT>
</DOC>
