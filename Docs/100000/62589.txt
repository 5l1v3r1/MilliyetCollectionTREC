<DOC>
<DOCNO> 62589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/soneko24.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Afganistan'ın yeniden inşasında başı çekmek istemiyor... 
</HEADLINE>
<TEXT>

     ABD'nin yasama organı Kongre'nin alt kanadı Temsilciler Meclisi'nin Uluslararası İlişkiler Komitesi üyesi Demokrat Partili Tom Lantos, Afganistan'ın yeniden inşasında ABD'nin başı çekmeyeceğini bildirdi. 
     Afganistan'ın yeniden inşası konusunda Tokyo'da konuşan Lantos, diğer ülkelerden daha fazla maddi katkıda bulunmalarını istedi. 
     Lantos, ''askeri yükün çoğunu üstlendik, yeniden inşanın esas yükünü çekmeyeceğiz, işgücünün bölümüne inanıyoruz'' dedi. Tom Lantos, ABD'nin diğer terörist yataklarına askeri harekatların başını çekmesinin daha uygun olacağını kaydetti. 
     Teröre karşı savaşta bundan sonraki aşamanın muhtemelen diğer ülkelerde askeri harekatlar olacağını ve bunun da büyük ölçüde ABD'ye düştüğünü belirten Lantos, muhtemel hedefler olarak Somali, Yemen ve Sudan'ı gösterdi. 
     Dünyanın ikinci büyük ekonomisi olan Japonya'nın Afganistan'ın yeniden inşasında başı çekmesini isteyen Lantos, bölgesel güçlerin bölgesel krizlerde öncü rol oynayabileceğini söyledi. 
     Lantos, Japon Dışişleri Bakanlığı yetkilileriyle görüşmesinde, Japonya'nın Afganistan'ın yeniden inşasında ilk ikibuçuk yılın maliyetinin yüzde 10'unu 500 milyon dolar üstlenmeyi planladığının söylendiğini bildirdi. 
     Japon Dışişleri Bakanlığı'ndan adının açıklanmasını istemeyen bir yetkili, bu miktarın henüz kesinleşmediğini, Japon Başbakanı Junichiro Koizumi'nin Afganistan'ın yeniden inşasında öncülük ederek uluslararası prestijini yükseltebileceğini düşündüğünü bildirdi. 
     Tokyo'da 21-22 Ocak'ta düzenlenecek Afganistan'ın yeniden inşası konulu konferansta, kreditör ülkelerin ilk ikibuçuk yıl için 5 milyar dolar taahhüt etmeleri bekleniyor. Japonya'nın ilk aşamada 500 milyon dolar, ABD'nin ise ilk yıl için 400 milyon dolar katkı düşünüyor. 
     ABD Kongresi'nde Demokrat Partili temsilcisi Lantos'un hazırladığı öneride ise dört yılda Afganistan'ın yeniden inşası için 1.6 milyar dolarlık yardım öngörülüyor, ancak, ABD'nin vereceği miktarı Tokyo'daki konferansta bildiremeyeceklerini, önce diğer kreditör ülkelerin ne vereceklerini görmeyi istediklerini bildirdi. 
     Birleşmiş Milletler Kalkınma Programı UNDP Afganistan'ın yeniden inşasının gelecek 10 yılda 15 milyar dolara malolacağını hesapladı. 
     Dünya Bankası Başkanı James Wolfensohn, Afganistan Başbakanı Hamid Karzai geçici hükümetinin desteklenmesi için dış yardımın hayati önem taşıdığını vurgulayıp, Tokyo'daki konferansta, barış sürecinin başarısı için pragmatik, gerçekçi ve etkin bir yeniden inşa programı hazırlanması gerektiğini söyledi. Wolffensohn, ''bu yardım değil, öz çıkar konusudur, milyarlarca dolar harcadığımız savaşın iki ya da üç yılda yeniden çıkmasına izin verebileceğimizi düşünemiyorum'' dedi. 
     






</TEXT>
</DOC>
