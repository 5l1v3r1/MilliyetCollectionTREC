<DOC>
<DOCNO> 66393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun18.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, AB'nin teröristler listesine girmekten korkuyor... 
</HEADLINE>
<TEXT>

     Belçika'nın Flaman Spirit Partisi üyesi senatör Vincent Van Quickenborne, aynı partinin milletvekili Ferdy Willems ile birlikte, terörist Osman Öcalan ile geçen ay, kuzey Irak'ta görüştüğünü teyid etti. 
     Van Quickenborne, basına yaptığı açıklamada, terör örgütü PKK'nın ''tavır ve politika değiştirme iradesinden'' söz ederek, 11 Ocak'ta görüştükleri terörist Öcalan'ın, ''birkaç yıldır strateji değiştirdiklerini, artık bölücülükten yana olmadıklarını, Türkiye Cumhuriyeti bünyesinde Kürtlerin haklarını koruyacaklarını'' anlattığını söyledi. 
     Le Soir gazetesi, konuya yer verirken, Belçikalı parlamenterlere Türk hükümetinden, basınından ve kamuoyundan yoğun tepki geldiğini belirtti ve bu tepkilerin, "Van Quickenborne'i etkilemez gözüktüğünü" yazdı. 
     Spirit Partisi, Belçika'da ''ulusal politika'' olarak algılanan bölücülüğe en yakın olan ve Flaman devleti kurulmasını isteyen bir siyasi oluşum olarak biliniyor. 
     Gazete, terör örgütü PKK'nın ''siyasallaşma çabalarından'' da söz etti. 
     ABD'den sonra, AB'nin de teröristler listesine alınma endişesinde olan terör örgütünün, Avrupa basınını ve kamuoyunu etkileyerek, gereğinde isim de değiştirerek, bu durumdan kurtulma çabasına giriştiği, bu çerçevede bazı Avrupa Parlamentosu üyelerinden ve Batı Avrupalı parlamenterlerden destek arayışına giriştiği gözlemleniyor. 
     Le Soir, terör örgütünün, ABD'nin teröristler listesine girmesinden sonra büyük yara aldığını da belirterek, isim değişikliğinin, strateji değişikliğinden ziyade, söz konusu listede yer almanın olumsuz sonuçlarından ''kurtuluş yolu'' olarak görüldüğü olasılığı üzerinde durdu. 
     






</TEXT>
</DOC>
