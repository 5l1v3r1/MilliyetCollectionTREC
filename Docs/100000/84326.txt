<DOC>
<DOCNO> 84326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun16.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da İngiliz askerleri arasında esrarengiz salgın 
</HEADLINE>
<TEXT>

     Afganistan'daki askeri üste henüz belirlenemeyen bir virüsün etkisiyle hastalanan 18 İngiliz askerinden durumu ağır olan 2'si, İngiltere ve Almanya'da tedavi altına alınırken, virüsün yayılmasının önlenmesi için 350'den fazla kişiye karantina uygulanıyor. 
     Hastalık kapan askerlerin çoğunun, değişik sahra hastanelerinde görev yapan askeri sağlık personeli ve Bagram'daki üste görev yapan askerler oldukları belirtiliyor. Durumu ciddi olan askerlerden birinin Almanya'daki Amerikan Hastanesi'nde, diğerinin İngiltere'de tedavi altına alındığı kaydediliyor. 
     Hastalığı daha hafif geçirmekte olan 16 askerin ise Bagram'daki sağlık personeli tarafından kontrol altında tutuldukları ifade ediliyor. 
     Hastalıkla ilgili belirtilerin ilk olarak 3 gün önce ortaya çıktığı ve askerlerin, yüksek ateş, kusma ve ishal gibi rahatsızlıklarla sağlık personeline başvurduklarını belirten ordu sözcüleri, menenjitten şüphelenildiğini, ancak doktorların askerleri etkisi altına alan virüsün menenjit olduğuna inanmadıklarını vurguluyor. 
     Afganistan'daki 34 sahra hastanesinde bulunan 350 kişinin karantina koşullarının bir süre daha devam edeceğine de işaret edilirken, bu hastanelere girişin yasaklandığı ve askeri polis tarafından korunmaya alındığı kaydediliyor. 
     Afganistan'da görev yapan 1700 İngiliz askeri, geçen ay bölgeye gidişlerinden bu yana iki operasyona katıldı. Hastalığın en çok etkilediği hastane personelinin ise üslerini hiç terk etmediklerine dikkat çekiliyor. 
     Bu hastanelerden İngiliz askerlerinin yararlandığı hatırlatılırken, sadece iki hafta önce bir Afgan'ın Bagram'daki üs hastanesinde tedavi altına alındığı belirtiliyor. Virüsün bu kişiden yayılmış olabileceğinden şüpheleniliyor. 
     





</TEXT>
</DOC>
