<DOC>
<DOCNO> 62242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur01.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükada'da yangın...3 katlı ahşap bina tamamen yandı 
</HEADLINE>
<TEXT>

     Büyükada'da 3 katlı ahşap bir bina tamamen yandı. 
     Nizam Mahallesi Nizam Caddesi üzerindeki 3 katlı boş bir ahşap binada, henüz belirlenemeyen bir nedenle yangın çıktı. 
     Yangında, binayı tamamen saran alevler, bitişikteki diğer ahşap binaların çatısına da sıçradı. Olay yerine giden Adalar İtfaiyesi'ne bağlı ekipler, yangının çevre binalara sıçrayan bölümlerine müdahale ederek söndürdü. 
     Öte yandan toplam 6 personeli olduğu belirtilen Adalar İtfaiyesi'nin yangına müdahalede yetersiz kalması nedeniyle, bölgeye Maltepe'den takviye personel gönderildi. 
     Bu arada 3 katlı ahşap bina tamamen yanarak çöktü. Çevre binalarda küçük çapta maddi hasar meydana gelirken, yangın sırasında bu binalarda oturan vatandaşlar tahliye edildi. 
     Yetkililer, yangının çıkış nedeninin araştırıldığını kaydettiler. 
     






</TEXT>
</DOC>
