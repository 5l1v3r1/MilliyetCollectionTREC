<DOC>
<DOCNO> 66158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/spor/ytan.html </URL>
<DATE> 2002/02/06/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Dramatik sona doğru 
</HEADLINE>
<TEXT>

     Gına geldi... Trabzonspor’un yaşadığı ruhsal ve ekonomik travmaların ve bu travmaların getirdiği saha sonuçlarının yetersizliğini yazmaktan gına geldi... Trabzonspor’un inançca zayıflamış olması, rakiplerinden daha tehlikelidir demekten dilimizde tüy, kalemimizde mürekkep bitti. 
     Tamam, Trabzonspor tarihinin en büyük krizini yaşıyor. Ancak bu maç bir teknik adam faciasıdır. 
     Düşünebiliyor musunuz, herkesten daha sakin düşünmesi, paniklememesi ve daha itidalli davranması gereken Trabzonspor Teknik Direktörü Hans Peter Brigel de mevcut tablodan olağanüstü etkilenmiş olacak ki, her maça ayrı bir düzende çıkıyor. Dün gece de Hasan’ı orta beşlinin sağ dış kulvarına çekti... Daha önce denenmiş bir uygulamaya sığındı ve Gökdeniz’i de orta alana ileri ikilinin arkasında sürpriz golcü, oyunun kilit ismi olarak sürdü. 
     Ancak Brigel, kendisine sonuç getirmeyen tek santrfor uygulamasından vazgeçmedi. Rakip defansa müşkülat çıkartacak, rakip defansın dengesini bozacak bir uygulamayı hep ihmal etti. 
     Seyircisinin olağanüstü desteğini arkasına alan Trabzonspor, buna rağmen hızlı çıkamadı... Hücumda çoğalamadı... Ofans - defans dengesini iyi kuramadı ve oyunun kontrolünü elinde tutamadı. 
     Hücuma çıkmakta güçlük çeken Trabzonspor, ilk yarıda sistemine uygun tek atak geliştirdi. Yardımcı hakem Koray Gencerler’in ofsayt bayrağı Trabzonspor’un buz gibi golüne mani oldu. 
     İkinci maçında Bulgar Markov, ikinci penaltıya sebeb oldu. Golü hatalı yiyen Metin, mükemmel refleksle Ali Tandoğan’ın vuruşunu çeldi. Bu kurtarış Trabzonspor’un dirilişini sağladı. Yirmi dakika Trabzonspor Denizli kalesini abluka altına aldı. Kimi şanssızlık, kimi beceriksizlik, beş net pozisyonda kaleci Süleyman’ı geçemedi. 
     SONUÇ... Ligde son derece zor günler yaşayan Trabzonspor, bir umut, dirilişe bir çare olarak görülen kupaya da veda etti... Trabzonspor, dramatik sona doğru koşar adım gidiyor. 
     



 SPOR 


























</TEXT>
</DOC>
