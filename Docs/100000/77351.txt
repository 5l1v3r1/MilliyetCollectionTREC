<DOC>
<DOCNO> 77351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun42.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush İsrail'in bir an önce çekilmesini bekliyor 
</HEADLINE>
<TEXT>

     ABD Başkanı George Bush'un, İsrail'in Filistin bölgelerinden gecikmeden çekilmesi yönündeki çağrısının yerine getirilmesini beklediği bildirildi. 
     Beyaz Saray sözcüsü Ari Fleischer, Bush'u Connecticut'a götüren Air Force One uçağında gazetecilere yaptığı açıklamada, ''Başkan'ın, tarafların hala sorumlulukları olduğuna inandığını ve hala sonuç beklediğini'' söyledi. 
     Sözcü, İsrail'in sorumluluklarının Filistin bölgelerinden çekilmek olduğunu ve bunu ''şimdi yapması'' gerektiğini kaydetti. 
     Beyaz Saray sözcüsü, Arapların sorumluluklarının da, devlet adamlığı gereği terörizmi kınamak, teröristlere yardımı durdurmak ve Yahudilere karşı nefret olarak nitelendirdiği medya tahrikine son vermek olduğunu belirtti. 
     
     Petrol fiyatlarının artması 
     Bu arada, ABD'nin, artan petrol fiyatlarını karşılayabilmek için çeşitli seçenekleri masada tuttuğu bildirildi. 
     Beyaz Saray sözcüsü Ari Fleischer, tüm seçeneklerin masada olduğunu, piyasaları izleyeceklerini belirtti. 
     ABD Başkanı George Bush, Wall Street Journal'a verdiği demeçte, Irak'ın 30 gün için petrol ihracatını durdurmasının fiyat artışı sorununu daha da kötüleştirmesi halinde, ''acıyı hafifletmek için'' bir dizi seçeneği göz önünde bulundurmaya hazır olduğunu söylemişti. 
     






</TEXT>
</DOC>
