<DOC>
<DOCNO> 93456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun15.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsanevi caz basçısı Ray Brown öldü 
</HEADLINE>
<TEXT>

     Dizzy Gillespie, Charlie Parker ve eski eşi Ella Fitzgerald gibi cazın devleriyle birlikte çalan ünlü basçı Ray Brown 75 yaşında öldü. 
     Brown'ın arkadaşı John Clayton, ünlü basçının, çıktığı turnenin ABD ayağını tamamlayacağı Indianapolis'te uykusunda öldüğünü söyledi. 
     Kariyerine 1940'larda başlayan, cazın Altın Çağı'nda Gillespie, Parker ve Bud Powell gibi ünlü isimlerle çalan Brown, 1952'de ünlü caz grubu Oscar Peterson Üçlüsü'nün kurucularından oldu. Brown, 4 yıl evli kaldığı caz efsanesi Ella Fitzgerald'ın müzik yönetmenliğini üstlendi, bu görevi boşandıktan sonra da sürdürdü. 
     Be-Bop türünün de yaratıcılarından olan Brown, 1946'da Gillespie ile bir filmde rol aldı. 1960'ların ortalarında Oscar Peterson Üçlüsü'nden ayrılan Brown, daha sonra L.A. Four grubunun kurucularından oldu. 
     Ünlü basçının ''Something for Lester'' adlı bir solo çalışması da bulunuyor. 
     





</TEXT>
</DOC>
