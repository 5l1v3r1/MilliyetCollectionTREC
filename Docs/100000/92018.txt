<DOC>
<DOCNO> 92018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo08.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikolog gözüyle Dünya Kupası heyecanı... 
</HEADLINE>
<TEXT>

     17. Dünya Kupası'nda A Milli Futbol Takımı'nın yarı finale çıkma sevinci tüm yurtta coşkuyla kutlanırken, çeşitli nedenlerden dolayı yaralanma ve ölüm olaylarının olması üzüntüye neden oldu. 
     Psikiyatrist Doç.Dr.Nüsret Kaya, Türkiye'de insanların yıllardır yaşanan olumsuzluklardan dolayı milli takımın galibiyet sevincinde aşırı tepki verdiğini söyledi. 
     Kaya, insanların yıllardır yaşadığı başarısızlıklardan dolayı başka başarılarla kendini özdeşleştirdiğini vurgulayarak, ''Yıllardır toplumsal olarak başarılara hasretiz. İnsanlar, ekonomik krizden, bireysel anlamda yaşadığı bunalımlardan dolayı bir birikim yapıyor. Milli takımın Dünya Kupası'nda kazandığı başarılar da onlara kurtuluş gibi geldi. İnsanlarımız yaşadıkları başarısızlıkları milli takımın başarısına yönelterek başarı motivasyonu yakalamaya çalıştılar. Bu nedenle aşırı sevinci normal karşılıyorum. Yine de kutlamalar sırasında yaralanma ve ölüm olaylarının yaşanması çok üzücü. Daha dikkatli olmak lazım'' diye konuştu. 
     Milli maçlar sırasında bazı çevrelerin de olayı fazla abarttığını kaydeden Kaya, şöyle konuştu 
     ''Global anlamda genelleme yapılabilir. Ekonomik anlamda sıkıntılar yaşayan toplumların veya ülkelerin insanları, herhangi bir alanda yakalanan başarıda aşırı sevinç gösterebiliyorlar. Arjantin gibi ülkelerde de bu tür aşırı sevinç kutlamaları yapılabiliyor. Ancak ekonomik olarak belli bir refahı tutturmuş ülke insanları daha sakin kutlamalar yapabiliyorlar. Buna ABD ve Almanya örnek gösterilebilir.'' 
     
     ''BREZİLYA MAÇINA DİKKAT'' 
     Doç.Dr.Kaya, A Milli Takımı'nın yarı finalde Brezilya ile yapacağı maça da dikkati çekerek, ''Brezilya maçında özellikle yaşlı insanlarımız kendilerine çok dikkat etmeli'' dedi. 
     Kaya, insanların Brezilya maçını büyük bir heyecanla beklediğini vurgulayarak, ''Yaşlılar, Brezilya maçı öncesinde alışkanlık yapmayan sakinleştirici almalı. Bu şekilde kalplerini koruyabilirler. Ayrıca milli takımın Brezilya'yı yenmesi halinde de kutlamalarda aşırıya kaçılmamalı. Yaşanacak büyük sevinç başkasının acısı olmasın'' diye konuştu. 
     





</TEXT>
</DOC>
