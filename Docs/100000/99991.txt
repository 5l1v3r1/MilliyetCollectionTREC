<DOC>
<DOCNO> 99991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur15.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
6 köy elbirliğiyle 250 yıllık camiyi onarma kararı aldı 
</HEADLINE>
<TEXT>

     Düzce'nin Cumayeri İlçesi'ne bağlı Karadere Köyü'ndeki 250 yıllık ahşap cami, 6 köyün güçbirliği ile onarılacak. 
     Karadere Köyü'nde bulunan 250 yıllık tarihi camiyi, Karadere, Kızılcım, Çelikdere, Üvezbeli, Pazarcık ve Dededüzü köy halkı, topladığı yardımlarla onaracak. 
     Karadere Köyü Muhtarı Şaban Aslan, depremde dahi hasar görmeyen el işlemeli ahşah camiyi onaracak olmanın mutluluğunu yaşadıklarını söyledi. 
     Muhtar Aslan, ilk defa köyler arasında böyle bir yardımlaşmaya şahit olduklarını belirterek, sözlerini şöyle sürdürdü 
     ''Köyümüzde ilk defa çevre köyleri ile birlikte sünnet şöleni düzenledik. Bu sünnette, 6 köyün ileri gelenleri deprem sırasında bile hasar görmeyen 250 yıllık tarihi camimizi onarma kararı aldı. 
     Köylerimiz kurulmadan önce bu tarihi cami varmış. Büyüklerimiz 250 yıllık cami olduğunu söylüyorlar.'' Cumayeri Belediye Başkanı Yakup Keleş de 250 yıllık el yazmalı camiyi onarmak için bir araya gelmenin mutluluğunu yaşadığını belirterek, ''Eğer insan isek her şeyimizi paylaşmalıyız. Çevremizde bulunan herkes elini taşın altına koymalı ve tarihi camimizi onarmalıyız'' dedi. 
     





</TEXT>
</DOC>
