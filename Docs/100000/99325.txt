<DOC>
<DOCNO> 99325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun04.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Irak'a operasyon konusunda henüz bir karar almadık" 
</HEADLINE>
<TEXT>

     ABD Dışişleri Bakanı Colin Powell, Irak'a karşı ne yapacakları konusunda kesinlikle henüz karar almadıklarını belirterek, karar konusunda diğer ülkelere danışacakları sözü verdi. 
     Japonya Dışişleri Bakanlığı'ndan bir yetkilinin açıklamasına göre, Powell Japonya Dışişleri Bakanı Yoriko Kawaguchi ile bugün yaptıkları görüşmede, ABD Başkanı George Bush'un "kesinlikle Irak'a karşı ne yapacağı konusunda bir karar almadığını ve bu konuda kesinlikle diğer ülkelere danışacağını" söyledi. 
     İki bakan, Güneydoğu Asya Ülkeleri Birliği ASEAN bölgesel güvenlik forumu için bulundukları Brunei'de görüştü. 
     Japonya Dışişleri Bakanı Kawaguchi ise görüşmede ABD'nin bu süreçte Birleşmiş Milletler ile birlikte çalışacağını umduklarını söyledi. 
     





</TEXT>
</DOC>
