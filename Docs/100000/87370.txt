<DOC>
<DOCNO> 87370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun08.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bu yaz "bebek patlaması" bekleniyor 
</HEADLINE>
<TEXT>

     ABD'de özellikle New York kentinde hastaneler ve doğumevleri, 11 Eylül terör saldırılarının neden olduğu söylenen ''bebek patlamasına'' hazırlanıyor. 
     New York Long Island Üniversite Hastanesi hekimlerinden Dr. Paul Kastell, ''11 Eylül saldırılarının insanları uykularından uyandırdığını'' söyleyerek, ''New Yorklular'ın İkiz Kuleler'i yanarken gördükten sonra evlerine gittiklerinde, çocuk sahibi olmak için başka neyi beklediklerini birbirlerine sorduklarını'' kaydetti. 
     New York'un ilçelerinden Brooklyn'de bu ay ortasında beklenen doğum oranının geçen yıla göre yüzde 25, çoğunlukla bekarların yaşadığı iş merkezi Manhattan'da da yüzde 15 artacağını söyleyen Dr. 
     Kastell, hastanelerin beklenen ''bebek patlamasına'' hazırlık yaptıklarını belirtti. 
     ''Bebek patlaması'', ülkenin başka bölgelerinde de beklenirken, güneydeki Dallas kentinde bulunan Baylor Hastanesi'nin doğumevinde görevli 5 hamile hemşire de Temmuz ve Ağustos aylarında çocuk sahibi olmayı bekliyor. 
     Bu yaz doğum yapmayı bekleyen Amerikalı anne adayları, ''böylesi bir zamanda neden çocuk sahibi olmayı istedikleri'' sorulduğundaysa, ''birlikteliğe ihtiyaçları bulunduğunu, bir bebeğin 11 Eylül'den sonra çekilen acıları dindireceğini düşündükleri'' yanıtını verirken, bazıları ''yurtsever duygularından ötürü hamile kaldıklarını'' söyledi. 
     İkiz Kuleler'in yıkılmasından 1 ay sonra Manhattan'da geçirdikleri balayında eşi hamile kalan Houston kentinden Christopher Coyne da, doğacak kızlarına New York kentinin ilk harfleri ''NYC''den esinlenerek, ''Nicole Yvette Coyne'' adını vereceklerini belirttiler. 
     





</TEXT>
</DOC>
