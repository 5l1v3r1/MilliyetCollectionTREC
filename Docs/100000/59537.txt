<DOC>
<DOCNO> 59537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/ekonomi/aeko.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK her 15 günde bir icraat yapacak 
</HEADLINE>
<TEXT>

Önümüzdeki dönemden itibaren 15 günde bir yeni düzenlemeleri hayata geçireceklerini söyleyen Doğan Cansızlar, mevzuatın da sadeleştirilerek güncelleştirileceğini kaydetti 
     SONGÜL HATISARU 

     Sermaye piyasası mevzuatını rehabilasyona tabi tutarak güncelleştireceklerini söyleyen Sermaye Piyasası Kurulu SPK Başkanı Doğan Cansızlar, mevzuatı tamamen elden geçirerek işlemlere hız kazandıracaklarını bildirdi. 
     Sermaye piyasası mevzuatının 1980 öncesi kambiyo mevzuatına benzediğini söyleyen Cansızlar, "Öyle teknik ve anlaşılmaz şeyler var ki, onları sadeleştireceğiz, uygulanabilir olanları yürürlükte bırakacağız. Güncelleştireceğiz" dedi. 1980’li yılların başından itibaren uygulamaya konulan bazı ilkelerin artık eskidiğini söyleyen Cansızlar, "Eskiyen konuları ayıklayacağız. Mevzuatı sadeleştirip basit, anlaşılır hale getirmek istiyoruz" dedi. Mevzuat çalışmalarını yürüten iki çalışma grubunun, çalışmalarını mart ayına kadar tamamlamaları ve nisan ayından itibaren değişikliklerin hayata geçirilmesi bekleniyor. 
     
     Ortak akıl egemen kılınacak 
     SPK, geçtiğimiz günlerde düzenlediği arama konferansından çıkan sonuçları uygulamaya dönüştürebilmek için kolları sıvadı. Sermaye piyasasının aktörlerini biraraya getirerek Ankara Kızılcahamam’da iki gün boyunca yaptıkları beyin fırtınasından çıkan ortak aklı değerlendirmeye çalıştıklarını söyleyen Cansızlar, şöyle devam etti 
     "Çalışma grupları oluşturduk. Arama konferansında belirlenen ilkeler var. Üzerinde mutabık kalınan konuları nasıl hayata geçirebiliriz sorusunun cevabını arıyoruz. Bunların bir bölümü orta ve uzun vadede hayata geçirilecek konular. Bunlarla ilgili tebliğ ve yönetmelik değişiklikleri üzerinde de çalışıyoruz." 
     
     Vizyon oluşturulacak 
     Gereken konuları ayrıştırıp, gerekenleri de birleştirerek sermaye piyasasının vizyonunun oluşturulacağını söyleyen Cansızlar, "Kanun taslakları olabilir, yeni yönetmelik, tebliğlere yönelik çalışmalara altyapı sağlayacak önemli bir ortak aklın oluştuğunu görüyoruz. Bunları ciddi bir değerlendirmeye tutuyoruz. Sektörün dileklerini göz önünde bulundurarak çalışmaları yönlendiriyoruz. Önümüzdeki günlerde yeni düzenlemelere hazırlanıyoruz" şeklinde konuştu. 
     Sermaye piyasasında bürokrasiyi en aza indirgemeyi hedeflediklerini söyleyen Cansızlar, önümüzdeki günlerde halka arz ve sermaye artırımı düzenlemelerinde yenilik yapacaklarının sinyalini de verdi. 
     
     Kurul yeni yıla hızlı başlıyor 
     Aracı Kuruluşlar Birliği’nde sektörün talepleri doğrultusunda orta yolun bulunduğunu söyleyen Cansızlar, Birlik’te kararların oy birliğiyle alınacağını dünyada da uygulamaların bu yönde olduğunu belirtti. Vadeli İşlemler Piyasası ve Yatırımcıları Koruma Fonu’nun ajandalarında olduğunu söyleyen Cansızlar, hazırlıkların yapıldığını kaydetti. Cansızlar, "Kanunda öngörülen tüm düzenlemeleri önümüzdeki yılın takvimine aldım" dedi. Banka borsazedelerin durumuyla ilgili olarak, iyi niyetle çözüm önerilerini araştırdıklarını söyleyen Cansızlar, "Ancak, bu konu daha üst düzeyde, mesela Bankalar Kanunu, TTK gibi kanunlarda değişiklik gerektiriyor" dedi. Cansızlar, Merkezi Kayıt Kuruluşu ve lisanslama merkezinin kuruluş çalışmalarının kısa bir sürede sonuçlandırılacağını söyledi. 
     
İç borç stokunun vadesi kısaldı      İç borç stokunun vadesi 2000 yılında, 1999 yılına göre daha kısa vadeli olarak borçlanılması nedeniyle 78 gün kısaldı. Borçlanma ve stokun ortalama vadesindeki kısalmanın nispeten bu yılın ilk üç ayında da devam edeceği belirtiliyor. Hazine 2000 yılında nakit ve nakit dışı borçlanmalarının tümünü ortalama 14 ay vadeyle gerçekleştirdi. 
     Borçlanmanın ortalama vadesi 1999 yılına göre yaklaşık 144 gün kısaldı. 2000 yılında Hazine, nakit ve nakit dışı tahvil ve bono yoluyla toplam 28 katrilyon 53.2 trilyon liralık borçlanmaya gitti. Bu borçlanmanın yüzde 80’ini oluşturan 22 katrilyon 574 trilyon liralık bölümü nakit ve nakit dışı bonolarla gerçekleştirildi. 19.7 katrilyon liraya ulaşan nakit tahvil borçlanmalarının ortalama vadesi 16.8 ay, 2.9 katrilyon liralık nakit dışı tahvil borçlanmalarının ortalama vadesi ise 12.7 ay olarak gerçekleşti. Böylece, nakit ve nakit dışı tahvil borçlanmalarının ortalama vadesi 16.3 ay düzeyinde oluştu. ANKA      
     
2 katrilyonluk menkul ihracı      Geride bıraktığımız 2000 yılında ihraç edilen menkul kıymetlerin tutarı 2 katrilyon liraya yaklaştı. SPK verilerine göre, 2000 yılında 468 adet hisse senedi, yatırım fonu katılma belgesi, tahvil ile banka bonosu ihraç talebi kayda alındı. Bu menkul kıymetlerin toplam tutarının 1 katrilyon 893.1 trilyon lirayı bulduğu belirlendi. İhraçların en büyük bölümünü hisse senetleri oluşturdu. 2000 yılında kayda alınan 256 hisse senedi ihracının nominal olarak toplam tutarı 1 katrilyon 340.5 trilyon lira düzeyinde gerçekleşti. İhraç edilen 208 yatırım fonu katılma belgesinin nominal tutarı 529.2 trilyon lira oldu. Bu katılma belgelerinin 22 Aralık’a kadar olan dönemdeki piyasa değerinin 2 katrilyon 901.2 trilyon lira olduğu belirlendi. 
     2000’de gerçekleştirilen iki tahvil ihracının toplam tutarı 8 milyon dolar, iki banka bonosu ihracının toplam tutarı da 1 trilyon ve 25 milyon dolar düzeyinde oluştu. ANKA      
     


 EKONOMİ 

















</TEXT>
</DOC>
