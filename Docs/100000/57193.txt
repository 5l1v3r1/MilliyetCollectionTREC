<DOC>
<DOCNO> 57193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/soneko08.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Salatalık ve kabak fiyatları geçen ay aldı başını gitti... 
</HEADLINE>
<TEXT>

     Salatalık ve kabak son bir ayda gelen yüzde 450 ve yüzde 1000'lik artışlarla, sofralar yerine vitrinleri süslemeye başladı. 
     Kayseri Yaş sebze ve meyve Komisyoncuları Derneği başkanı Mustafa Yücel'den alınan bilgiye göre, Mersin'de şiddetli yağışlar ve selin seralara verdiği zarar sonrası ilk olarak 1 milyon 200, ardından 1.5 milyon liraya çıkan salatalık fiyatı 1 milyon 875 
     liradan satılmaya başlandı. 
     Salatalığın tanesinin tüketiciye 250 bin liraya ulaştığını, bir ay önce bir kilo salatalığın 400 bin lira olduğunu anımsatan Yücel, salatalığa oranla sofralara biraz daha az giren kabaktaki artışın ise yüzde 1000 olduğunu bildirdi. 
     Yücel, bir ay önce 200 bin liradan alıcı bulan kabağın, şimdi 2 milyon 150 bin liradan satışa sunulduğunu belirtirken, ''salatalığın hal çıkış fiyatı 1 milyon 400 bin lira. Artışlar tamamen selden kaynaklanıyor. Salatalık ve kabak adeta tropik ürün oldular'' dedi. 
     
     DOMATES UCUZLADI 
     Yücel, buna karşılık domates fiyatının düştüğünü, genellikle cam seralarda üretildiği için selden zarar görmeyen domatesin toptan fiyatının kiloda 900 bin liradan 400 bin liraya gerilediğini söyledi. 
     






</TEXT>
</DOC>
