<DOC>
<DOCNO> 80360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko16.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyak'ın 2001 karı 594 trilyon lira... 
</HEADLINE>
<TEXT>

     Oyak, 40. yılını kutladığı 2001 yılında, karını yaklaşık 3'e katlayarak 594 trilyon liraya yükseltti. 
     Oyak iştiraklerinin 2001 yılı sonu toplam varlıkları 5 katrilyon 154 trilyon lira olarak gerçekleşti. Özkaynakları 1 katrilyon 268 
     trilyon liraya ulaştı. Finansal şirketlerin toplam işlem hacimleri 18 katrilyon 746 trilyon liraya, üretim ve pazarla şirketlerinin toplam satışları 3 katrilyon 4 trilyon liraya yükseldi. İştiraklarin toplam vergi öncesi karları 636 trilyon lira oldu. İştirakler toplam 306 trilyon lira vergi ödediler. Toplam ihracatları ise 1 milyar dolara yaklaştı. Oyakbank Genel Müdürlüğü Binası'nda düzenlenen basın toplantısında konuşan Oyak Yönetim Kurulu Başkanı Emekli Korgeneral Selçuk Saka, 594 trilyon liralık karın 242 trilyon liralık bölümünü finansal faaliyetlerden, 282 trilyon liralık bölümünü iştiraklerden ve 71 trilyon liralık bölümünün de diğer faaliyetlerden kaynaklandığını söyledi. Saka, ''Finansal faaliyet gelirleri bir önceki yıla göre 1.5 kat, iştirak gelirleri ise 2.5 kat arttı. Oyak elde ettiği bu gelirin tamamını sayıları 193 bine ulaşan üyelerine dağıtma kararı aldı. Üyelere 2001 yılında sağlanan nema oranı yüzde 95 oldu'' diye konuştu. Türkiye'nin ekonomik krizden geçtiği 2001 yılında, Oyak'ın dünya çapında önemli bir kar rakamına ulaşmasında doğru stratejilerin uygulanmasının etkili olduğunu vurgulayan Saka, 2000 yılında uygulamaya konulan grup şirketlerinin yeniden yapılanmasının kısa sürede meyvelerini verdiğini kaydetti. Selçuk Saka, Oyak'ın geçen yıl Sümerbank'ı satın aldığını ve bu yılın başında Oyakbank'la birleştirildiğini hatırlatırken, birleşmenin Oyakbank'ı aktif büyüklüğü açısından Türkiye'nin en büyük bankalarından biri haline getirdiğini dile getirdi. Saka, Sümerbank'ın satın alınmasıyla birlikte YADAŞ Bilgisayar ve Yazılım'ın da Oyak bünyesine geçtiğini, Oyak Teknoloji adını alan şirketin Oyak iştiraklerini teknoloji çözüm ve entegrasyon ortağı olarak görev yapmak ve iştirak şirketlerinin teknoloji ihtiyaçlarına etkin bir şekilde cevap vermek üzere yeniden yapılandırıldığını anlattı. Finans sektöründeki bir gelişmenin de, Yaşar Yatırım'ın satın alınması olduğunu hatırlatan Saka, Yaşar Yatırım'ın yıl sonunda Oyak Menkul Değerler ile birleştirildiğini, birleşme sonrası şirket faaliyetlerinin Oyak Yatırım ve Menkul Değerler ünvanı ile sürdürmeye başladığını anımsattı. Saka, geçen yıl ayrıca Tukaş'ın sektör lideri olma ve pazar payını artırmaya yönelik çalışmalar kapsamında Balıkesir Manyas'da bulunan 2 fabrikayı satın aldığını, bu 2 fabrikayla birlikte domates salçası üretim kapasitesinin yüzde 164, toplam üretim kapasitesinin ise yüzde 55 oranında arttığını kaydetti. Aralarında Sümerbank'ın da bulunduğu 26 iştirakin, 2001 yılında Oyak karının 282 trilyon liralık bölümünü sağladığını, böylece iştirak gelirlerinin bir önceki yıla göre 2.5 kat arttığını belirten Saka, Oyak'ın finansal gelirleri, iştirak gelirleri ve diğer gelirlerden oluşan toplam 594 trilyon liralık karın tamamını sayıları 193 bine ulaşan üyelerine dağıtma kararı aldığını açıkladı. Saka, finans, çimento, otomotiv, gıda ve hizmet sektöründe faaliyet gösteren 8'i halka açık olan iştiraklerinde 2001 yılında 16 bin 500 kişinin istihdam edildiğini belirterek, şunları kaydetti ''Oyak iştiraklerinin 2001 yılı sonu toplam varlıkları 5 katrilyon 154 trilyon lira olarak gerçekleşti. Özkaynakları 1 katrilyon 268 trilyon liraya ulaştı. Finansal şirketlerin toplam işlem hacimleri 18 katrilyon 746 trilyon liraya, üretim ve pazarla şirketlerinin toplam satışları 3 katrilyon 4 trilyon liraya yükseldi. İştiraklarin toplam vergi öncesi karları 636 trilyon lira oldu. İştirakler toplam 306 trilyon lira vergi ödediler. Toplam ihracatları ise 1 milyar dolara yaklaştı.'' 
     





</TEXT>
</DOC>
