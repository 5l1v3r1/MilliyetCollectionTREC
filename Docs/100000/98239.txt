<DOC>
<DOCNO> 98239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/dunya/adun.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye uyandırdı 
</HEADLINE>
<TEXT>

Washington Times, Türk askeri istihbarat birimlerinin Irak’ın atom bombası imal etme çalışmalarıyla ilgili çok hassas bilgileri ABD’ye aktardığını yazdı 
     SEMA EMİROĞLU New York 

     Türk askeri istihbarat birimleri, Irak hakkında çok önemli bir istihbarat bilgisine ulaşarak CIA gibi dev bütçesi olan ABD istihbarat örgütlerini atlattı. Türkiye’nin bu yıl başında müttefiği Washington’a aktardığı "Saddam Hüseyin nükleer bomba yapıyor" şeklindeki istihbarat bilgisi doğru çıktı. Amerikan istihbarat kaynaklarına yakınlığıyla bilinen Washington Times gazetesi dün verdiği bir haberde, Irak hükümetinin nükleer silah yapımında kullanılan çok özel bir teçhizat satın almaya çalıştığını bildirdi. 
     Amerikan istihbarat raporlarını gören yönetim yetkililerine dayanan gazete, Irak’ın gizli nükleer silah programı için malzeme alımıyla görevli kişilerin, nükleer bomba yapımının ana bileşenlerden biri olan paslanmaz çelik tüpler satın almaya çalışırken tespit edildiğini kaydetti. Çelik tüpler radyoaktif uranyumu zenginleştirmede kullanılıyor. 
     Üst düzey bir yönetim yetkilisi, Irak’ın paslanmaz çelik tüp satın alma çabalarını rahatsız edici bir gelişme olarak değerlendirerek, "Şu ana kadar bu malzemeyi edinmeye çalıştıklarını, ancak başarılı olamadıklarını biliyoruz" dedi. Başka bir yetkili de, Irak’ın nükleer silah edinmeye çalıştığını gösteren başka kanıtların da bulunduğunu söyledi. Washington Times, bu yıl başında Türk askeri istihbaratının, Irak’ın nükleer silah yapımında çok önemli bir rolü olan en az bir cihaza sahip olduğunu ABD Savunma Bakanlığı Pentagon’a ilettiğini bildirdi. 
     
Saddam karşıtı hükümet ertelendi      LONDRA Milliyet 

     Irak dışındaki muhalif asker ve sivil grupları bir araya getiren ve kendilerini ’Irak Yurtseverler Hareketi’’ olarak adlandıran grup, sürgünde geçici Irak hükümeti oluşturmayı bir süre erteledi. 
     Londra’da toplanan grup içinde yer alan Irak Ulusal Kongresi Sözcüsü, yaptığı açıklamada, yeni oluşuma katılacak yeni bazı muhalif grupların olduğunu ve hükümet ilanının bunların görüşleri alındıktan sonra ileri bir tarihte yapılacağını bildirdi. 
     Iraklı rejim muhalifleri, Saddam’ın olası bir ABD harekatı ile devrilmesi halinde, geçici hükümetin son derece önemli boşluğu doldurabileceğine işaret ediyorlar. 
     
Cem Özdemir politikayı bıraktı      MEHMET AKTAN Berlin 

     Alman Yeşiller Partisi’nin Türk kökenli milletvekili Cem Özdemir, halkla ilişkiler şirketi sahibi Moritz Hunzirger’den aldığı 80 bin marklık ucuz kredi skandalının ardından başka iddiaların da gündeme gelmesiyle, partisinin İç Politika sözcülüğünü ve politikayı bıraktığını açıkladı. 
     Berlin’de dün basın toplantısı düzenleyen Özdemir, "Seçim kampanyasında şahsıma yapılacak saldırılar, benim parti hedeflerimi savunmamı etkileyecektir. Bana güven duyan insanlardan, verdiğim bu karardan ötürü anlayış rica ediyorum" dedi. 
     Yeni suçlamalara göre, Özdemir resmi hizmetle yaptığı uçuşlar sayesinde ilgili havayolu şirketlerinin belli uçuş sayısına göre verdiği bedava biletleri, özel amaçlar için kullanmış. 
     Uzun yıllar Yeşiller Partisi’nde görev yapan Özdemir, 1994 genel seçimlerinde Federal Parlamento’ya milletvekili seçildi. Böylece aynı seçimi kazanan Sosyal Demokrat Leyla Onur’la birlikte, Almanya tarihinde Federal Meclis’e ilk kez giren Türk kökenli milletvekillerinden olmuştu. 
     



 DÜNYA 












</TEXT>
</DOC>
