<DOC>
<DOCNO> 65358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/yazar/kohen.html </URL>
<DATE> 2002/02/01/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yeni Bush doktrini 
</HEADLINE>
<TEXT>

     Eğer yeni Bush doktrininin Irak'la ilgili bölümü, "New York Times" yazarı William Safire'in dün belirttiği hedefi içeriyorsa, yandık 
     Başkan Bush'un Kongre'deki konuşmasını yorumlayan ünlü "şahin" yazar, bakın ne yazıyor "Eğer Bush sözlerini uygulamaya koyarsa, Irak'la ilgili bir felaketi önlemiş olacaktır. ABD Kuzey Irak'taki 70 bin Kürt savaşçısına ve güneydeki Şii güçlere silah ve para, ayrıca hava desteği sağlayacaktır. Eminim ki, Washington'da son olarak varılan anlaşmaya göre, Türk tank birlikleri ve Amerikan özel güçleri, Bağdat'a doğru harekete geçecektir. Saddam, Bin Ladin ve Molla Ömer gibi kaçacaktır. Iraklılar kurtarıcılarını alkışlayacak ve Arap dünyasını demokrasiye götürecektir... Bu bir hayal değil. Bu, önceki gün ilan edilen bush doktrininin içerdiği aksiyondur"... 
     
     GERÇEKTEN Bush doktrini böyle bir aksiyonu mu öngörüyor 
     Önce Başkan'ın Kongre'de dakikalarca alkışlanan uzun konuşmasının Irak - ve ona eklediği İran ve Kuzey Kore - hakkında neler söylediğini anımsatalım. 
     Bush önce terörizmden, bunun ABD ve diğer ülkeler için yarattığı tehlikeden ve buna karşı ABD'nin savaşma kararlılığından söz etti. Bu bölüm, aslında Başkan'ın 11 Eylül'den sonra çizdiği stratejiye uygun. Ancak Kongre'deki konuşma, "Bush doktrini"ni daha genişletiyor. Hedef artık sadece uluslararası terörizm ve ona destek olanlar değil. Kitle imha silahları biyolojik, kimyasal, hatta nükleer üreten veya geliştirme aşamasında bulunan ülkeler de aynı tehdit listesine dahil ediliyor. 
     Bush bununla ilgili üç ülke sayıyor Irak, İran, Kuzey Kore. Ve onlardan "şer ekseni" olarak söz ediyor. İlginçtir Clinton döneminde bu ülkeler için "rogue" yani külhani, başıboş terimi kullanılıyordu. Bush, üçüncü bir sepete koyuyor ve bir "şer ekseni" tanımını yapıyor. Kullandığı "axis" sözcüğü ise İkinci Dünya Savaşı'nda "mihver devletleri" diye bilinen Almanya - İtalya - Japonya eksenini anımsatıyor En azından Bush'un "şer ekseni"ni, eski Nazi - Faşist mihveri kadar tehlikeli gördüğü açık... 
     
     YENİ "Bush doktrini" bu kötülüklere karşı neler yapılacağı hakkında bir fikir veriyor. Belki William Safire'in speküle ettiği kadar değil, ama Bush yönetiminin, bu ülkelerin kitle imha silahları yeteneğini ortadan kaldırmak istediği kesin. 
     Bush'a yakın çevrelerin söylediğine göre, bu ülkelerin "yola gelmesi" için, her çeşit yönteme başvurulacak. Başta diplomatik baskılar, ekonomik yaptırımlar... Bu fayda etmezse, askeri aksiyon... 
     Bunun için Bush bir zaman limiti koymuyor. Bunun çok uzun bir savaş olacağını söylüyor. Ve hamasi sözlerle Amerikan kamuoyunu böyle bir savaş olasılığına ve heyecanına hazırlıyor... 
     
     AMERİKALILAR, liderlerinin söylediklerinden hoşlanmış ve cesaretlenmiş olabilirler. Ama uluslararası camianın tepkisi çok farklı, hatta buna aykırı. 
     Irak, İran ve Kuzey Kore'nin Bush'a çatması doğal. Ama ABD'nin yakın dostları da doğrusu bu yeni doktrinden rahatsızlık, hatta kaygı duyuyor. 
     Örneğin Kuzey Kore ile barışma süreci içinde bulunan Güney Kore, Bush'un konuşmasına ters tepki gösterdi. Uzakdoğu'dan Avrupa'ya kadar pek çok ülke, bu doktrini tehlikeli buluyor. Batı basını Bush'u bütün dünyayı karşısına alan, kendi başına hareket eden bir "şerif" gibi görüyor 
     Evet, yeni Bush doktrini böyle bir izlenim veriyor. 
     ABD'nin bu doktrini nasıl, ne zaman uygulamaya koyacağı belli değil. Ama hedef artık apaçık... 
     
     







Yine hukuk... 


Rüzgar gülü... 


Durmuş'un mektubu 


Yıldızı parlayanlar Milliyetçi duyguyla bayrak sevgisi... 


TV programı öneriyorum 


Gençlerin üniversite kaygısı 


Teknoloji krizden çıkışa yardım edebilir mi 


Yeni Bush doktrini 


Uluslararası bir davadan çıkan dersler 


Misafirin hası... 


Siyasal İslam Amerika ve Türkiye 


O yılan bir gün seni de sokar 


Kapalı kapılar ardında Erdoğan 


Irak'a ihracat hem kolay hem zor 


Erkek ne zaman erkek olur 


Sokaklar işsizlerle doldu 


</TEXT>
</DOC>
