<DOC>
<DOCNO> 50928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo03.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Fenerbahçe karşısında iyi oynayamadık" 
</HEADLINE>
<TEXT>

     Gaziantepspor Kulübü Başkanı Celal Doğan, 2-0 yenilgileriyle sona eren Fenerbahçe karşılaşmasında, Türkiye'ye sporda centilmenliğin örneğini gösterdiklerini söyledi. 
     Celal Doğan, yaptığı açıklamada, son 4 karşılaşmalarını kazanan 2 takım arasındaki karşılaşmanın çok çekişmeli geçtiğini, ancak daha iyi oynayan Fenerbahçe'nin kazandığını bildirdi. 
     Fenerbahçe karşılaşmasında iyi futbol oynayamadıklarını ve gerçek güçlerini sahaya yansıtamadıklarını ifade eden Doğan, ''Son 4 karşılaşmayı kazanarak 4'te 4 yapmıştık. Elbette 5'te 5 daha iyi olurdu, ama olmadı'' dedi. 
     Fenerbahçe karşılaşmasının sonucundan çok, taraftarların centilmence tutumu noktası üzerinde durduğunu kaydeden Doğan, ''Gaziantepspor taraftarları örnek oldu. Türkiye, Gaziantepspor taraftarlarını örnek almalı. Spor karşılaşması, ancak bu kadar centilmence izlenirdi'' diye konuştu. 
     Doğan, Gaziantepspor'un sahasında rakibine 7 sezondan beri ilk kez yenilmesini ise, ''Herşeyin bir ilki vardır, olaya öyle bakmak gerekir'' sözleriyle değerlendirdi. 
     






</TEXT>
</DOC>
