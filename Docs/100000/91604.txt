<DOC>
<DOCNO> 91604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo24.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstarbul'da Ortega izdihamı... Arjantinli oyuncu panik oldu.. 
</HEADLINE>
<TEXT>

     Fenerbahçe'nin yeni transferi Ariel Ortega'yı karşılamak için Atatürk Havalimanı'na gelen taraftarların yoğun ilgisi nedeniyle büyük bir izdiham yaşandı. 
     Milano'dan Fenerbahçeli yöneticiler Murat Özaydınlı ve Ali Yıldırım ile birlikte İstanbul'a gelen Ortega, havalimanında sarı-lacivertli taraftarların yarattığı izdiham nedeniyle ezilme tehlikesi geçirdi. 
     Ortega ve menajerleri, ezilme tehlikesi sırasında büyük bir panik yaşadı. 
     Arjantinli futbolcuyu taşıyan uçağın alana inmesiyle birlikte büyük coşku yaşayan Fenerbahçeli taraftarlar, Ortega'nın aprondan çıkmasını beklemeden polis barikatını aşıp aprona girdiler. 
     Ortega'yı görmek ve ona forma giydirmek için çaba sarfeden taraftarlar, Arjantinli yıldıza büyük bir panik yaşatırken, yöneticiler ve güvenlik güçleri, taraftarların çılgınlığını önlemekte güçlük çekti. 
     Büyük bir kalabalığın içinden zor da olsa taraftarların arasından geçirilerek dış hatlar terminalinden dışarıya çıkarılabilen Ariel Ortega, yönetici Ali Yıldırım'ın arabasına bindirilerek İstanbul'da 2 gün süreyle kalacağı Beylerbeyi'ndeki Bosphorus Palace Oteli'ne götürüldü. 
     Arjatinli futbocuyla birlikte beraberinde sekreteri ve 2 menajeri de İstanbul'a geldi. 
     Bu arada sarı-lacivertli taraftarlar, ünlü futbolcunun gelişinden yaklaşık 2 saat öncesinde havalimanına gelirken, alanda yaptıkları tezarühatlarla büyük bir coşku yaşadı. 
     Fenerbahçe ile yarın resmi sözleşme imzalayacak olan Ortega, Bosphorus Palace Oteli'ne yerleştikten sonra Özel Acıbadem Hastanesi'nde sağlık kontrolünden geçecek. 
     Öte yandan Fenerbahçe Kulübü, Ortega'nın güvenliğinin sağlanması için havaalanına 2 özel koruma getirmesine karşın korumalar, yaşanan izdiham nedeniyle görevlerini güçlükle yerine getirdi. 
     

     
</TEXT>
</DOC>
