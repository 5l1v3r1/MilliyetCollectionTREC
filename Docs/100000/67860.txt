<DOC>
<DOCNO> 67860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo17.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA temsilcisi "İnsanlar hayvanlar gibi telörgülerle çevrilmemeli" 
</HEADLINE>
<TEXT>

     Avrupa Futbol Federasyonları Birliği'nin UEFA düzenlediği ''Takımların Profesyonel Yönetimi'' konulu seminer, İstanbul'da başladı. 
     UEFA Stat ve Güvenlik Komitesi Başkanı Ernie Walker taraftarların karşılaşmayı güvenli bir biçimde izlemelerinin ve kendilerini güvende hissetmelerinin önemine değindi. 
     Statların kapasitelerinin hiçbir biçimde aşılmamasının gerektiğini ifade eden Walker, UEFA olarak statlarda tel örgü ve kafeslere karşı olduklarını söyledi. 
     Walker, ''İnsanlar, hayvanlar gibi tel örgülerin, kafeslerin arkasına konmamalı. İngiltere'de çok sayıda fanatik taraftar bulunmasına karşın bu uygulamadan vazgeçildi ve 10 yılda yalnızca 1-2 taraftar sahaya girdi. Bu kültürün verilmesi gerekir. Ayrıca, sahaya girenleri gözlem altına almak da caydırıcı bir unsur olarak kullanılabilir'' diye konuştu. 
     Walker ayrıca, İngiltere ile Türkiye arasında yapılacak Avrupa Şampiyonası Eleme Grubu maçında olay çıkacağını tahmin etmediğini belirtirken, ''İngilizler'in güvenlik birimleri bu konularda oldukça deneyimli. Herhangi bir olay çıkacağından endişemiz yok'' dedi. 
     Walker, Galatasaray'ın UEFA'nın isteklerini karşılama sözünü verdiğini, Fenerbahçe'nin de stadını yaptığını ve Türkiye'de sorun yaşamadıklarını anlattı. 
     UEFA Medya Uzmanı Frits Ahlstrom ise, statların yapılması sırasında kulüplerin UEFA'ya danışmalarının kendileri yararına olacağına değinerek, ''Bir gün Avrupa Şampiyonlar Ligi'nde oynayabilirsiniz. Statlarınızı bizim kurallarımıza göre yaparsanız, başınız ileride ağrımaz'' dedi. 
     






</TEXT>
</DOC>
