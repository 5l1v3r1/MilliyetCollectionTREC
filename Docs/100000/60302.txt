<DOC>
<DOCNO> 60302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/siyaset/siy02.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus sayımında hayali olarak yazılmışlar 
</HEADLINE>
<TEXT>
3 milyon 600 bin kişi hem var, hem yok 
Devlet Bakanı Tunca Toskay sayım sonucunda iç göç nedeniyle 12 milletvekili kayması olabileceğini söyledi 
     ANKARA Milliyet 

     Genel Nüfus Sayımı’na, hayali nüfus sayımı skandalı damgasını vurdu. Yaklaşık 3 milyon 600 bin kişi, olmayan sokaklarda, arsa, inşaat, depo, ahır ve samanlıklarda hayali olarak nüfusa yazıldı. Devlet Bakanı Tunca Toskay, hayali yazım nedeniyle sonuçların açıklanmasının geciktiğini belirtti. 
     Devlet Bakanı Tunca Toskay, dün düzenlediği basın toplantısında, 2000 Genel Nüfus Sayımı’nın geçici sonuçlarını açıkladı. Türkiye’nin nüfusunun 67 milyon 844 bin 903 olduğunu belirten Toskay, nüfus sayımı sonucunda iç göç nedeniyle 12 milletvekili kayması olabileceğini kaydetti. 
     Toskay, 73 ilde 3 milyon 600 bin kişinin hayali yazıldığının saptandığını, sonuçların açıklamasının 15 ay geciktiğini vurguladı. Hayali yazım nedeniyle kontrol için 535 milyar lira harcandığını dile getiren Toskay, hayali yazımların belediyelerin İller Bankası’ndan aldıkları payın yükseltilmesi ve köy statüsündeki yerleşim yerlerinin belediye olma çabası nedeniyle yapıldığını belirtti. 
     

</TEXT>
</DOC>
