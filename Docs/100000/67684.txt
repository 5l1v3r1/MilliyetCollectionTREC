<DOC>
<DOCNO> 67684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur12.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Borçlanma krizini geride bıraktık" 
</HEADLINE>
<TEXT>

     Devlet Bakanı Kemal Derviş, içerde yaratılan tasarrufla, dışardan bulunan kaynak bir araya gelince Kasım-Aralık ayından itibaren borçlanma krizinin geride bırakıldığını, büyük ölçüde atlatıldığını bildirdi. 
     TBMM Plan ve Bütçe Komisyonu'nda, Kamu Finansmanı ve Borç Yönetiminin Düzenlenmesi Hakkındaki Yasa Tasarısı'nın görüşmelerine başlandı. 
     Devlet Bakanı Kemal Derviş, sunuş konuşmasında, tasarının Türkiye'deki ekonomiye temel oluşturan yeni düzenlemeler dizisi içinde önemli bir yeri olduğunu söyledi. 
     2001 yılında Türk ekonomisinin geleceğine yönelik çok önemli 
     çalışmalar yapıldığını kaydeden Derviş, ülkeyi daha güçlü ve daha şeffaf bir ekonomik yapıya götüren yolda epey mesafe katedildiğini kaydetti. 
     2001 yılında yaşanan sıkıntıların temelinde kamu finansmanının 
     bozulmasının yattığını belirten Derviş, ''90'lı yıllarda giderek bozulan bir kamu finansmanının bedelini, ülkemiz en başta dar gelirliler olmak üzere 2001 yılında ödedi'' dedi. 
     
     Ölçüsünü kaçırırsanız 
     Derviş, kamu finansmanının ''vergi ve borçlanma'' gibi iki önemli ayağı olduğunu ifade etti. 
     Aile, işletme ya da devlette geliri arttırmak için bir miktar borçlanmanın hiçbir sakıncası bulunmadığını belirten Bakan Derviş, ''Hiç yapılamaz, demek doğru değildir, fakat ölçüsünü kaçırırsanız mutlaka sıkıntı yaratır'' dedi. 
     Kamu finansmanını sağlıklı biçimde götürmenin en önemli işlerden bir tanesi olduğunu bildiren Bakan Derviş, sözlerini şöyle sürdürdü 
     ''Geçmişte özellikle 90'lı yılların ikinci yarısında ülkeye tamamen yansımayan borçlanmanın bir kısmını kamu bankaları gerçekleştirdi, bir kısmı özel bankaların sağlıksız yapısı içinde birikti ve 2001 yılındaki bunalım ve borç sıçraması bankacılık sektöründeki yarı gizli borcun ortaya çıkması ve ister istemez Devletin, Hazine'nin borcu haline gelmesinden kaynaklandı. Bu bunalım sonunda net kamu borcunun milli gelire oranı yüzde 90 kadar yüksek bir düzeye dayandı. Vadesi de kısaydı, dolayısıyla çok ciddi bir durumla karşı karşıya kaldık.'' 
     
     Atlattık... 
     Bütün olumsuzlukların henüz ülkenin üzerinden atılamadığını, ancak faiz dışı fazlayı, gelirleri arttırarak, harcamayı düşürerek, Türkiye'nin bir fazla yarattığını bildiren Derviş, böylece güvenin yeniden oluşturulduğunu anlattı. 
     Derviş, piyasadan pahalı ve kısa vadeli borçlanma yerine uluslararası kuruluşlardan uygun koşullarda ve orta vadeli borç bulunduğunu anımsatarak, ''İçerde yaratılan tasarrufla dışardan bulabildiğimiz kaynak bir araya gelince Kasım-Aralık ayından itibaren borçlanma krizini geride bırakabildik, büyük ölçüde atlattık'' dedi. 
     
     Tasarı ne getiriyor 
     Tasarının bu tür olumsuzlukları bir daha yaşamamak için ileriye dönük düzenlemeler içerdiğini bildiren Derviş, bununla dağınık yapıdaki borçlanmanın bütünleştirici bir yapıya kavuşturulmasının amaçlandığını söyledi. 
     Derviş, tasarıyla özel tertip iç borçlanma senetlerinin ancak ilgili yıl bütçe yasalarında yeterli ödenek olması kaydıyla ikraz edilmesine ilişkin yeni bir düzenleme getirildiğini anlattı. 
     Bakan ve Müsteşarlığın borçlanma ilgili yetkilerinin daha net olarak düzenlendiğini kaydeden Derviş, tasarı ile Hazine garantileri konusunda önemli yenilikler yapıldığını, yap-işlet-devret projeleri ile kaçamak harcamaya gidilmesinin önüne geçecek tedbirlere yer verildiğini ifade etti. 
     Hazine Müsteşarlığı'nın yıl içinde yapabileceği borçlanmanın bütçedeki rakamlarla sınırlandırıldığını da belirten Derviş, ek bütçe yapılsa bile borçlanmada limitin ötesine gidilemeyeceğini söyledi. 
     Derviş, Merkez Bankası Yasası ile uyumlu düzenlemelere de yer verilen tasarı ile Hazine'nin nakit yönetimini nasıl yapacağının belirlendiğini kaydetti. 
     Görüşmeler sırasında önergeler verileceğini de bildiren Bakan Derviş, bunlardan biri ile bütün borç analizini yöneten, risk limitlerini, iç ve dış borcu aynı çerçevede tahlil eden ve Bakan'a yardımcı olan bir ünite kurulmasının da öngörüldüğünü kaydetti. 
     Bakan Derviş, ayrıca iç ve dış borçlanma ile ilgili Kamu Borç Yönetimi Raporu'nun üç ayda bir TBMM'ye ve Bakanlar Kurulu'na sunulmasını öngören bir önerge daha hazırladıklarını söyledi. 
     Bakan Derviş'in konuşmasının ardından tasarının görüşmelerine geçildi. 
     






</TEXT>
</DOC>
