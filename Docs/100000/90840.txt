<DOC>
<DOCNO> 90840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/ekonomi/eko07.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, yeni yönetim atadı 
</HEADLINE>
<TEXT>

     Bankacılık Düzenleme ve Denetleme Kurulu BDDK Pamukbank’ın Fon’a devri ile birlikte bu bankanın yönetimine yeni isimler atadı. Yapı Kredi’de de M. Emin Karamehmet ve Osman Berkmen’in yerine iki ayrı atama yapıldı. 
     Pamukbank Yönetim Kurulu Başkanlığı’na Hasan Ulukanlı atandı. Yönetim kurulu üyeliklerine ise Korkmaz İlkorur, Selahattin Mutlu, Oğuz Aktan, M. Suphi Bilgin, Yönetim Kurulu Üyesi ve Genel Müdür olarak da Ahmet Ayaydın getirildi. Denetim Kurulu üyeliklerine ise Mustafa T. Akbulut, İlhan Peksezen ve Tahir Savtak atandı. 
     
     Yapı Kredi’ye iki atama 
     BDDK, Pamukbank’taki hissedarlık oranları nedeniyle Yapı Kredi Bankası’nda yüzde 10’un üzerinde payı bulunan Mehmet Emin Karamehmet ile Osman Berkmen’in yerine de Halit Soydan ve Hasan Eken’i bankanın yönetimine atadı. BDDK, atamaların, bu bankada banka hissedarı olma niteliğini kaybetmiş’ kişilerin yerine yapıldığını açıkladı. 
     Pamukbank Genel Müdürlüğü’ne atanan Ahmet Ayaydın, Türkiye Sınai Kalkınma Bankası’yla birleşen Sınai Yatırım Bankası’nın eski Genel Müdürü’ydü. 
     İş Bankası Teftiş Kurulu kökenli Ayaydın, İş Bankası’nda genel müdür yardımcılığına kadar yükseldikten sonra Ocak 1994’te Sınai Yatırım Bankası Genel Müdürlüğü’ne getirilmişti. 
     
     



 EKONOMİ 























</TEXT>
</DOC>
