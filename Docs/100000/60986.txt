<DOC>
<DOCNO> 60986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sondun09.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın Euro'ya alerjisi var.. 
</HEADLINE>
<TEXT>

     Almanya'da 1 Ocak 2002'de yürürlüğe giren 1 ve 2 euro'luk madeni paralarda bulunan nikelin alerjiye neden olduğu bildirildi. 
     Ludwigshafen kentindeki bir mağazada kasiyer olarak çalışan 32 yaşındaki Rosanna Hoffmann, yüzünde kızarıklıklar oluşması üzerine hastanede tedavi gördü. 
     Hoffmann, euro'larla çalışmaya başladığı ilk gün, yüzünde ve vücudunun bazı yerlerinde kaşıntı başladığını, kaşıntılara daha fazla dayanamayarak aynı gün işi bıraktığını ve doktora gitmek zorunda kaldığını anlattı. Hoffmann, ''İşimde nasıl çalışacağımı bilemiyorum. 
     Yeniden işe başlayamazsam işsiz kalacağım'' dedi. 
     Hoffmann'ı tedavi eden doktor, bunun bir nikel alerjisi olduğunu ve yeni euro'ların kendisini hasta ettiğini belirtti. 
     Alman Merkez Bankası'ndan Bundesbank yapılan açıklamada ise euro'larda marka kıyasla yarı yarıya daha az nikel bulunduğu, bu nedenle zararlı olmadıkları ifade edildi. 
     Bild gazetesi, Almanya'da 30 yaşın altındaki her 3 kadından 1'inde nikel alerjisi olduğunu, erkeklerde ise bu oranın sadece yüzde 5.8 civarında bulunduğunu yazdı. 
     






</TEXT>
</DOC>
