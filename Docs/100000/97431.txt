<DOC>
<DOCNO> 97431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/spor/spo04.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba fena kükredi 
</HEADLINE>
<TEXT>

Tecrübeli teknik adam rakibin kolay gol pozisyonuna girmesini eleştirdi, hataların tekrarı halinde kimsenin gözünün yaşına bakmayacağını söyledi 
     TRABZONSPOR’UN Duisburg karşısında oynadığı futbol teknik direktör Samet Aybaba’yı çileden çıkardı. Rakibin gol pozisyonlarına kolay girmesinin yanı sıra, elde edilen fırsatlardan yararlanılamaması üzerine futbolcularıyla bir toplantı yapan Aybaba, "Bu anlayışla başarılı olma şansımız yok. Lige 18 gün kaldı. Bu süreyi çok iyi değerlendirmeniz gerekir" dedi. 
     OYUNCULARINA daha dikkatli olmaları gerektiğini hatırlatan tecrübeli teknik adam, hataların tekrarı halinde kimsenin gözünün yaşına bakmayacağını da vurguladı. Bu arada defansın önemli ismi Erman Güraçar’ın Duisburg maçında sakatlanması endişe yarattı. Ayak bileğindeki eski problemi tekrarlayan Erman’ın tedavisine başlandı. 
     
     Da Silva zaferi 
     LİGİN yeni takımlarından Elazığspor ile üç yıllık sözleşme imzalayan Da Silva’ya, Futbol Federasyonu’nun lisans vermemesi Trabzon’da sevinç yarattı. Basın sözcüsü Mehmet Ongan, Brezilyalı futbolcunun tüm haklarının kendilerinde olduğunu belirterek, "Da Silva’yı uyarmıştık. Şimdi geri dönecek. İhtiyacımız olursa kalır. İstemezsek, bonservis bedelini ödeyecek kulübe gider" yorumunu yaptı. 
     
     Başkan Sümer moral verdi 
     TRABZONSPOR Başkanı Özkan Sümer kötü futbolu değerlendirirken, "Hazırlık döneminde çok iyi futbol ve başarılı sonuçlar, genç oyuncuların lige kötü başlamasına neden olabilir. Bu nedenle kötü futbolu çok fazla olumsuz bulmuyorum. Hatta, genç oyuncularımızın kendilerini bilmesi ve ona göre daha dikkatli davranmaları açısından olumlu olarak bile değerlendirebiliriz" diye konuştu. 
     



 SPOR 























</TEXT>
</DOC>
