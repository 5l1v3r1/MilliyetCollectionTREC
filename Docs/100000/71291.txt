<DOC>
<DOCNO> 71291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun21.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in bugünkü saldırılarında 10 Filistinli öldü 
</HEADLINE>
<TEXT>

     Filistinlilere karşı artan İsrail saldırılarında bugün 10 Filistinli öldü. 
     Filistinlilerin geçen hafta sonu düzenlediği saldırılarda 2 düzineden fazla İsraillinin ölmesi üzerine karşı saldırılarını yoğunlaştıran İsrail, bugün de Batı Şeria'daki mülteci kampları, Filistin Devlet Başkanı Yaser Arafat'ın karargahı ve Filistin güvenlik binalarını vurdu. 
     Yaklaşık 80 tank ve zırhlı araçla Tulkarim kentine girerek, yakındaki Tulkarim ve Nur Şams mülteci kamplarını kuşatan İsrail askerleri, Filistinli silahlı kişilerin sert direnişiyle karşılaştılar. 
     Bu arada Tulkarim'de BM idaresindeki bir okulu ele geçirerek, komuta merkezi olarak kullanan İsrail askerleriyle çıkan çatışmada ölenlerin sayısı 5'e yükseldi. Bu rakam daha önce 3 olarak açıklanmıştı. 
     Gazze'nin merkezindeki Netzarim Kavşağı'nda çıkan çatışmalarda ölen Filistinlilerin sayısı ise 4'e çıktı. 
     İsrail askerlerinin, Batı Şeria'daki Siris köyünde yaptığı operasyonda 27 yaşındaki Muhammed El Anini adlı İslami Cihad militanının öldürülmesiyle bugünkü saldırılarda ölen Filistinlilerin sayısı 10'a yükseldi. 
     Öte yandan, İsrail helikopterlerinin, El Halil yakınlarındaki Filistin istihbarat binalarına füze saldırısında 3 kişinin yaralandığı belirtildi. 
     






</TEXT>
</DOC>
