<DOC>
<DOCNO> 84180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo14.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington ''İki ayağımı Jardel'den daha iyi kullanıyorum'' 
</HEADLINE>
<TEXT>

     Fenerbahçe'nin çiçeği burnunda transferi Washington da imza töreni sonrası açıklamalarda bulundu. 
     Brezilyalı oyuncu, transfer teklifi ile ilgili bir soruya, "Teklif sonrasında yakından inceledim. Fenerbahçe'nin büyük bir kulüp olduğunu öğrendim. Geldiğimde yapılan karşılamada taraftarın büyüklüğünü gördüm. Tesisleri de gezince Fenerbahçe gibi daima şampiyonluğa oynayan bir takıma gelmemin doğru olduğunu anladım" yanıtını verdi. 
     
     Parreira faktörü 

     Transferinde iki tarafın da Parreira ile görüştüğünü, ondan bilgi aldığını söyleyen Washington, Dünya Kupası'na gidemeyecek olduğu için üzüntülü olduğunu belirtti. Brezilya'da çok fazla iyi oyuncu olduğu için gidemediğini söyleyen Washington, arkadaşlarının en iyisini yapacaklarına inandığını belirtti. Brezilya'nın ilk maçta Türkiye ile oynamasının kendisi için ilginç bir rastlantı olduğunu söyleyen Washington, gruptan birinci olarak Brezilya ikinci olarak Türkiye'nin çıkmasını istediğini sözlerine ekledi. 
     Fenerbahçe forvetinde yıllardır savaşan bir isim ihtiyacı olduğunu söyleyen bir gazeteciye Washington, "Fenerbahçe kadar büyük olmayan ancak taraftarlarının büyük beklentiler içinde bulunduğu takımlarda da oynadım. Fenerbahçe'de de Fenerbahçe'ye layık olarak, elimden gelen her şeyin daha fazlasını yaparak oynayacağım. Şampiyonlar Ligi'nde de var olduğumuzu ispatlayacağız" yanıtını verdi. 
     
     "Jardel gibi pas beklemem" 

     Tarz olarak "Aslında ben tamamen gole yönelik bir oyuncuyum" diyen Washington, kendisini Jardel'le kıyaslamasını isteyen bir gazeteciye, "Ben iki ayağımı da kullanıyorum, Jardel gibi yalnızca kafa topu üstünlüğüm yok. İleride pas bekleyen bir oyuncu değilim. Gerektiği zaman orta sahaya kadar gelip pas alırım" yanıtını verdi. 
     Ligde kaç gol atarsın soruna Washington, "Türk futbolunu çok iyi tanımıyorum. Kaç gol atacağımın sözünü prensip olarak vermem ama şampiyonluk için elimden gelenden daha fazlasını yapmak için buradayım." yanıtını verdi. 
     





</TEXT>
</DOC>
