<DOC>
<DOCNO> 75017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/siyaset/siy03.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık görüş istemişti 
</HEADLINE>
<TEXT>
Danıştay’dan idama çözüm 
     ERSAN ATAR Ankara 

     Danıştay, idam cezasının kaldırılması konusunda, hükümetin DSP ve ANAP kanatlarının isteği doğrultusunda görüş oluşturdu. Danıştay, "Savaş, yakın savaş ve terör suçları hallerinde de" Anayasa değişikliği yapmadan ölüm cezasının kaldırılabileceği yolunda kanaate vardı. 
     Türkiye’nin, AB mevzuatıyla uyum çerçevesinde orta vadede kaldırmayı öngördüğü idamın söz konusu 3 durum için kaldırılıp kaldırılmayacağı koalisyon içinde tartışmaya yol açtı. MHP’nin karşı çıkması üzerine Başbakanlık, geçen hafta bu konuya ilişkin Danıştay’a başvuruda bulundu. 
     Danıştay 1. Dairesi de şu görüşlere yer verdiği kararını oluşturdu "Ölüm cezasının savaş, çok yakın savaş tehdidi ve terör suçları hallerinde de kaldırılabilmesi için Anayasa’nın 38. maddesinde değişiklik yapmaya gerek yoktur. Ölüm cezasının tamamen kaldırılabilmesi için yasa değişikliği yeterlidir. Bu yönde yapılacak yasal değişiklik, Anayasa’nın ilgili maddesiyle bir aykırılık oluşturmaz." 



 SİYASET 















</TEXT>
</DOC>
