<DOC>
<DOCNO> 89157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/yasam/yas07a.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksicinin acı sonu 
</HEADLINE>
<TEXT>

Samatya’da korkunç kaza. Otomobille çarpışıp karşı şeride uçan araç, taksinin üzerine düştü, şoför can verdi 
     M. AKİF ERDEM İstanbul 

     Samatya’da sahilyolunda üniversite öğrencisi üç arkadaşın içinde bulunduğu otomobil hatalı sollama sonucu bariyerlere çarptıktan sonra havalanarak karşı şeritten gelen taksinin üzerine düştü. Taksi şoförü hayatını kaybederken, beş kişi de yaralandı. 
     Yıldız Teknik Üniversitesi Mimarlık Fakültesi’nde dün sınavdan çıktıkları belirtilen Mustafa Tahir Sönmez, Mutlu Altıner ve Burak Biçer 25 Bakırköy’e gitmek üzere okuldan ayrıldı. Biçer yönetimindeki 34 VH 7231 plakalı otomobil, Kennedy Caddesi’nden Bakırköy yönüne zikzak yaparak giderken Samatya Mevkii’nde, sollamak istediği 34 DJ 2670 plakalı otomobile arkadan çarpttı. 
     Biçer’in direksiyon hakimiyetini kaybetmesiyle kontrolden çıkan otomobil yolun ortasındaki refüje çarptı. Çarpmanın şiddetiyle havalanan otomobil karşı şeritten gelen Raşit Gülmez’in 44 kullandığı 34 TBP 29 plakalı taksinin üzerine düştü. Kazada takside sıkışan Gülmez, kısa sürede gelen itfaiye ve sağlık ekiplerinin çabalarıyla araçtan çıkartılmasına rağmen hayatını kaybetti. Takside müşteri olarak bulunan Ali Avcılar ve Bülent Avcılar ile üniversiteli gençler Biçer, Sönmez ve Altıner ise hastaneye kaldırıldı. Biçer’in sağlık durumunun ciddiyetini koruduğu öğrenildi. 
     



 YAŞAM 























</TEXT>
</DOC>
