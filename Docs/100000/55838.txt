<DOC>
<DOCNO> 55838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun16.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını, Denktaş-Klerides görüşmesi için neler yazdı 
</HEADLINE>
<TEXT>

     KKTC Cumhurbaşkanı Rauf Denktaş'ın dün akşam konutunda verdiği ve Rum yönetimi lideri Glafkos Klerides ile Birleşmiş Milletler BM Genel Sekreteri'nin Kıbrıs Özel Temsilcisi Alvaro De Soto'nun katıldığı yemeğe geniş yer veren Rum basını, Klerides'in, Denktaş'ın davetini kabul edip KKTC'ye geçerek, Kıbrıs tarihinde yeni bir sayfa yazılmasına katkıda bulunduğunu yazdı. 
     Denktaş ve Klerides'in haftada 3 kez görüşeceğini belirten Rum basını, Klerides'in sivil bir araçla KKTC'ye geçmesi kararının, dün toplanan Rum Ulusal Konseyi'nde alındığını duyurdu. 
     Gazeteler, Demokratik Parti DİKO Genel Sekreteri Andreas Angelides'in, Klerides'in hareketinin, Kıbrıs'ta iki varlık bulunduğu görüntüsü verdiğini ve bu yemekler yolu ile birisinin diğerini kabul ettiği görüntüsünün verildiğini söylediğini yazdı. 
     Klerides'in KKTC'ye özel arabasıyla, ''Kıbrıs Cumhuriyeti'' bayrağı ve sembolleri olmadan, korumaları eşliğinde Ledra Palace sınır kapısından hiçbir işlem yapılmadan geçip, doğrudan Denktaş'ın ikametgahına gidip yemeğe katıldığını duyuran gazeteler, Denktaş ve Klerides'in yemek öncesi ve sonrasında, ikametgahta toplanan çok sayıda yerli ve yabancı basın mensubuna demeç vermediğine dikkat çektiler. 
     Fileleftheros gazetesi, ''Prosedür Konuları İçin Çalışma Yemeği'' başlıklı haberinde, ''1974 sonrası çözüm perspektifiyle ilgili en güçlü siyasi mesaj, ilk başta basit bir sosyal buluşma olarak nitelenen, ancak yeni görüşmeler prosedürünün görüşülmesi için fırsat oluşturan bir yemekten çıktı'' ifadelerini kullandı. Gazete, yemeği ''umut yemeği'' olarak niteledi. 
     Alithia haberinde, yemekten hemen sonra Klerides'in ağzından işitilen tek kelimenin ''mükemmel'' olduğunu yazdı. Gazete, Klerides'in, Denktaş'ın davetine icabet ederek dün akşam ''işgal bölgelerine'' gitme kararıyla, Kıbrıs tarihinde yeni bir sayfa yazılmasına katkıda bulunduğunu kaydetti. 
     Simerini gazetesi, ''Kıbrıs sorunu, görüşmelerin yeniden başlamasına doğru giden son gelişmelerden sonra, 'işgal rejiminin' 'Kıbrıs Cumhuriyeti' ile eşitlenmesi yörüngesinde bulunuyor'' diye yazdı. 
     Politis gazetesi de, ''Klerides ve Denktaş haftada 3 kez buluşacaklar. Yeni mönü hakkında gizli yemek'' başlığıyla verdiği haberde, Denktaş'ın verdiği yemekte, ev dışındaki atmosfer ve korumaların Lefkoşa sokaklarında dolaşmaları dahil her şeyin mükemmel olduğunu, ancak Klerides-Denktaş ikilisinin kapalı kapılar ardında De Soto ile neler konuştuğunun önem taşıdığını, esas olan ve Rum halkının merak ettiğinin de bu olduğunu yazdı. 
     Mahi gazetesi ise konuyla ilgili haberini, ''Klerides ve Denktaş yıl sonundan önce yeniden birlikte yemek yiyecekler'' başlığıyla verdi. 
     






</TEXT>
</DOC>
