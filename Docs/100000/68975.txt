<DOC>
<DOCNO> 68975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/yazar/akyol.html </URL>
<DATE> 2002/02/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bayram... 
</HEADLINE>
<TEXT>

     YAHYA Kemal'in şarkısını hatırlıyor musunuz 
     Dün bezmimizin bir ezeli neş'esi vardı 
     Saz sesleri ta fecre kadar körfezi sardı... 
     'Bezm' toplanma, meclis, bir araya gelmek demektir. Yahya Kemal, 'dün birlikte olmamızın ezeli bir neş'esi vardı' diyor... 
     Türkçedeki bayram kelimesinin bu "bezm" ile ilgisi var... 
     Eski Farsçadaki "bezm - i ram" zamanla "bezram" olmuş ve Türkçeye "beyrem" ve "bayram" olarak geçmiş... 
     Bunu Kaşgarlı Mahmud ünlü "Divan - ı Lügat'it Türk"ünde de yazar... 
     Bu yazımı inşallah Milli Eğitim Bakanlığı'nın 'talimli' allameleri okumaz "bayram"ı da yabancı kelime diye yasaklar listesine sokmalarından korkarım 
     Neyse, şaka bir yana... 
     En ilkel kabile hayatından, günümüzün en modern cemiyetlerine kadar, bayramlar, festivaller, kutlamalar kültürün en önemli unsurlarından biridir... 
     
     NEDEN insanın var olduğu günden beri bütün kültürlerde bayramlar, festivaller, kutlamalar vardır 
     Bunun iki sebebinin olduğunu düşünüyorum Biri değişiklik, monotonluktan çıkma, eğlenme ihtiyacı... Öteki dayanışma, barışık yaşama ihtiyacı... 
     Dikkat ediniz, bütün otoriter kültürlerde rutinlik, tekdüzelik, ciddiyet adı altında asık suratlılık yükseltilir... 
     Hayata dönük bir insan olan Atatürk'ün karikatürlerini, büstlerini neden çatık kaşlı, asık suratlı, öfkeli tiplemeler olarak inşa ederiz diye hep düşünürüm 
     Gerileme tarihimizde eğlence geleneklerinin zayıflamasıyla birlikte dini bağnazlığın artmış olması da hep dikkatimi çeker... 
     Geçenlerde, 1958 yılında basılmış Numan Kurtuluş'un "Amentü Şerhi"ni karıştırdım, bir ilmihal kitabı... Ne kadar kasvetli anlatamam... 
     Yeni ilmihal kitapları ise daha hayata dönük, daha hoşgörülü... 
     Yeni yayımlanan çok değerli bir eser olan Diyanet Vakfı İslam Ansiklopedisi "eğlence" maddesine sayfalar ayırmış, okudukça insanın içi açılıyor... 
     
     ÇOCUKLUĞUMUZDAKİ bayramları neden özlemle hatırlarız Çocukluk dönemimize yönelik bir nostalji duygusu... Bundan başka, demek ki, çocukluk hayatımızda bayramlar özlemle hatırlayacağımız mutluluk günleriydi... 
     Ailemiz, akrabalarımız, konu komşumuz, eşimiz dostumuz... Bu sosyal bilinç çocuk dünyamızda bayramlarla kökleşir... Ben kurban kesemeyen komşularımıza bir parça kurban eti götürmenin mutluluğunu hiç unutmam... 
     Değişen sosyal hayat ve iş stresi bayramlarımızı "tatil kaçamağı"na dönüştürüyor Bunu anlıyorum, ama çocuklarımıza "bayram sevinci"ni, akraba, eş dost, çevre ile kaynaşma ve hediyeleşme duygusunu mutlaka kazandırmalıyız... 
     Yoksulları, kimsesizleri sevindirmenin mutluluğunu tatmalıyız, çocuklarımızı bu mutlulukla tanıştırmalıyız... 
     Yahya Kemal'in "Süleymaniye'de Bayram Sabahı" şiirindeki "artarak gönlümün aydınlığı her saniyede..." mısraındaki "gönül aydınlığı" bütün iyiliklerin kaynağıdır... 
     Bayramınız kutlu, gönlünüz aydın olsun... 
     
     







Bayram... 


Yalan üretimi 


İslamda eğitim 


Ekonomistlere hücum 


Kara paraya karşı AB yaptırımları geliyor 


Bayramlık... 


Bullshit haberler 


Okurlarımla iftihar ediyorum 


Kirli Tırnak Dipleri Meselesi 


Hüsmen’in 6.70’lik kayığı 2 milyar TL 


</TEXT>
</DOC>
