<DOC>
<DOCNO> 65973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/spo15.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Parma’da Terim sesleri      GELECEK sezon için Teknik Direktör arayışlarına başlayan Parma’nın Fatih Terim üzerinde odaklandığı iddia edildi. İtalyan kulübü yöneticilerinin Terim ile ilgili Hakan Şükür’den bilgi topladıkları, ayrıca bir ara Galatasaray’ın da denediği Ganalı Appiah’a da danıştıkları kaydedildi. 
     
Jardel’den milli rest      GALATASARAY’IN eski golcüsü Mario Jardel, Dünya Kupası’nda Türkiye’nin rakibi olacak Brezilya’nın teknik direktörü Scolari’ye rest çekti. Portekiz’in Sporting Lizbon takımında 16 maçta attığı 28 golle gol krallığında zirvede yer alan Jardel, bu başarısına rağmen Scolari’nin kendisini Dünya Kupası’na götürmemesi halinde, protesto için futbolu bırakacağını söyledi. 
     
Troussiere’ye çirkin saldırı      2002 Dünya Kupası’na ev sahipliği yapacak ülkelerden Japonya’nın Milli Takım Teknik Direktörü Philippe Troussiere saldırıya uğradı. Milliler’in Dünya Kupası’nda giyeceği formaların tanıtım töreninde bir konuşma yapan Fransız teknik adama akli dengesi bozuk olduğu iddia edilen birisi saldırdı. Saldırganın tırnaklarıyla yüzü çizilen Troussiere, konuşmasına yüzüne yara bandı takarak devam etmek zorunda kaldı. 
     
Buz korkusu      TÜRKİYE Kupası’nda yarın oynayacağı çeyrek final maçı için Erzurum’a giden Kocaelispor buzlu sahadan çekiniyor. Teknik Direktör Hikmet Karaman iklim şartlarına uyum sağlamak için erken gittiklerini belirterek, "Kupa bizim için Avrupa’ya açılabilecek diğer bir kapı. Bu turu da geçip sonuna kadar kupaya asılacağız" dedi. 
     
Hedef kupa      GAZİANTEPSPOR Futbol Şubesi Sorumlusu Asım Atmaz, çarşamba günü oynayacakları Beşiktaş karşılaşmasını kazanarak Türkiye Kupası’na bir adım daha yaklaşacaklarını iddia etti. Batmaz, "Kupayı Gaziantep’e taşıyacağız. Beşiktaş büyük takım. Kıran kırana maç olacak. Bence, kupada erken final" diye konuştu. 
     
Umut arttı      DİYARBAKIRSPOR Teknik Direktörü Hüseyin Kalpar, Trabzonspor önünde aldıkları galibiyetle gelecek için umutlandıklarını söyledi. Kalpar, "Bu galibiyet aynı zamanda Gençlerbirliği maçının da telafisi oldu. Çünkü o maçta da iyi oynamıştık. Şimdi önümüzde Bursaspor gibi tehlikeli bir takım var. Artık Diyarbakırspor çıkışı başlatmıştır. Bu çıkış sürmeye mecburdur" dedi. 
     
Atletizmde rekor      YUNANİSTAN’IN Başkenti Atina’da yapılan yüksek atlama Grand - Prix’sinde bayanlarda Candeğer Kılınçer, 1.90’lık derecesi ile Türkiye rekoru kırdı ve dördüncü oldu. Eski rekor 1 metre 89 santimetre ile Çiğdem Aslan’a aitti. 
     
"Trabzon güçlü"      DENİZLİ Teknik Direktörü Rıza Çalımbay, Rizespor maçında hak ettikleri bir yenilgi aldıklarını söyledi. Çalımbay bugünkü kupa sınavıyla ilgili olarak da, "Trabzonspor, Fenerbahçe’yi yendiyse , güçlüdür. Gidebildiğimiz yere kadar gitmek istiyoruz" ifadesini kullandı. 
     



 SPOR 


























</TEXT>
</DOC>
