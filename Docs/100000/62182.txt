<DOC>
<DOCNO> 62182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun12.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum işadamları ziyaret için KKTC'de... 
</HEADLINE>
<TEXT>

     Güney Kıbrıs Sanayi ve Ticaret Odası'ndan KEVE bir grup işadamı, Kıbrıs Türk Ticaret Odası'nın KTTO davetlisi olarak KKTC'ye geçti. 
     KEVE başkanı Vassilis G. Rologis başkanlığında 11 Rum işadamı, Ledra Palace Giriş Kapısı'nda, Kıbrıs Türk Ticaret Odası Başkanı Ali Erel ve diğer oda yetkilileri tarafından karşılandı. 
     Rum işadamlarının giriş sırasında küçük bir form krizi yaşandı. 
     KKTC'ye girişlerde doldurulan formları, imza atılacağı gerekçesiyle doldurmak istemeyen Rum işadamları, sadece kimliklerini göstererek giriş yapmak istedi. 
     İmza atılmasının gerekmediğinin belirtilmesi üzerine, Rum işadamları adına bir KTTO yetkilisi formları doldurdu. 
     KTTO Başkanı Ali Erel, üç hafta önce KEVE'nin 75. kuruluş yıldönümü etkinliğine katıldıklarını belirterek, Rum işadamları ile temaslarında, ''nasıl bir işbirliğine girilebileceğini ele alacaklarını'' söyledi. 
     ''İki toplumun artık ekonomik olarak nerde durduğunu tanıması, bilmesi gerekiyor'' diyen Erel, başlayan barış sürecine katkılarının olmasını istediklerini kaydetti. 
     Rum işadamları, gün boyu KKTC'de Türk işadamları ile temaslarda bulunacak. 
     






</TEXT>
</DOC>
