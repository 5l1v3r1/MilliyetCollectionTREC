<DOC>
<DOCNO> 77059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/yozer.html </URL>
<DATE> 2002/04/08/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Buram buram tecrübe 
</HEADLINE>
<TEXT>

     Galatasaray’ın ikinci yarıdaki o baskısına dakikalar ne kadar geçerse geçsin, Samsunspor’un dayanamayacağı belliydi. Sağlı - sollu ataklar kulübeden yapılan dikkatli değişiklikler altı pasın içinde bile 5 - 6 kişi ile çoğalmalar ve kanatlardan yapılan akıllı ataklar, o golü getirdi. Galatasaray yine ikinci yarıda oynadığı futbolla bu maçı da haketti. 
     İlk yarıda Samsunspor’un her istediği oldu. Hücumda Mehmet Yılmaz’ı yalnız bırakıp, Celil ile hafif takviye edip, kendi alanında kalabalık kalarak Galatasaray forvetini kilitlemek hesabı, ilk 45 dakikada tuttu. Arada bir de sürpriz gol aradı Samsunspor... Galatasaray bu yarıda Arif ile Ümit Karan’ın da yetersizliğinden hiçbir tehlike yaşatamadı. Oysa iki kanatda da işlerz tıkırındaydı. 
     Sol kanatta Victoria, Hasan Şaş, Ergün üçlüsü, sağ kanatta da Batista, Capone ikilisi sürekli çalıştı. Ancak siyam ikizleri gibi bitişik oynayan Arif ile Ümit Karan, yapılan ortalara hamle bile göstermediler. Her hava topunu Ercan ve kaleci Ali, rahatlıkla aldı. Forvet işlemeyince Hasan Şaş ve Ergün, göbekten sürhpriz golcü olarak sızmaya çalıştılar. Ancak onlar da duvara çarptılar. Galatasaray Samsun’a gelmiş, ama kapıyı açacak kilidi bulamamıştı. 
     İkinci yarının her şeyi ile stresli geçeceği belliydi. Samsun yarım puanı bile kar sayıyordu. Yoksa tren kaçacaktı. Gerçekten çok iyi savaştılar. Ama güçleri sınırlıydı. 90 dakikada boyunca tek bir cılız pozisyon buldular ama herşeyleri ile mücadele ettiler. Galatasaray bu yarıda kendi sahasında uzun pasları iyice bıraktı. Göbeğe hiç girmedi. Ümit Karan çıktı, Radu girdi ve oyun iyice kanatlara yayıldı. Üstelik ortalar yüksek değil, bel hızası gelmeye başladı. Samsun yelpaze gibi açılmak zorunda kaldı. Her iki direk dibinde de hatalar doğdu. İşte böyle bir pozisyonda Ayhan sıfıra kadar indi, yine bel hizası orta ve aynı Liverpool maçındaki gibi bir kafa golü getirdi. 
     Galatasaray belli ki, artık bu işe inanmış. Saflarını iyice sıklaştırdı. Adımlarını daha güvenli atmaya başladı. Rakibin direnci ne olursa olsun, yılmadı. Ağırlığını ortaya koydu. Üstelik dünkü takıma bir bakın altı oyuncu UEFA finalinden kalanlar. Yarıdan fazlası. Yani buram buram tecrübe. O tecrübe de maçı bırakmadı. Alıp götürdü, adım adım mutlu sona yaklaştırdı. 
     



 SPOR 




































</TEXT>
</DOC>
