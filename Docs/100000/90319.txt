<DOC>
<DOCNO> 90319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun30.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka Başbakanı "Türkiye AB için hazır değil" 
</HEADLINE>
<TEXT>

     Danimarka Başbakanı Anders Fogh Rasmussen, Türkiye'nin henüz AB için hazır olmadığına inandığını söyledi. 
     Resmussen, Alman Der Spiegel dergisi'nin, Türkiye'nin AB üyeliğiyle ilgili bir sorusuna karşılık, ''Türkiye'nin henüz hazır olmadığına inanıyorum. Fakat aday olarak Türkiye'nin diğer adaylarla eşit muamele görmesi gerekir. Bunun anlamı şudur Türkiye siyasi kriterleri yerine getirdiği takdirde müzakerelere hemen başlanılmalıdır'' yanıtını verdi. 
     Rasmussen, Türkiye'nin ya da diğer Doğu Avrupa ülkelerinin AB'ye girmesi konusunda sağcı populist ortağı olan Halk Partisi'nin ne düşündüğü şeklindeki bir soruya karşılık da, ''Bizde Avrupa politikasını Halk Partisi yapmıyor. Danimarka, genişlemenin ilk gününden itibaren kapılarını ortak çalışma piyasasına açmaya kendini hazırlamıştır. Diğer bir çok AB ülkesi bunu yaptığını iddia edemez'' diye konuştu. 
     Dergi ayrıca, AB ülkelerine gelen kaçaklarla ilgili bir habere yer verdi. 
     Haberde, Irak ve İranlı kaçakların Türkiye üzerinden, Rusya üzerniden de Uzakdoğulu kaçakların Avrupa ülkelerine ulaştıkları belirtildi. 
     Kaçakları yasadışı yollardan Avrupa ülkelerine sokan şebekelerin, bir kişiyi Türkiye'den Yunanistan'a geçirmek için 500 dolar, Çin'den bir Avrupa ülkesine getirmek için de 25 bin dolar aldıkları kaydedildi. 
     Kaçakların özellikle Türkiye, Yunanistan ve Arnavutluk üzerinden İtalya'nın güneyine ulaşmaya çalıştıklarına işaret edilen haberde, Yunanistan'ın geçen yıl sahillerinde 250 bin, Türkiye'nin de 150 bin kaçak yakaladığı hatırlatıldı. 
     Ankara'daki Bilkent Üniversitesi öğretim görevlisi ve göç uzmanı Ahmet İçduygu'nun görüşlerine de yer verilen haberde, her yıl, büyük çoğunluğu Kürt olan yaklaşık 250 bin Iraklı ve İranlı'nın Van'a oradan da İstanbul'a gittiği belirtildi. 
     





</TEXT>
</DOC>
