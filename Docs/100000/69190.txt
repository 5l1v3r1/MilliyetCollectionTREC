<DOC>
<DOCNO> 69190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/dunya/dun03.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan uçakları Gürcistan’da 
</HEADLINE>
<TEXT>

     MOSKAVA Milliyet 

     ABD’nin Afganistan’ın ardından Gürcistan’da da bir operasyona hazırlandığını gösteren işaretler giderek çoğalıyor. Rus Nezavisimaya gazetesi, İncirlik’te kalkan iki Amerikan uçağının perşembe günü Gürcistan’ın başkenti Tiflis’teki havaalanına indiğini yazdı. Gazete, adını açıklamadığı kaynaklara dayanarak, bu uçaklarda Amerikan askerleriyle istihbarat görevlilerinin bulunduğunu bildirdi. 
     Rus gazetesinin haberi doğruysa Gürcistan’a ilk kez Amerikan askerleri yerleştirilmiş oluyor. Nezavisimaya, Gürcistan’a asker ve lojistik destek yığma operasyonunun önümüzdeki günlerde süreceği tahmininde bulundu. Rusya, Gürcistan’daki Pankisi geçidinde Usama Bin Ladin ve adamlarının Çeçenler tarafından saklanıyor olabileceğini açıklayarak gözlerin bölgeye çevrilmesini sağlamıştı. Hemen ardından Rus haber ajansları, ABD’nin Moskova’ya Pankisi’de ortak anti - terör operasyonu düzenleme önerisinde bulunduğunu duyurdu. 
     
     Afganistan benzetmesi 
     Nezavisimaya, ABD’nin Afganistan operasyonu için sıçrama tahtası olarak kullandığı Orta Asya’nın ardından Gürcistan’a da asker göndermesini "Sıra Kafkasya’ya geldi. Gürcistan yakında Afganistan’a dönüşecek" diye yorumladı. 
     



 DÜNYA 













</TEXT>
</DOC>
