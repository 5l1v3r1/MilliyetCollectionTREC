<DOC>
<DOCNO> 69428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun18.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Pearl, boğazı kesilmeden önce mi öldürüldü 
</HEADLINE>
<TEXT>

     Wall Street Journal gazetesi muhabiri Daniel Pearl'ün, kamera karşısında boğazı kesilmeden önce öldürüldüğü ileri sürüldü. 
     ABD'de yayımlanan Boston Globe gazetesi, cinayeti soruşturan Amerikalı yetkililere dayanarak, Pearl'ün boğazı kesilmeden önce öldürüldüğünü yazdı. 
     Gazete, yetkililerin, Pearl'ün kaçırılması ve öldürülmesi olayında, 11 Eylül saldırılarını düzenleyen El Kaide örgütünün parmağı olabileceği hususu üzerinde de durduklarını ve soruşturmayı bu yönde derinleştirdiklerini belirtti. 
     Pearl'ün 23 Ocak'ta kaçırılmasından birkaç gün önce, Emcad Hüseyin Faruki adlı bir kişinin, Pencap eyaletindeki köyünden Kanada'da bir yere telefon ettiği ve ''Görevi tamamlayacağım'' taahhüdünde bulunduğu öne sürüldü. Pearl'un kaçırılması olayına karıştığı gerekçesiyle aranan Faruki'nin, Pearl'ün kaçırılmasından önce ve sonra Kanada'daki numaraya çeşitli kere telefon ettiği ifade edildi. 
     Yetkililer, Faruki'nin Kanada'da hangi kente telefon ettiği ve konuşmalarının neden izlendiği konusuna açıklık getirmedi. 
     Gazetenin belirttiğine göre, Amerikalı yetkililer, Pearl'ün kaçırılmasıyla ilgili talimatın Pakistan dışından, büyük olasılıkla da Usame bin Ladin'in El Kaide örgütünden geldiğini düşünüyor. 
     Pakistanlı yetkililer, gazeteye yaptıkları açıklamada, ''kaçırma ve öldürme planının Pakistan'dan ziyade, dışarıdan geldiği görüşünün ağır bastığını'' söylediler. Pakistan polisi, ''Faruki'nin suç ortaklarından birinin Arap olduğu ve Körfez ülkelerinden birinde yaşadığına inanıldığını'' belirtti. 
     Pearl'un kaçırılması ve öldürülmesiyle ilgili olarak 4 kişi gözaltında bulunuyor. Bunlar arasında baş zanlı olan İngiltere doğumlu Şeyh Ahmet Ömer Said de yer alıyor. Faruki'nin ise Pearl'u kasabanın lokantasından kaçıran, bilinmeyen bir yerde tutan ve öldüren kişilerden biri olduğu tahmin ediliyor. 
     






</TEXT>
</DOC>
