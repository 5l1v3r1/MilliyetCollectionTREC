<DOC>
<DOCNO> 94571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/spor/aspo.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Artık ultraslanım" 
</HEADLINE>
<TEXT>

Galatasaray’ın yeni transferi Elvir Balic, Sarı-Kırmızılı forma altında çok başarılı olacağını iddia etti. Boşnak yıldız, "Kefen lafı ağzımdan çıkmadı. Bana inansınlar" dedi 
     CÜNEYT KARAKAYA 

     "Hemen evet dedim" 
     BİR zamanlar, Fenerbahçe forması altında büyük başarılara imza atan Elvir Balic, Galatasaray’a gelmekten mutlu olduğunu söyledi. Boşnak futbolcu transferinin hikayesini, kefen olayını ve hedeflerini anlattı. İşte Balic’in görüşleri "20 gün önce tatildeydim ve birkaç gün sonra Real Madrid ile idmana katılacaktım. Bir telefon geldi. Burak Elmas Bey’di arayan. Gelmek ister misin diye sordu. Hemen kabul ettim. Kendime bembeyaz bir sayfa açtım." 
     
     "Adresim Florya" 
     "ARTIK adresim Florya. En büyük hedefim, Fenerbahçe’deki günlerimden de iyi performans sergilemek. Aslında Galatasaray’ın en iyisi olmak istiyorum. Kötü günler geçirdim ve artık iyi olmaya ihtiyacım var. Kefen olayı üzücü. Bunu söylemiş olsaydım, çok daha kolay olurdu. Çünkü çıkar, özür dilerdim, biterdi. Ama böyle bir söz etmeden, böyle ithamlarla karşı karşıya kalmak üzücü oluyor. Bu laf benim asla ağzımdan çıkmaz. Bana inansınlar. Ben artık UltrAslanım." 
     
     "Sakın gol atma" 
     "FATİH Terim’i konuşmaya gerek yok. Başarısı ve kalitesi ortada. Saha dışında da çok iyi bir insan. Zaten buraya gelişimdeki en büyük pay kendisinindir. Hocama çok iyi olacağımın sözünü verdim. Sakat değilim. Ama, eski gücüme ulaşmak için, zamana ihtiyacım var. Aziz Yıldırım ile ilişkimiz baba - oğul gibi. Galatasaray’a gelirken onunla hiç birşey konuşmadık. Sonra Aziz Başkan ve kardeşiyle görüştüm. Tabii şaka yoluyla Fener’e gol atmamamı istediler." 
     
Doğumgünü sürprizi      Galatasaray’ın çiçeği burnunda transferi Elvir Balic’e takım arkadaşları doğumgünü sürprizi hazırladı. İdmanın ardından sahaya pasta getiren oyuncular, Boşnak yıldızın doğumgününü kutladılar. Mutluluğu gözlerinden okunan futbolcu, arkadaşlarının desteğiyle başarıyı yakalayacağını söyledi. 
     



 SPOR 

























</TEXT>
</DOC>
