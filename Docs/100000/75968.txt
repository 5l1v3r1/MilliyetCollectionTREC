<DOC>
<DOCNO> 75968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun24.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "Arafat bir esir " 
</HEADLINE>
<TEXT>

     Avrupa Birliği Ortak Savunma ve Dış Politika Yüksek Temsilcisi Javier Solana, Filistin Devlet Başkanı Yaser Arafat'ın neredeyse hiçbir şeyi kontrol etmediğini ve bir "esir" olduğunu söyledi. 
     Solana, İspanyol Cadena Ser radyosundan yayınlanan demecinde, İsrail tarafından "kapalı askeri bölge" ilan edilen Ramallah'taki karargahına sıkışan Arafat'ın kontrolünde neredeyse hiçbir şeyin bulunmadığını belirtti ve "Sanırım Arafat'ın geçmişte bazı sorumlulukları var, çünkü bu hikayede kimse kendini günahtan arındıramaz, ama kesin olan şey, bir toprağın işgal edildiği ve bu toprağın boşaltılmasıdır" diye konuştu. 
     Askeri bir operasyonun sorunu çözemeyeceğine, bunun tam tersine durumu daha da kötüleştireceğine inandığını belirten Solana, şunları söyledi 
     "Arafat, bir ön-devletin yetkilisidir, güvenlik güçleri üzerinde bazı sorumlulukları bulunmaktadır, ancak Hamas ya da İslami Cihad gibi aslında onunla yollarını ayırmak isteyen gruplar üzerinde Arafat'ın sorumluluğu yoktur. 
     Ben, İsrail Başbakanı Ariel Şaron ile Dışişleri Bakanı Şimon Peres'e de kullandıkları yöntemlerle sorunu çözemeyeceklerini söyledim. Askeri zafer yok, zafer müzakere masalarının etrafından kazanılır." 
     






</TEXT>
</DOC>
