<DOC>
<DOCNO> 82830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/soneko19.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman gözüyle sebze ve meyvelerde hormon kullanımı... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Ziraat Fakültesi Dekanı Prof. Dr. Kenan Kaynaş, hormonların yanlış kullanılmaları halinde, tüm kimyasal maddelerde olduğu gibi, insan ve bitki sağlığını olumsuz etkileyebileceğini söyledi. 
     Prof. Kaynaş, Ziraat Fakültesi'nde düzenlediği basın toplantısında, son günlerde kamuoyunda tartışılan meyve ve sebze üretiminde hormon kullanımı konusunda, konunun uzmanı olmayanların verdiği demeç, yorum ve değerlendirmelerin, tüm yıl boyu emek sarfederek üretim yapan çiftçileri ve tüketicileri zor durumda bıraktığını belirtti. 
     Hormonların insanlar ve hayvanlarda olduğu gibi, bitkilerde de bitkinin muhtelif organlarında üretilen ve bitkilerin büyüme ve gelişmelerini kontrol eden organik maddeler olduğunu vurgulayan Prof. 
     Kaynaş, şunları kaydetti 
     ''Hormonlar dolayısıyla bitkinin bünyesinde bulunan maddelerdir. 
     Hormonlar sentetik olarak yapılan ve üretimi kontrol altına almak, verimi ve kaliteyi arttırmak amacıyla üretimin her aşamasında kullanılmaktadır. Bunların kullanımları ülkemizde yapılan bilimsel araştırmalar sonrasında Tarım ve Köyişleri Bakanlığı'nın ruhsatlandırılmaları sonrasında gerçekleşmektedir. Yapıları gereği en küçük miktarlarda bile etkili olan hormonlarlarda, diğer tüm kimyasal ilaçlarda olduğu gibi yanlış kullanılmaları halinde, bitki ve insan sağlığını olumsuz etkilemektedirler. Bu olumsuz etkilerin bilincinde olan biz bilimadamları, hormonların kullanımında mutlaka üreticilerin teknik bilgi ile desteklenmesi ve üreticilerimizin de bilinçsiz bir şekilde bu maddeleri kullanmamalarını, mutlaka bir Ziraat Mühendisi'nin kontrolünde kullanılmasını önermekteyiz.'' Prof. Kaynaş, özellikle son günlerde çilek üzerinde yapılan hormon tartışmalarının, Türkiye'nin dış pazardaki payını düşürdüğüne de dikkat çekerek, ''Bu gün Avrupa ülkeleri, kalitesi yüksek, verimli, albenisi yüksek, yeni meyve ve sebze çeşitlerine önem veriyor. Bu çeşitlerin ülkemiz çiftçileri tarafından da kullanılmasıyla, ürün çeşitliliğimiz artmış ve dış pazarlarda rekabet şansımız yükselmiştir. 
     Bu gelişmelerin bilincinde olmayan, konuyla yakından uzaktan ilgisi olmayan kişilerin yanlış değerlendirmeleri, meyve ve sebze alt sektöründe yer alan üretici, ihracatçı ve dolayısıyla ülke ekonomisini olumsuz etkilemektedir'' dedi. 
     Prof. Kaynaş, Türkiye'de kullanılan hormon miktarlarının ise bitkilerde hastalık ve zararlılara kullanılan kimyasal ilaçlara göre çok düşük olduğunu sözlerine ekledi. Kaynaş, ''Hormonlar üreticilerin öyle rastgele kullanabileceği kadar ucuz değildir'' diye konuştu. 
     Prof. Kaynaş, daha sonra Çanakkale bölgesinde yapılacak üretim için üniversite olarak deneme üretimi yapılan çilek seralarını, basın mensuplarına gezdirdi. 
     





</TEXT>
</DOC>
