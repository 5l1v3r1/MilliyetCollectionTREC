<DOC>
<DOCNO> 65297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/guncel/gun08.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in dolar kuru açıklaması doğru mu 
</HEADLINE>
<TEXT>

ÇAPRAZ ATEŞ 
     EKONOMİ SERVİSİ 

     Dalgalı kura geçilmesiyle diğer dövizler karşısında hızla eriyen Türk Lirasının değer kazanması ve doların son aylarda düşüşe geçmesi mali sektörü, ithalatçıyı, ihracatçıyı, imalatçıyı tedirgin etmeye başladı. Bu tedirginlik Devlet Bakanı Kemal Derviş’in ihracatçılara, 1 milyon 300 bin liradan dolar satan kaybeder açıklamasıyla arttı. Dalgalı kur politikasının yürütüldüğü bir ortamda Derviş’in sözlü müdahalesi doğru mu Böyle bir müdahale ne anlama geliyor Uzmanlar Kemal Derviş’in tavrını değerlendirdi 
     
Merkez Bankası önemliAltuğ Karamenderes Ata Yatırım 
     Kemal Derviş’in sözleri doların 1 milyon 300 bin liranın altına inmemesine vesile oldu. Derviş’in açıklamasında kötü bir niyet yok. Ancak, TL’nin dalgalı kur öncesine doğru gittiğine dikkati çekmek isterim. İthalatçı ve ihracatçılar yükselişte olduğu gibi düşüşte de hangi kurdan işlerini yürüteceklerini kestiremedikleri bir döneme girdiler. İhracatla büyümenin yerini iç taleple büyümenin aldığı gözleniyor. Ödemeler dengesi açıklarının ihmal edileceği sonucu çıkıyor. Piyasaları rahatlatma açısından bu açıklama bence önemli değil. Önemli olan Merkez Bankası’nın elinde biriken fazla likiditeyi eritmek. Asıl sorun burada. 
     
Derviş’i destekliyorumBesim Çalışkan Site Yatırım Hazine 
     Devlet Bakanı Kemal Derviş’in açıklamalarını destekliyorum. Derviş’in daha önceki açıklamalarında da "piyasaları yönlendiriyor" iddiasında bulunuldu. Ancak, bence yapılması gereken uyarıları yapıyor. Yaptığı açıklama, "karanlıkta el yordamıyla giden piyasalara, nerede olduğunuzu bilin" mesajı vermesi açısından yerindeydi. Şeffaflığın gereği olarak yapılması gerekliydi. ABD Merkez Bankası FED Başkanı Alan Greenspan de zaman zaman bu tür açıklamalar yapıyor. Herkes onun ağzından çıkacak açıklamalara bakıyor. Bu arada Derviş "dövizin gerçek seviyesi bu değil" açıklamasında da haklı çıktığını hatırlatalım. 
     
Açıklama yapmadıÖzgecan Fırıldak Kent Portföy Yönetimi 
     Öncelikle Devlet Bakanı Kemal Derviş’in sözleri bir açıklama sayılamaz. Derviş, basına kapalı bir toplantıda ekonomi bakanı olarak görüşlerini ihracatçılara açıkladı. Konuşması basına yönelik değildi. Ancak bu sözleri basına açık bir ortamda değerlendirseydi dalgalı kurun uygulandığı bir ortamda pek hoş olmazdı. Açıklamalardan zarara uğrayan bence olmaz. Ancak, kurun 1 milyon 400 bin liranın üzerine birkaç hafta içinde çıkacağını düşünüyorum. 
     
Doğruları saklamamalıOğuz Satıcı TİM Başkanı 
     Bakan Derviş’in açıklaması ihracatçılara yönelik anlaşıldı ancak bakan göreve geldiğinden bu yana sektöre yönelik açıklama yapmadı. Bu açıklama, piyasaların tümüne ilişkin bir değerlendirmeydi. Bakan, yüksek kur düzeyinde olduğu kadar, kur düşük kaldığında da spekülasyon yapanların sıkıntıya gireceğine dikkat çekti. Açıklamayı tartışmamalıyız. Güneş balçıkla sıvanmaz, ortada bir gerçek var. Herkes gibi Bakan Derviş’in de doğru bildiklerini saklamaması gerektiğine inanıyorum. 
     



 GÜNCEL 


















</TEXT>
</DOC>
