<DOC>
<DOCNO> 72445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/guncel/agun.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil gözlerle ikinci randevu 
</HEADLINE>
<TEXT>

ABD’li fotoğrafçı McCurry, bir mülteci kampında fotoğrafını çektiği yeşil gözlü Afgan kızını, 18 yıl sonra dört çocuk annesi bir kadın olarak buldu... 
     MENDERES ÖZEL 

     Hayatında sadece iki kere fotoğrafı çekildi. Biri Pakistan’daki bir mülteci kampında, henüz yetim kalmış bir kız çocuğuyken, diğeriyse tam 18 yıl sonra, dört kız çocuğu annesi bir kadın olarak... Sözü edilen kişi, Afganistan’ın savaş ve çileyle örülü tarihini delici yeşil gözleriyle özetleyen Şerbet Gula... 18 yıl önce National Geographic fotoğrafçısı Steve McCurry’nin objektifine yakalanan ve Afganistan’ın savaş ve kederle örülü tarihiyle özdeşleşen ünlü Afgan kızı, ülkenin ücra köşelerinden birinde bulundu. 
     
     1984’ÜN ARALIK AYIYDI 
     ABD’li McCurry, 20. yüzyılın ikonlarından biri haline gelen fotoğrafı Aralık 1984’te Nasır Bağ mülteci kampında çektiğinde, Gula henüz 12 yaşındaydı. Ancak McCurry, birçoğunun kafasında Afganistan’da yaşananları temsil eden fotoğrafı çektikten sonra Gula’nın izini kaybetti. McCurry, kızı bulabilmek için giriştiği mücadeleyi yıllar sonra, Afganistan bir kez daha gündeme gelince hızlandırdı. Ve sonunda onu doğudaki dağlık bir bölgede dört çocuğuna annelik ederken buldu. Yıllar Gula’nın güzelliğini götürmüş ancak gözlerindeki derinliği yok edememişti. 
     
     AİLESİNİ KAYBETMİŞTİ 
     McCurry, Gula’nın fotoğrafını çektiğinde, küçük kız anneannesiyle birlikte mülteci kampına henüz gelmişti. Annesi ve babasını Sovyet bombardımanında kaybeden Gula, anneannesiyle dağları aşarak kendilerini Pakistan’a atmıştı. Gula, gözleriyle o sırada McCurry’nin dikkatini çekmiş, McCurry hemen fotoğrafı çekmişti. Gula, 1992’de Afganistan’a döndü. 20 yaşındaydı ve yaşıtları gibi kendine bir aile kurmak istiyordu. 
     
     KOMŞUSU YERİNİ SÖYLEDİ 
     Ülkede artık Taliban hüküm sürüyordu. Ve onun billur gözleri bu kez bir burkayla örtülmüştü. Bu süre içinde McCurry, 10 kez Afganistan’a geldi. Gula’nın fotoğrafını herkese göstererek, "Bu kızı gördünüz mü " diye soruyordu. Sonunda McCurry, kızı tanıdığını söyleyen biriyle tanıştı. Gula’nın komşusu olduğunu öne süren adam, Şerbet’i Pakistan’a getireceğini söyleyerek, McCurry ile anlaştı. Birkaç gün sonra adam çıkageldi. National Geographic ekibinden bir kadın olan Carrie Regan’ı konukevine götürdü. 
     
     TALİBAN’I DESTEKLİYOR 
     Loş evde 10 kadın oturuyordu. Regan, ilk karşılaşma anını şöyle özetledi "İlk dikkatimi çeken gözleriydi. İlk kez bu o olmalı diye düşündüm. Onunla konuşmaya başladık. Bana hayatı savaşla birlikte enkaza dönen genç bir kızın öyküsünü anlatıyordu... Uçaklara, köylerine düşen bombaların çıkardığı gürültülere, aç karna uyumaya çalıştığı gecelere ilişkin anılar... Konuştukça burka giymekten şik yetçi olmadığını gösteriyor. Şerbet, Taliban’ın ülkeye barış ve güvenlik getirdiğine inanıyor. Bombardıman yüzünden ABD’ye kızgın olsa da, rüyalar ülkesini bir gün mutlaka görmek istiyor." 
     
Gözlerine iris testi yaptılar      National Geographic dergisi, Şerbet’in yıllar önce kapak yaptıkları kız olduğundan yüzde yüz emin olmak için bir dizi test de yaptı. Şerbet’in gözlerine yapılan iris testi, dört çocuk annesi kadının ünlü "Afgan Kızı" olduğunu bilimsel olarak kanıtlayarak, kafalardaki tüm kuşkuları giderdi. Şimdi Şerbet Gula’yı daha iyi bir gelecek bekliyor. Gula’nın dört kızı National Geographic’in katkılarıyla eğitilecek. 
     



 GÜNCEL 
















</TEXT>
</DOC>
