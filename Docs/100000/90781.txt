<DOC>
<DOCNO> 90781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo06.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin tarihi zaferi İngiliz basınında... 
</HEADLINE>
<TEXT>

     Türkiye'nin, 17. Dünya Kupası finallerinin 2. turunda Japonya ile yaptığı ve 1-0'lık skorla kazandığı maçın ardından İngiliz gazetelerinde yapılan yorumlarda da büyük başarının altı çizildi. 
     The Daily Telegraph Gazetesi, ''Japonlar, acılara büründü'' başlıklı bir maç yorumuna yer verirken, Japonya'nın Dünya Kupası umutlarının dün yapılan maçla adeta yerle bir olduğunu bildirdi. 
     Gazete, Japonya'nın umut verici bir futbol oynadığını, Türk takımının ise güçlü bir tablo çizdiğini belirtirken, Japon futbolundan daha övgü dolu ifadelerle söz etti. 
     Maçın tek golünü Ümit Davala'nın attığını da belirten gazete, Davala'yı saç traşından dolayı ''mohikanlara'' benzetti. Türk Milli Takımı'nın Japonlar'a, maçın ritmini yakalama olanağı vermediğini ve Japonya'yı kalesine yaklaştırmadığını belirten gazete, maçın Japonya için bir hüsranla bittiğini vurguladı. 
     The Times Gazetesi de Japonya'nın Dünya Kupası macerasında dün gün batımının yaşandığını belirten bir başlıkla yer verdiği haberinde, Japonya'nın, seyirci avantajının, daha iyi savunma yapan ve futbol oynayan Türk Milli Takımı'nı yenmeye yetmediği belirtildi. 
     Japon takımının genç ve deneyimsiz olduğunu belirten gazete, tüm bunların sonucunda Türkiye'nin çeyrek finale taşınan takım olduğunu anlattı. 
     The Independent Gazetesi de Türkiye'nin çeyrek final düşlerinin Ümit Davala tarafından atılan tek golle düşten gerçeğe dönüştüğünü, aynı golün Japonya'yı ise adeta ''dondurduğunu'' bildirdi. 
     Türk takımının dünkü maçta son derece derli toplu bir futbol oynadığını ve sonuca ulaştığını belirten gazete, Türkiye'nin, Avrupa'nın futbol konusunda pek de güçlü olmayan bir kesiminden kabul edilirken geliştiğini, önce kulüpler, sonra da ülke düzeyinde bir futbol gücü durumuna gelmeyi başardığını bildirdi. 
     The Guardian gazetesi de Ümit Davala'nın kafayla attığı golün Japonya'da kalpleri kırdığını belirten bir başlıkla maç yorumuna yer verdi. Yağan sağnak yağmurun altında Japonya'nın tüm Dünya Kupası umutlarının parçalandığını belirten gazete, Türk Milli Takımı'nın ise dünkü galibiyetiyle ilk kez Dünya Kupası çeyrek finaline katılma hakkı kazandığına dikkati çekti. 
     





</TEXT>
</DOC>
