<DOC>
<DOCNO> 66856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/guncel/gunz1.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     25 saat ormanda tek başına kaldı 
     ANTALYA’NIN Elmalı ilçesine bağlı Yapraklı köyünde geçen Perşembe günü babası Cemil Çiftçi ile birlikte hayvan otlatmaya giden ve Kızıltepe mevkiindeki ormanlık alanda kaybolan 4 yaşındaki Fatma Çiftçi, tek başına 25 saat geçirdikten sonra, kendisini aramaya çıkan köylüler tarafından bulundu. Köylüler, sarp, dağlık ve ormanlık alanda geceyi geçirdiği öğrenilen Fatma Çiftçi’yi jandarmaya teslim etti. Elmalı Devlet Hastanesi’nde sağlık kontrolünden geçirilen Çiftçi, daha sonra ailesine teslim edildi. 
     
     Van ve Hatay’da üç bebek cesedi 
     DHA 

     Van ve Hatay’ın İskenderun ilçesinde üç bebek cesedi bulundu. Van Cumhuriyet Mahallesi’nde Selpap Sitesi’nin kapıcısı Selahattin Eriş, dün 08.30’da çöp dökmek için gittiği çöplükte bulup şüphelendiği poşeti açınca ağzı bantlanmış bebek cesediyle karşılaştı. Eriş polise haber verdi. Devlet Hastanesi’nde otopsi yapılan bebeğin 10 günlük olduğu, iki gün önce çöpe atıldığı ve donarak öldüğü belirlendi. İskenderun’da ise Sanayi Köprüsü yakınlarında hurda toplayan çocuklar, bir poşete sarılmış biri kız biri erkek iki bebek cesediyle karşılaştı. Bebek cesetleri Devlet Hastanesi’ne kaldırıldı. 
     
     Sahte karneler için operasyon 
     ŞEYHMUS ÇAKAN DHA 

     Diyarbakır Emniyet Müdürlüğü Kaçakçılık ve Organize Suçlar Şube Müdürlüğü ekiplerinin düzenlediği operasyonda, ilköğretim ve lise öğrencilerine satılmak üzere hazırlanmış boş karne, teşekkür, takdir ve onur belgesi ele geçirildi. Dağkapı semtinde bir kişinin karne sattığı ihbarı üzerine polis dün operasyon yaptı. M.H.’nin işyerinde yapılan aramada, 1509 adet boş sahte lise karnesi, 3502 adet boş sahte ilköğretim okulu karnesi, 600 adet boş sahte teşekkür, 104 adet boş sahte takdir, 170 adet boş sahte onur belgesi piyasaya sürülmeden ele geçirildi. 
     
     
     Göçükten çıktı karnesini aldı 
     Afyon Bolvadin’de, depremde yıkılan evlerinin enkazı altından kurtarılan ilköğretim okulu öğrencisi, karnesini almaya kırık koluyla geldi. Bolvadin’e bağlı Derekarabağ Köyü İlköğretim Okulu 2. sınıf öğrencisi Mehmet Aykuş, 3 Şubat’ta meydana gelen depremde, yıkılan evlerinin enkazı altında kaldı. Ailesi tarafından göçükten kurtarılan Mehmet Aykuş’un kırılan kolu alçıya alındı. Aykuş, sargılı koluyla karnesini almak üzere de arkadaşlarıyla birlikte okuluna geldi. Hem karnesini hem de takdir belgesini alan Mehmet Aykuş, depremin şokunu atlatamadığını ve çadırda kaldıklarını söyledi. 
     
     Kaya parçası can aldı 
     Afyon’da bir taş ocağında dinamitle patlatılan kayadan kopan taş, evlerinin bahçesinde oynayan öğrenci Emine Aydın’ın 8 , sırtına isabet ederek ölümüne neden oldu. 
     



 GÜNCEL 




















</TEXT>
</DOC>
