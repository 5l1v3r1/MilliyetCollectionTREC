<DOC>
<DOCNO> 98636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun03.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton bir geleneği bozdu, kendini savunup Bush'u eleştirdi 
</HEADLINE>
<TEXT>

     ABD'nin eski Başkanı Bill Clinton, şimdiki Başkan George W. Bush yönetiminin, ''şirket skandallarının aslında kendi döneminde başladığı'' yolundaki suçlamalarını reddederken, Bush'un Ortadoğu politikasını da eleştirdi. 
     Clinton, WJLA adlı yerel Washington televizyon kanalına yaptığı açıklamalarla, eski başkanların, yerlerine geçen kişileri eleştirmekten kaçınması yönündeki geleneği bozmuş oldu. 
     Bush yönetimi yetkililerinin, hatalı şirket muhasebe uygulamalarının daha önce başladığı yolundaki suçlamalar hakkında Clinton, ''Bu insanlar, şirket skandallarıyla ilgili sorumluluk taşıyorlar. Ne zamanki olayların altını kazımaya başlıyorsunuz, hemen başkalarını suçluyorlar. Şimdi biliyorsunuz ki ben, Black Hawk Down filmine konu olan Somali'deki korkunç anılar için babasını suçlamadım'' dedi. 
     Clinton, Bush'un babası olan eski Başkan George Bush döneminde, 1993 yılında, Amerikan özel kuvvetlerine yönelik Somali'deki saldırıya ve bunu konu alan, bu yıl piyasaya çıkan filme işaret etti. Beyaz Saray yetkilileri, Clinton'ın sözlerini ''şaşırtıcı'' olarak nitelerken, ''İşte tipik bir Clinton tepkisi saldır ve politize et'' dediler. 
     Başkan Bush'un ülkeyi ''doğru yönde'' götürüp götürmediği yolundaki bir soruya karşılık Clinton, ''Bu konuda bir fikir beyan etmem gerektiğini düşünmüyorum. Ancak şirket skandalları için bizi suçlamaya çalışmaları bir hata, çünkü bizim aslında birçok şirket skandalını açığa çıkarmaya çalıştığımıza dair açık kayıtlar var'' diye konuştu. 
     Bush, Nisan ayında da, Ortadoğu'da Filistin ile İsrail arasındaki sıkıntıların, Clinton'ın başarısız çabalarının sonucu olduğunu savunmuştu. Clinton başkan olduğu dönemde, Nobel barış ödülü alabilmek için zamansız olarak İsrail ve Filistin liderlerini Washington'a çağırıp zorladığı iddiasıyla eleştirilmişti. 
     Clinton ise Bush'un göreve gelir gelmez Ortadoğu'dan el çekmesi ve bu tutumunu bir yıl boyunca sürdürmesinin aslında büyük bir hata olduğunu söyledi. Clinton, ''Neyse ki şimdi bu işin içindeler. Her zaman farkettim ki, ABD Dışişleri Bakanı Colin Powell, Ortadoğu işine müdahale etmeyi hep isteyen kişiydi'' dedi. 
     





</TEXT>
</DOC>
