<DOC>
<DOCNO> 57039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo09.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Galatasaray yönetimi ile Fenerbahçe seyircisini bombaladı 
</HEADLINE>
<TEXT>

     İngiltere Süper Ligi takımlarından Aston Villa forması giyen milli futbolcu Alpay Özalan, İngiliz futboluyla karşılaştırdığı Türk futbol piyasasını adeta eleştiri yağmuruna tuttu. 
     Deneyimli futbolcu, kendisine ait ''www.alpayozalan.com'' adlı internet sitesinde yaptığı açıklamada, Türkiye'ye döndüğünde 2 ülke futbol dünyası arasındaki farkı bir kez daha anladığını kaydederek, ''İngiltere'de gerek spor medyası, gerek taraftarlar, gerekse de yöneticiler, sizin sahada oynadığınız futbolla ilgileniyorlar. Saha dışında yaptığınız şeyler eğer toplumun genel kuralları dışında değilse, kimse size bunu niye yaptın demiyor'' dedi. 
     
     Taraftar bilinçli 
     İngiltere'de futbol izleyicisinin çok daha bilinçli olduğunu kaydeden Alpay, temel mantığın bir takımın yenileceği, diğerinin de kazanacağı üzerine kurulu olduğunu ifade ederek, şunları kaydetti 
     ''Bir maç kaybedildi diye kimse kimseyi asıp kesmiyor. Teknik direktörler istifaya davet edilmiyor. Futbol bu, bir takım yenecek, diğeri yenilecek. İngiltere'deki taraftarlar bunun bilincinde. 
     Yenildiğimiz bir çok maç sonrası bile, taraftarlarımız bizi alkışlarla soyunma odasına gönderdi. Emin olun ki bu tür bir davranış futbolcu üzerinde çok daha fazla etkili oluyor. Siz böyle bir taraftara, size küfür eden taraftardan daha fazla değer veriyorsunuz ve onlar için sahaya çıkıp mücadele ediyorsunuz.'' 
     
     FArklı yönetim anlayışı 
     Alpay, İngiliz futbolunda kulüp yöneticilerinin ön planda bulunmadığını ve farklı bir yönetim anlayışına sahip olduklarını bildirdi. 
     Kulüp yönetiminde bulunan kişilerin kesinlikle rakip takım yöneticileriyle televizyonlarda ya da gazetelerde birbirleriyle tartışmaya girmediğini belirten Alpay, ''Bir takımın başkanı, takımının futbolcularının, taraftarla daha yakın olabilmek ve medyaya daha sağlıklı bilgi verilmek üzere kurulmuş olan internet sitelerini, bir tek sözle kapatmıyor. Lider bir takımın yönetimi çıkıp da futbolcularının tümüne, hatta teknik direktöre, bir maç kaybetti diye ceza vermiyor. Yönetim futbolcusuna imza attırmak için PAF takımına gönderirim tehtidinde bulunsaydı, ortalık birbirine girerdi'' diye görüşlerini açıkladı. 
     Son dönemde Türk futbolunda yaşananların kendisini şaşırttığını ifade eden Alpay, açıklamasını şöyle tamamladı 
     ''Kısacası Türkiye'ye geldiğimden beri gördüklerim ve bana anlatılanlar karşısında şaşırmamak elde değil. 2 yıl önce ben de buradaydım ve bunları birebir yaşıyordum. O zaman bu yapılanlar ve yaşananlar bana garip gelmiyordu. Ama bugün bunlar bana garip geliyor. 
     Sanki burada olsam yapamazmışım gibi geliyor. Umarım bizde de Avrupa'da olduğu gibi bilinçli bir futbol kültürü oluşur.'' 
     






</TEXT>
</DOC>
