<DOC>
<DOCNO> 72136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun11.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un danışmanı "Kimse nükleer silah kullanmak istemez" 
</HEADLINE>
<TEXT>

     ABD Başkanı George Bush'un ulusal güvenlik danışmanı Condoleezza Rice, Amerikan nükleer saldırı planlarının bu tür savaş riskini artırmayacağını iddia etti. 
     Bir Amerikan TV kanalında konuşan Rice, ''Nükleer silah kullanma eşiğinin düştüğü tamamen yalan. Kimse nükleer silah kullanmak istemez. Başkan da füzesavar savunma için çok şey yaptı, yapılanları teşvik etti. Bu yüzden kaygılanmaya gerek yok'' dedi. 
     Rice, ABD'ye ya da dostlarına kitle imha silahlarıyla saldırı olması halinde ise sadırganın ''gereken sert karşılığı'' alacağını belirtti. 
     Amerikan basını, hafta sonunda, ABD'nin Çin, Rusya, Irak, Kuzey Kore, İran, Libya ve Suriye'ye karşı nükleer saldırı planları hazırladığını yazmıştı. 
     Bu tür planların, silahlanmayı ve savaş riskini artıracağı öne sürülmüştü. 
     






</TEXT>
</DOC>
