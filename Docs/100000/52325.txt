<DOC>
<DOCNO> 52325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur27.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Afganistan değerlendirmesi... 
</HEADLINE>
<TEXT>

     Başbakan Bülent Ecevit, Afganistan'da bu aşamada öncelikli hedefin ortaya çıkan siyasi ve idari boşluğun tüm etnik grupların katılımına olanak verecek biçimde süratle doldurulması olması gerektiğini belirterek, ''Bu boşluk hızla doldurulamazsa çözümü zor bir kargaşa ortamı doğabilir'' dedi. 
     Başbakan Ecevit, Afganistan'daki son gelişmelerle ilgili yazılı bir demeç yayınladı. Afganistan'da son günlerde beklentilerin ötesinde hızlı ve olumlu gelişmelerin meydana geldiğini ifade eden Ecevit, başkent Kabil dahil birçok bölgenin Taliban yönetiminden çıkarak birleşik cephenin denetimine girdiğini kaydetti. 
     ''Ancak, şimdilik aşırı iyimserlikten kaçınmak gerekir'' diyen Ecevit, Taliban'ın şu sırada Kandahar yöresine doğru çekildiğinin anlaşıldığını belirtti. Ecevit, demecinde şunları kaydetti 
     ''Fakat, Afgan halkının da tepkisiyle Taliban'ın sahneden tamamen mi çekileceği, yoksa bu bölgede veya arazide direnişe devam mı edeceği henüz belli değildir. 
     Bu aşamada, öncelikli hedef, ortaya çıkan siyasi ve idari boşluğun tüm etnik grupların katılımına olanak verecek biçimde süratle doldurulması olmalıdır. Bu boşluk hızla doldurulamazsa çözümü zor bir kargaşa ortamı doğabilir. 
     Öte yandan, kış koşullarının ortaya çıktığı bu günlerde ivedilikle gereksinim duyulan insani yardımın Afgan halkına ulaştırılması çabalarına ivme kazandırılmalıdır. Bu yönde katkısını esirgemeyecek olan Türkiye, uluslararası topluma da süratle harekete geçilmesi çağrısında bulunmaktadır.'' -''KABİL BÜYÜKELÇİLİĞİMİZİN ÇALIŞMALARI CANLANDIRILACAK''- Başbakan Bülent Ecevit, Afganistan'ı en iyi tanıyan ve bu dost ülkenin istikrarı ve tüm Afganlar'ın esenliği dışında bir amaç gütmeyen Türkiye'nin hem siyasal ve idari boşluğun doldurulması, hem de insanı yardım çabalarının etkinleştirilmesi konusunda ağırlıklı rol oynayabilecek konumda olduğunu vurguladı. Ecevit, şöyle devam etti 
     ''Nitekim, Türkiye, Taliban rejimini tanımadığı ve bu rejime karşı olduğu halde hem Taliban yönetiminin kontrolündeki bölgede bulunan Afgan halkına, hem de Birleşik Cephe bölgesindeki Afganlar'a geçtiğimiz yıllarda kendi mütevazı olanaklarıyla yoğun insani yardım etkinlikleri yürütmüştür eğitim, sağlık, barınma ve sulama konularında uluslararası yardım kuruluşları tarafından da takdirle karşılanan projeleri gerçekleştirebilmiştir. 
     Önümüzdeki günlerde Afganistan'daki en zor koşullarda bile faaliyetlerini sürdürmüş olan Kabil Büyükelçiliğimizin çalışmaları canlandırılacaktır ve Mezar-ı Şerif Başkonsolosluğumuz yeniden açılacaktır. 
     Böylece, Türkiye, Afgan halkının tüm kesimlerinin insani ihtiyaçlarının karşılanması ve Afganistan'da iç barış ve sükunetin sağlanması için elinden gelen çabaları göstermeye devam edecektir.'' 
     






</TEXT>
</DOC>
