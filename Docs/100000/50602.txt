<DOC>
<DOCNO> 50602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur11.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Cem'in Kıbrıs'la ilgili tespitleri son derece gerçekçidir" 
</HEADLINE>
<TEXT>

     DYP Genel Başkanı Tansu Çiller, Dışişleri Bakanı İsmail Cem'in Kıbrıs ile ilgili önemli açıklamalarının ve tespitlerinin son derece gerçekçi olduğunu belirterek, ''Hükümetin Kıbrıs konusunda alacağı kararlar desteklenmeli, dünyanın içine girmiş olduğu bu süreç içinde yeni bir döneme de adım atılmalıdır'' dedi. 
     Çiller, yaptığı yazılı açıklamada, dünyanın yeniden yapılanma sürecine girdiğini, bu süreçte Kuzey Kıbrıs Türk Cumhuriyeti KKTC 
     için bir fırsat bulunduğunu kaydetti. 
     Özellikle teröre karşı yapılan bir mücadelenin altyapısının oluşturulmasının, insan hakları konusunun dünya gündemine bir kez daha gelmesinin, KKTC'nin sesinin duyurulması açısından önemli olduğunu vurgulayan Çiller, şöyle devam etti 
     ''Dışişleri Bakanı Cem'in Kıbrıs konusunda önemli açıklamaları, tespitleri son derece gerçekçidir. Sayın Cem'in bu açıklamaları doğrultusunda, hükümetin Kıbrıs konusunda alacağı kararlar desteklenmeli, dünyanın içine girmiş olduğu bu süreç içinde yeni bir döneme de adım atılmalıdır. 
     DYP olarak, Kıbrıs konusunda, bu doğrultuda atılacak adımları destekliyoruz. Ancak, uyarılarımız doğrultusunda KKTC halkının sesini duyurmayı, hükümet tam olarak değerlendirememiştir. Kıbrıs Rum kesiminin uluslararası terörün finansmanında aldığı rol dünyaya anlatılmamış, girişimlerde gecikmeler gündeme gelmiştir. Türkiye önündeki riskleri azaltan, fırsatları daha iyi kullanan bir jeostratejik aksiyon planını bir an önce oluşturmalıdır.'' Çiller, dün açıklanan enflasyon rakamları ile ilgili olarak da enflasyonun bu oranlara çıkacağını, 1.5 yıl önce tahmin ettiklerini belirtti. 
     Ekonomideki, büyük durgunluğa rağmen ekim ayı enflasyonunun yine beklenenden yüksek çıktığını kaydeden Çiller, hükümetin 2000 yılındaki programına ve ardından bu yıl açıklanan ''Güçlü Ekonomiye Geçiş Programı''na kayıtsız, şartsız destek veren çevrelerin bile artık bu itimat, itibar ve güveni kaybettiğini öne sürdü. 
     DYP Genel Başkanı Çiller, şunları kaydetti 
     ''Hükümetin tüm ekonomik hedeflerdeki başarısızlıkları, ülkeyi fakirleştirmesi, enflasyonu hiperenflasyona ve stagflasyona doğru götürmesi, taahhütleri ve programlarında başarısız olması nedeniyle milletin tek umudu kalmıştır. O umut da bir an önce sandığa gidilerek yeni bir başlangıç yapılmasıdır. Bunun aksi demokrasiye inancı yaralar.'' 
     






</TEXT>
</DOC>
