<DOC>
<DOCNO> 64443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sondun10.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'teki saldırının son bilançosu 2 ölü, 100 yaralı 
</HEADLINE>
<TEXT>

     Kudüs'ün merkezinde düzenlenen intihar saldırısında, intihar komandosunun yanı sıra yoldan geçen bir kişinin de öldüğü bildirildi. 
     Yapılan son açıklamalara göre, İsrail'de haftanın ilk çalışma günü olan Pazar günü işlek Caffa caddesinde düzenlenen saldırıda yaralı sayısı 100'ün üzerinde bulunuyor. 
     Patlamanın etkisiyle çevredeki çok sayıda mağazanın vitrinleri dökülürken, bir mağazada yangın çıktığı belirtildi. 
     İntihar komandosunun bir ayakkabı mağazasının yakınında kendini havaya uçurması sırasında, yoldan geçen bir kadının da öldüğü haber verildi. 
     Hastaneye kaldırılan yaralılardan çoğunun olayın şokunu yaşadığı kaydedildi. 
     Görgü tanığı bir doktor, İsrail radyosuna yaptığı açıklamada, patlamayı duyduğunda olay yerine koştuğunu, insanların bağırarak kaçıştığını söyledi. Tanık, ''Bir kadını, boğazı kesilmiş halde buldum. Boğazının üzerine bez bastırdım ve ambulansa yetiştirdim. 
     Ayakkabı kutularının altında kalan genç bir kadını çıkardım. Saçı yanmıştı'' dedi. 
     Saldırının sorumluluğunu henüz kimse üstlenmezken İsrail, saldırıdan Filistin lideri Yaser Arafat'ı doğrudan sorumlu tuttu. 
     






</TEXT>
</DOC>
