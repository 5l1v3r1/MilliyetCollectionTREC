<DOC>
<DOCNO> 73110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/soneko04.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, yarın 3 ay vadeli bono ihalesi yapacak 
</HEADLINE>
<TEXT>

     Hazine bu hafta biri bono, diğeri de tahvil olmak üzere iki ihale birden düzenleyecek. 
     Hazine Müsteşarlığı, yarın 3 ay vadeli referans bono, 19 Mart Salı günü de 2 yıl vadeli 3 ayda bir kupon ödemeli değişken faizli tahvil ihaleleri gerçekleştirecek. 
     Hazine tarafından yarın düzenlenecek 3 ay vadeli referans bono ihalesinin ihraç tarihi 20 Mart 2002, geri ödeme ise 19 Haziran 2002 olarak belirlendi. 
     İhalede oluşacak faiz oranı 19 Mart tarihinde düzenlenecek değişken faizli devlet tahvili ile 18 Haziran 2001 tarihinde gerçekleştirilen takas işlemi karşılığında ihraç edilen 1 ve 2 yıl vadeli değişken faizli TL cinsinden tahvillerinin kupon oranını belirlemek için kullanılacak. 
     Hazine tarafından 19 Mart Salı günü düzenlenecek 2 yıl vadeli ve 3 ayda bir kupon ödemeli değişken faizli tahvil ihalesinde ihraç tarihi 20 Mart 2002, geri ödeme ise 17 Mart 2004 olarak belirlendi 
     Kupon ödemeleri, yapılacak referans bono ihalelerinde oluşacak faizlere endeksli tahvilleri olarak ihraç edilecek Değişken faizli tahvilinin ilk kupon ödemesine esas teşkil edecek faiz oranı, söz konusu 3 ay vadeli Hazine Bonosu ihalesinde oluşan faiz oranı ile Hazine'ce uygulanacak olan yüzde 2 ek getiriden oluşacak. 
     Hazine en son 12 Mart tarihinde düzenlediği 224 gün vadeli bono ihalesinde, toplam 1 katrilyon 95 trilyon liralık teklif gelirken, ihalede nominal 705.1 trilyon liralık satış gerçekleştirmişti. 
     Net satış miktarının 511.9 trilyon lira olduğu ihalede, bileşik faiz yüzde 68.25, basit faiz ise yüzde 61.32 düzeyinde seyretmişti. 
     Hazine'nin bu hafta yaklaşık 1.4 katrilyon liralık iç borç geri ödemesi bulunuyor. 
     






</TEXT>
</DOC>
