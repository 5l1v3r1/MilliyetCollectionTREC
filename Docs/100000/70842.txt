<DOC>
<DOCNO> 70842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/spor/spo03.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Radikal önlemler 
</HEADLINE>
<TEXT>

Galatasaray Yönetimi, kötü gidişi durdurmak için bir dizi karar aldı. Tüm yöneticiler bundan böyle takımın yanında olacak 
     HALİL ÖZER 

     ÜST üste kaybedilen puanlarla büyük avantaj yitiren ve liderliği kaybeden Galatasaray’da, yönetim kurulu kötü gidişe son vermek için önlem paketi oluşturdu. Özellikle yöneticilerin bundan böyle futbolcularla yakından ilgilenmesine ve takımı yalnız bırakmamasına karar verildi. Başkan Mehmet Cansun da bu hafta içi bütün oyuncularla tek tek görüşüp dertlerini dinleyecek. 
     İKİNCİ olarak oyuncuların transfer alacaklarını dondurmayı düşünen yönetim, bunun takım üzerinde şimdilik olumsuz etki yaratacağını öngörerek bu olası uygulamadan vazgeçti. Yöneticiler futbolculara son şans olarak Beşiktaş, Roma ve Trabzonspor maçlarını verdi. Bu 270 dakikalık süre sonunda Sarı - Kırmızılılar, ligde ve Şampiyonlar Ligi’nde iddiasını yitirirse alacaklar dondurulacak. 
     TAKIMIN yoğun maç trafiğinden olumsuz etkilendiğinin tespit edilmesi üzerine de hem psikolog, hem de fizyoterapist takviyesi önerilecek. Beyinsel olarak yorgun düşen oyuncuların tekrar eski motivasyonlarına ulaşmaları için uzman bir psikoloğa Florya’nın kapısı açılacak. Aşırı sakatlıkların ise yanlış idman sistemi nedeniyle olduğu, maç sonrası soğutma çalışmalarının yeterince yapılmadığı iddia edildi. 
     
Mondragon erteleme istedi      ERHAN TELLİ 

     MONDRAGON ve Ahmet Dursun dün biraraya geldiler, derbi öncesi iddialı mesajlar verdiler. Mondragon, Ahmet ile İlhan Mansız’ı överek, "İkisi de Dünya çapında golcüler. Ahmet’in attığı golleri izledim. Gerçekten çok güzel gollerdi. Kendisinden ricam gollerine bir hafta ara vermesi. Zaten bu maçta kalem kapalı olacak, kendisine gol izni vermeyeceğim" dedi. 
     AHMET Dursun ise, Kolombiyalı file bekçisine teşekkür ederek, "Zaten ben beş haftadır gollerime ara vermiştim. Daha geçen hafta yeniden başladım. Üzgünüm ama Galatasaray maçında da gollerimi sıralayacağım" ifadesini kullandı. İki futbolcu da birbirlerine şans dilediler ve derbiyi kazanacaklarını söylediler. 
     
Cim Bom’un düşüşü sürüyor      ULUSLARARASI Futbol Tarih ve İstatistikleri Federasyonu’nun IFFHS Ocak ayı değerlendirmesinde 7. sırada bulunan Galatasaray, Şubat ayında topladığı 236,5 puanla ancak 13. sırada kendine yer bulabildi. Liverpool, B.Münih ve Real Madrid ilk üç sıradaki yerlerini korudu. Fenerbahçe ise 44 sıra birden düşerek 138’nciliği Beşiktaş’la paylaştı. Gaziantepspor 135.’liğe yükseldi. 
     
Zirvede nostalji      GALATASARAY’IN üç puan kaybetmesiyle birlikte zirvede soluk soluğa süren yarış, 25. haftalara bakıldığında 1997 98 sezonunda da yaşandı. Bu dönemde 52 puanla lider olan Galatasaray’ı, 51 puanlı Trabzon ve Fenerbahçe takip ediyordu. Beş yıl sonra zirvede yine aynı çekişme yaşanıyor. Üç büyükler şampiyonluk için birbirlerinin peşini bırakmazken, aralarında yapacakları maçlar da büyük önem kazandı. 
     
Fatura Victoria’ya      GALATASARAY Teknik Direktörü Mircea Lucescu, Göztepe maçından sonra ilk kez öfkelendi. Soyunma odasına geldiğinde adeta burnundan soluyan Rumen hocanın oyunculara sakin görünmeye çalışmasına rağmen Victoria’ya tepki koyması dikkati çekti. Sol kanatta yaptığı hataların pahalıya patladığını belirten Lucescu bu oyuncuyu sert bir şekilde uyardı ve "kendine gel" diye konuştu. 
     VİCTORİA’NIN yanı sıra diğer oyuncuları da azarlayan Lucescu’nun İzmir’de çok sinirli olduğu için basın toplantısı yapmadığı öğrenildi. Lucescu’nun Abdürrahim Albayrak’a "Bize yakışmıyor. Böyle futbol olmaz" dediği belirtilirken, bazı oyuncuları yakın takibe alacağı ve bundan sonra hiç kimseye taviz vermeyeceği açıklandı. 
     
Yönetim öfkeli      Suçlu ayağa kalk 
     GÖZTEPE yenilgisi Galatasaray yönetiminde şok yarattı. Sarı - Kırmızılı yöneticiler özellikle futbolculara karşı ağır eleştiriler getirirken, Lucescu da suçlamalardan nasibini aldı. Yöneticiler kötü sonucu futbolcuların formsuzluğuna ve bireysel oyunu tercih etmelerine bağladılar. Takımın motive edilmesi gerektiğini belirtirken, Rumen hocanın büyük hataları olduğu da vurgulandı. 
     LUCESCU’NUN sahaya çıkardığı kadroda Ümit Karan’a yer vermemesi, Ergün’de ısrar etmesi, Radu’yu uzun süre oyunda tutması ve sol kanada bir türlü çözüm bulamamasının maçın sonucunu etkilediğini belirtildi. Yöneticiler sadece futbolcularla değil, Teknik Direktör Lucescu ile de görüşecekler ve Beşiktaş maçı öncesinde takımı toparlaması isteyecekler. 
     
Ne dediler      Pozisyon bile yok’ 
     2. BAŞKAN Fatih Altaylı, rakip kaleyi rahatsız bile edemediklerini belirtip, "Deplasmanlarda rakip kaleciler rahat oynuyorlar. Gol pozisyonları bile üretemiyoruz. 
     
     ’Ağzımda yara doldu’ 
     FUTBOL Şubesi Sorumlusu Abdürrahim Albayrak, yenilginin üzüntüsünü üstünden atamadığını söyledi. Albayrak, "Bir gecede bütün ağzım üzüntüden yara oldu. Çok kötü oynadık. Bunu futbolcular da kabul ediyor. Herkes çok üzgün. Rakibi küçük gördüler" diye konuştu. 
     
     Motive lazım’ 
     YÖNETİCİ Osman Güneri, ekip oyunundan uzaklaşmanın sıkıntılarını yaşadıklarını söyledi ve "Futbolcular maça gerektiği kadar konsantre değildi. Biz kendi kendimize yenildik. Bu stresi devamlı yaşıyoruz. Ekip oyunundan bireyselliğe doğru gidiyoruz. Bu takımı motive etmek gerekir" yorumunu yaptı. 
     
     Bu nasıl iş’ 
     ÖZER Saraçoğlu ise kötü oyunun karşılığını gördüklerini belirtti. Saraçoğlu neden böyle olduğunu anlayamadığına değinerek, "Tamamen normal sonuç. Çok kötü oynadık. Ben bu işi anlayamıyorum ve kavrayamıyorum. Bir çözüm bulmalıyız" şeklinde ifade kullandı. 
     
     ’Karşılığını versinler’ 
     EŞREF Hamamcıoğlu yenilgiye ağır eleştiri getirdi. Oyuncuların aldıklarını paranın karşılığını vermesi gerektiğini savunan Hamamcıoğlu, "Biz futbolcuların hakkını veriyoruz. Onlardan da bir şeyler istemek bizim hakkımız. Neredeyse kale direğini bile çalımlayacaklar" dedi. 
     
Canaydın bombaladı      GÖKAY AKIN 

     GALATASARAY’DA başkan adayı olduğunu açıklayan Özhan Canaydın, Mehmet Cansun’u eleştirdi. Dün akşam Galatasaraylı Yönetici ve İşadamları’nın toplantısına katılan Canaydın, "Cansun, kulübün borcunu 10 milyon dolar olarak deklare etti. Bu doğru değil. Borç 73 milyon dolardı. Halka arzdan sonra 54 milyon dolar oldu" diye konuştu. 
     GÖREVE gelmesi halinde "özlenen ve hayal edilen teknik heyeti" takımın başına getireceğini söyleyen Özhan Canaydın’ın bu konuşması Fatih Terim sinyali olarak yorumlandı. Canaydın, listesinde bir eski federasyon başkanı ve başkan da bulunduğunu sözlerine ekledi. Bu isimlerin Ali Uras ve Alp Yalman olduğu ileri sürüldü. 
     



 SPOR 


























</TEXT>
</DOC>
