<DOC>
<DOCNO> 72764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun35.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da tank çalıp 2 kişiyi yaralayan askere 2 yıl hapis 
</HEADLINE>
<TEXT>

     Almanya'nın Hessen eyaletindeki Stadtallendorf adlı kasabada askeri birlikten ''Fuchs'' Tilki tipi tank çalarak, yollarda dolaşan ve 2 kişinin ağır yaralanmasına yol açan 23 yaşındaki asker, Marburg Eyalet Mahkemesi tarafından 2 yıl hapis cezasına çarptırıldı. 
     Mahkeme kararında, askerin ''üstünlüğünü ve büyüklüğünü ispatlamak amacıyla hareket ettiği'', Silah Kontrol Yasası'nı ihlal ettiği, insanların yaralanmasına neden olduğu ve trafiği tehlikeye soktuğu belirtildi. 
     Savcılık, askerin çok tehlikeli bir davranışta bulunduğunu belirterek, 2 yıl 6 ay hapis, savunma ise 1 yıl 10 ay tecilli hapis cezası talebinde bulunmuştu. 
     Adı açıklanmayan askerin, sözleşmeli personel olduğu, bir sınavda başarısızlığından dolayı sözleşmesinin uzatılmadığı bildirildi. 
     Stadtallendorf'taki birlikten çaldığı tank ile Marburg kentine giden asker, dar bir yoldan geçmeye çalışırken peşine polis takılmış, polisten kaçmak isterken de karşı istikametten gelen otomobili ezerek, içindeki 2 kişiyi ağır yaralamıştı. 
     İzini bir süre kaybettirmeyi başaran asker, yaklaşık 50 km. 
     gittikten sonra, tankı ormanlık bölgede bırakmış ve telefonla polisi arayarak teslim olmuştu. 
     






</TEXT>
</DOC>
