<DOC>
<DOCNO> 86840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur15.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresun'da teröristler yaralı olarak kaçmış... 
</HEADLINE>
<TEXT>

     Giresun'un Dereli İlçesi'ne bağlı Bektaş Yaylası'nda, dün gece teröristlerle güvenlik güçleri arasında çıkan çatışmada, teröristlerden bazılarının yaralandığı ve operasyonların sürdüğü bildirildi. 
     Giresun Valiliği'nden yapılan yazılı açıklamada, Bektaş Yaylası kırsalında, yağışlı ve sisli havaya rağmen güvenlik güçlerinin geniş çaplı operasyon başlattığı ifade edilerek, operasyon sırasında çıkan çatışmada, teröristlerinden bazılarının yaralandığının tahmin edildiği belirtildi. 
     Açıklamada, şöyle denildi 
     ''12 Mayıs 2002 tarihinde Yağlıdere İlçesi kırsalında meydana gelen terör eylemi ile ilgili olarak yürütülen operasyonlar sırasında, 28 Mayıs 2002 Salı günü saat 20.45 sıralarında Dereli İlçesi'nin 
     Bektaş Yaylası kırsalında teröristlerle sıcak temas sağlanmış, ilk ateş sırasında Özel Harekat Timi'nde görevli Polis Memuru Murat Akkaya hafif yaralanmış, güvenlik güçlerimizin anında etkili karşı ateşi sonucu, teröristler bazı malzemelerini terk ederek orman içine kaçmak zorunda bırakılmış ve teröristlerden bazıları da yaralanmıştır'' denildi. 
     Operasyonda, kaçan teröristlerden birinin imdat çığlığının duyulması üzerine, güvenlik güçleri tarafından çatışma yerinde yapılan aramada, teröristlerce terk edilen malzemeler bulunduğu, bu malzemelerde kurşun ve kan izleri görüldüğü, teröristlerden bazılarının yaralanmış olabileceği kaydedildi. 
     Açıklamada, olumsuz hava şartlarına rağmen bölgede Jandarma Komanda Özel Harekat Birliği ile Polis Özel Harekat Timi'nin ortaklaşa başlattığı operasyonun tüm hızıyla sürdüğü vurgulandı. 
     





</TEXT>
</DOC>
