<DOC>
<DOCNO> 59636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sontur09.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer Kaymakamı "Batan gemide 80'e yakın yolcu var" 
</HEADLINE>
<TEXT>

     Antalya'nın Kemer İlçesinin Kiriş mevkii açıklarında bu sabaha karşı batan yük gemisinde, Yunanistan'a kaçak gitmeye çalışan 80'e yakın yolcunun bulunduğu, sağ kurtulanların ardından onlarca kişinin kayıp olduğu bildirildi. 
     Kemer Kaymakamı Nazmi Günlü, daha önce 39 olarak açıklanan sağ kurtulanların sayısını 32 olarak düzeltti. Günlü, Gürcistan bayraklı kuru yük gemisinin kayalıklara çarparak batmasından sonra 4 kişinin cesedinin de karaya vurduğunu söyledi. 
     Kurtulanların ifadelerinin alınmasıyla gemide 80'e yakın yolcunun bulunduğunun anlaşıldığını kaydeden Günlü, kayıp olan 50'ye yakın kişiye ulaşılmaya çalışıldığını bildirdi. Öte yandan, sağ kurtarılarak Kemer Emniyet Müdürlüğü'ne götürülen yolcuların büyük bölümünün kaçak yolla Yunanistan'a gitmeye çalışan Hintli ve Pakistanlılar oldukları belirtildi. 




</TEXT>
</DOC>
