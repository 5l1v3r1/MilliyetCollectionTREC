<DOC>
<DOCNO> 52834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sontur14.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekip otosunu çalıp, polise satmak istediler 
</HEADLINE>
<TEXT>

     Narkotik Şube Müdürlüğü'ne ait otomobili park halindeyken çalan şebekenin 6 üyesi, aracı sahte belgelerle alıcı gibi davranan polise satmak isterken yakalandı. 
     İstanbul Narkotik Şube Müdürlüğü'nden yapılan açıklamaya göre, şubeye ait sivil bir ekip otomobili, Halkalı Polis Lojmanları'nda park halindeyken, 11 Kasım 2001 günü çalındı. 
     Olayı araştıran güvenlik güçleri, aracı çalarak sahte belgelerle satmak isteyen hırsızlık şebekesi üyeleriyle alıcı gibi davranarak irtibata geçti. 
     Biri ekip otomobili olan 2 adet aracı, toplam 3 milyar lira karşılığında polise satmak isteyen Ali Turan, Çetin Açıkgöz, Rıdvan Ektirici, Selahattin Akgül, Mehmet Genç ve Niyazi Çöden, Bağcılar'daki buluşma yerinde yakalandılar. 
     Bu kişilerin ev ve işyerlerinde yapılan aramalarda, çalıntı BMW marka bir otomobil, sahte trafik belgeleri, sahte plakalar ile sahte evrak ve plaka düzenlemede kullanılan malzemeler ele geçirildi. 
     Hırsızlık şebekesinin otomobilleri çalan 2 üyesi daha olduğunu belirleyen polis, Bayram Kazan ve Serdar Gördeğer adlı bu kişileri ele geçirmek için operasyon başlattı. 
     Kazan'ın evinin etrafında dün pusu kuran polis, çalıntı bir otomobille evine gelen bu kişiye, ''teslim ol'' çağrısı yaptı. Polise ateş açan Bayram Kazan, olay yerinden kaçtı. 
     Polis yetkilileri, bu iki kişinin yakalanması için çalışmaların sürdürüldüğünü bildirdiler. 
     






</TEXT>
</DOC>
