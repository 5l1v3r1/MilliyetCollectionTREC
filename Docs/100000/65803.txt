<DOC>
<DOCNO> 65803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/spor/yozer.html </URL>
<DATE> 2002/02/04/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Bu böyle gitmez 
</HEADLINE>
<TEXT>

     Antalya’da öyle bir maç seyrettik ki, atılanlardan çok kaçan goller için yorum yapmak zorundayız. 90 dakika boyunca her iki takım da beceriksizliğin en üst seviyesine çıkarken, taraftarlar saç baş yolmaktan kel kaldı. Bir yanda Ümit Karan, bir yanda Saffet Akyüz, bir yanda Mustafa Gürsel, bir yanda Arif kaçırdıkları gollerle maçın kaderini tayin eden adamlar oldular. 
     Bu Galatasaray’ı anlamak mümkün değil. Deplasmanlarda ortaya koydukları çarşaf gibi dağınık futbollarıyla, ne yaptıklarını bilmez bir halde koşturup duruyorlar. Oyunun tüm yükünü birkaç kişinin omuzlarına yıkan Galatasaray yine makus talihinden kurtulamadı. Batista’ya acımamak elde değil. Ben olsam pişman olurum Galatasaray’a geldiğime... Koş babam koş. Yakında diyecekler ki "Su getir Batista..." Adamın canı çıkıyor. Diğerleri bakıyor. Biraz Ayhan onun haline acıyor, yardıma çalışıyor. Gerisinde bir hava, bir hava... Birisi Figo, birisi Zidane. Armut piş, ağzıma düş. Ama adama yedirmiyorlar. Lig sonuncusu Antalya, 90 dakika asıldı maça. Golü yemesine rağmen bozulmadı, puanı kaptı. Galatasaray ise tam tersi. İte kaka attığı golden sonra bile şaşkınlık yarattı. Acaba hakem bitiş düdüğünü çaldı da, biz mi duymadık Hepsi bıraktı maçı. 1-0’dan sonra üç pozisyon yediler. Dördüncüde de golü... Maç ondan sonra bitti. Galiba Galatasaray hala üç puanı aldım sanıyor. 
     Oyunda hiçbir koordinasyon yoktu. Ne organize ataklar, ne kanatları kullanma arzusu, ne de kontrollü çıkışlar. Hele ikinci yarıda doldur boşalt oynadılar. Savunma da bir alem. Ağır Saffet bile yürüye yürüye pozisyona giriyor. Mustafa Gürsel biraz zorladı, defansın bütün dağılımı bozuldu. İki kişi atağa geldiler, bir çuval pozisyon buldular. 
     Ümit Karan’a birkaç söz söylememek lazım. Ya da kulağını Sergen’e benzetmek. Bu kadar kritik haftalarda bu kadar net goller kaçar mı Dürtse gol olabilecek pozisyonları bile auta attı. Atsa bitecek, atamadı. Rakibe de cesaret verdi. Oysa Antalya korka korka çıkmıştı sahaya. Maçın başında tekme tokat oynadılar. Baktılar ki, Galatasaray boş bir balon. Onlar da galibiyete inanmamışlardı. İnansalar, kazanırlardı. Saffet net pozisyonları kaçırdı, doksanda hem kendi paçasını, hem takımını kurtardı. 
     



 SPOR 























</TEXT>
</DOC>
