<DOC>
<DOCNO> 51528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/guncel/gun02x.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaçla BMW aldı 
</HEADLINE>
<TEXT>

Kendisini işadamı olarak tanıttığı sevgilisine aldığı BMW otomobille kapkaç yapan bir kişi, arkadaşıyla polisten kaçarken kaza yaptı. Kapkaççılardan biri kaçtı, diğeri yakalandı 
     ELVAN EZBER İstanbul 

     Küçükçekmece’de kendisini işadamı olarak tanıttığı sevgilisine aldığı hediye otomobille kapkaç yapan Sinan Dikilitaş ve arkadaşı Murat Mutlu, polisten kaçarken kaza yaptı. Dikilitaş kaçmayı başarırken, yeraltı dünyasının ünlü isimlerinden Sedat Şahin’in eski tetikçisi olduğu ileri sürülen yakalanan diğer kapkaççı Mutlu’ya ise dün tatbikat yaptırıldı. 
     BMW marka otomobille banka önlerinde kapkaç yapan Mutlu ile Dikilitaş, önceki gün polis tarafından fark edildi. Güneşli Evren Mahallesi’nde polisin peşine düştüğü iki kapkaççı, BMW marka otomobille kaçmaya çalıştı. Bir saat süren kovalamaca sırasında aşırı hız sonucu kapkaççıların otomobili kaza yaptı. Mutlu yakalanırken, Dikilitaş kaçtı. 
     Asayiş Şube Müdürlüğü’nde sorguya alınan Mutlu’nun 1996’da Fatih’te "Gözlük Mustafa" lakaplı bir kişiyi öldürdüğü ve Şartla Salıverilme Yasası’ndan faydalanarak cezaevinden çıktığı anlaşıldı. Suçunu itiraf eden Mutlu, parasız kaldığı için kapkaç yaptığını söyledi. Zanlıların Toprakbank Güngören Şubesi’nden 10 gün önce 30 bin doları alarak kaçtıkları da ortaya çıkarıldı. 
     Kapkaççı Dikilitaş’ın polisten kaçarken kaza yaptığı BMW marka otomobili, 20 gün önce sevgilisi Ayşegül Cengiz’e 30 bin Alman Markı’na hediye aldığı öğrenildi. İfadesi alınan Cengiz, Dikilitaş’ın kendisini işadamı olarak tanıttığını belirterek, "Onunla barda tanıştık. Uzun süredir sevgiliydik. Bana hediye olarak BMW marka otomobil aldı. Ara sıra bu aracı ödünç alıyordu. Kapkaç yaptığını bilmiyordum" dedi. 
     
     İstanbul’da 800 polisle kapkaççı avı 
     İstanbul Asayiş Şube Müdürlüğü ekipleri, kapkaç olaylarını önlemek amacıyla şok uygulamalar yaptı. Beyoğlu İstiklal Caddesi, Kadıköy Salıpazarı ve Eminönü Sultanahmet bölgelerinde aynı saatte başlayan, ara sokaklara, kafe ve kahvehanelere yönelik kontrollerde, şüpheli görülen çok sayıda kişi gözaltına alındı. Aralarında motorize ekiplerin de bulunduğu yaklaşık 800 polisin üç saat süren çalışmasında yakalananlardan 10 kişinin, kapkaç suçundan sabıkalı olduğu belirlendi. 
     
Kapkaç kurbanı toprağa verildi      GÜNTAN MAVİGÖZLÜ 

     Bostancı semt pazarına otomobille giren kapkaççıların ölümüne neden olduğu Fevziye Şener 65 için Kocamustafapaşa Sümbül Efendi Camii’nde kılınan cenaze namazına eşi Alper Şener’in yanı sıra sevenleri katıldı. Şener’in cenazesi daha sonra Kozlu Mezarlığı’nda toprağa verildi. 
     
     



 GÜNCEL 
















</TEXT>
</DOC>
