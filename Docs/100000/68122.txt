<DOC>
<DOCNO> 68122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sondun09.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Barbie bebeklere tesettürlü rakip.. 
</HEADLINE>
<TEXT>

     Dünyaca ünlü Barbie bebeklere ''Rezzan-Razanne'' adlı bir rakip çıktı. Müslüman bir Amerikalı kadının yarattığı tesettürlü bebekler, internette satışa sunuldu. 
     Evlendikten sonra Müslüman olan Sherrie Saadeh ve eşi Ammar'ın noorart adlı firma için yarattığı ''Rezzan'', çiftin kızlarına ''kendi kültürlerine uygun bir bebek'' yaratma isteğinden doğdu. 
     Bebeğin ''dua eden Rezzan'', ''öğretmen Rezzan'', ''doktor Rezzan'', ''öğrenci Rezzan'' gibi versiyonları mevcut. 
     Müslüman kadınları sadece bir ev kadını olarak göstermekten kaçındıklarını belirten Saadeh, bunu bebeklere ''laptop'' gibi son teknolojinin ürünü aksesuarlar ekleyerek vurguladıklarını kaydediyor. 
     Bebeklerden bazılarının dışarıda giydikleri kapalı kıyafetlerin yanı sıra ev için hazırlanmış askılı, renkli giysileri de bulunuyor. 
     Internet sitesinde, bu bebeğin yanında ''Müslüman kadınlar evde ya da komşularına giderken bu tür kıyafetler giyerler'' şeklinde bilgi notu da yer alıyor. 
     






</TEXT>
</DOC>
