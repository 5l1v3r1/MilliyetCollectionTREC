<DOC>
<DOCNO> 55408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/ekonomi/eko02.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş, mahallenizin sevilen marketi’ olacak 
</HEADLINE>
<TEXT>

Tüketicinin yönettiği, mahallenin sevilen marketi’ olmak isteyen Tansaş, sattığı ürünleri bulunduğu illerden temin ederek, bölgesel sanayiye destek olacak 
     AYFER YILDIZ 

     Yılı 460 trilyon ciroyla kapatmayı planlayan Tansaş, perakendecilikteki pazar payını yüzde 4.5’ten üç yıl içinde yüzde 6’ya çıkarmayı hedefliyor. Krizde şirketlerin ucuzlaması nedeniyle Fransız Casino ile yapılan ortaklık görüşmelerinin dondurulduğunu anlatan Genel Müdür İlhan Can, "Yeniden yapılanmayı tamamladıktan sonra Tansaş’ın gerçek değeri ile yeniden yabancı teklifleri değerlendirmeye başlayacağız" dedi. 
     Şirkette, finansal, organizasyonel ve operasyonel alanlarda yeniden yapılanma projesi başlattıklarını anlatan Can, önümüzdeki dönemde Marmara ve İç Anadolu Bölgesi’ne ağırlık vereceklerini belirtti. İlhan Can, bazı mağazaların yarısını Tekzen Yapı Market’e verdiklerini ve bu çalışmanın ciroda ciddi artışlar meydana getirdiğini ifade ederek, 197 mağazası olan Tansaş’ın tüm depolarını Avrupa’nın ikinci büyük lojistik şirketi Exel’e devredeceğini söyledi. 
     
     Mali yapı düzeldi’ 
     Tansaş’ın 2000 yılı yatırımlarında dolar bazında kullanılan kredilerden kaynaklanan kur farkı ve leasing ödemeleri nedeniyle bozulan finansal yapının düzeldiğini belirten Can, "Tansaş krizden güçlenerek çıktı. Artık krediyle yatırım yok. Tansaş kazandığını yatırıma aktaracak. Özvarlığımızla büyüyeceğiz" dedi. 
     Doğuş Holding’in Tansaş’a bütün desteğini verdiğini, özsermayeyi 66 trilyondan 300 trilyona çıkarmak için SPK’ya başvurduklarını ifade eden Can, brüt k rlılığın son üç ayda yüzde 18’den yüzde 21’e yükseldiğini söyledi. Can, şirketin finansal olarak toparlandığını yabancı yatırımcının fark ettiğini ve Tansaş hisselerinin son 40 gündeki performansının da bunu gösterdiğini belirtti. 
     
     Yabancı ortaklık sonra’ 
     Krizden dolayı tüm şirketlerin ucuzlamış olduğunu ve şu anda şirket satmanın başarılı bir operasyon olamayacağını belirten Can, "Ekonomiye katkı sağlayacak şirketlerle ortaklık yapmak gerekiyor. Kimseyle görüşmüyoruz. Tansaş’ın yeni yapılanmasını tamamladıktan sonra gerçek değeriyle hisse satılması daha doğru. Şu anda görüşmeler dondurulmuş durumda. Doğuş bütün gücünü Tansaş’a verdi"dedi. 
     Perakendeciliğin şehir dışına çıkartılmasının sektörü öldüreceğini ifade eden İlhan Can şöyle devam etti "Marketçiliğin büyük bölümünde yabancılar var. Yabancı sermaye gelsin diye uğraşıyorsunuz, büyük bir grubu korumak için 67 milyonu cezalandıramazsınız." 
     
Yerli sanayiye destek      Genel Müdür Can, Tansaş’ın yeniden yapılanması ile ilgili şunları söyledi "Artık tüketicinin eğilimleri doğrultusunda mağaza yöneteceğiz. Tansaş mağazada tüketici tarafından yönetilen bir şirket olacak. Mahallenin sevilen marketi olmak, süpermarket formatında kalmak, kaliteli malı ucuza satmak istiyoruz. Tansaş’ın bulunduğu şehrin ekonomisine katkıda bulunulması amacıyla hammadde temininde lokal alımlara ağırlık verecek. Bulunduğumuz ilin sanayiine bir katkımız olsun istiyoruz. İstanbul’dan alıp Türkiye’nin her tarafına dağıtmak marketçiliğin ölümü olur. Bölgeler de korundukları için çok keyifli." 
     
Tüketicisine göre ürün      Tansaş’ın tüm ürünlerinin her mağazada satılmayacağını, tüketici profiline göre ürün satacaklarını ifade eden Can, "Artık pazar alıcısı olmayan ürünleri satmama kararı aldık. 500 firma ve 12 bin ürünü listemizden çıkardık. Tansaş, 20 - 25 bin ürün satacak. Mağaza ortalamasında 4 - 5 bin ürün satan bir konuma gelecek" dedi. Tüketicilerin haftada bir alışverişe geldiğini, krizden sonra ise bunun iki - üçe çıktığını ifade eden Can, Türkiye’de ilk defa haftada bir insort yayınlamaya başladıklarını, bunun 10 günlük aralıklarla açıklanmasıyla da tüketicilerin iki indirim döneminden birden yararlanabildiklerini söyledi. 
     



 EKONOMİ 



















</TEXT>
</DOC>
