<DOC>
<DOCNO> 58105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun16.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin'in yazdığı sanılan ikinci kitap... 
</HEADLINE>
<TEXT>

     Irak Devlet Başkanı Saddam Hüseyin'in ikinci romanı olduğu sanılan roman satışa sunuldu. 
     Körfez Savaşı'ndan sonra Irak siyasetiyle roman hikayesinin birleştirildiği ''Yıkılmaz Kale'' isimli kitap, tüm kitabevleri ve kütüphanelerde okurlara sunulurken, yönetim yanlısı El Cumhuriye ve televizyonlar kitabı ''büyük sanat çalışması'' olarak niteledi. 
     Kitapta, yazarı hakkında herhangi bir ipucu yer almazken, ''yazarından roman'' ve ''yazar, alçakgönüllüğü nedeniyle kitaba adının konmasını istemedi'' ibareleri yer aldı. 
     Saddam Hüseyin'in yazarı olduğu sanılan ve yayın organları tarafından büyük reklamı yapılan roman, 713 sayfadan oluşuyor ve 4 bin Irak dinarına 3 milyon lira satılıyor. 
     Kitabın önsözünde ''Roman, dünyada erdem mücadelesi ve adaletsizliğe karşı savaşta bir yolculuk'' ifadesi kullanıldı. 
     Romanın kahramanı ise İran-Irak savaşı ile Körfez savaşına katılan bir militan. İran-Irak savaşında yaralanarak esir düşen militan, daha sonra hapisten kaçmayı başararak Bağdat'a dönüyor. Bağdat'a döndükten sonra yeniden üniversite öğrenimine başlayan militan, bu arada Kuzey Irak'tan kaçan bir Kürt ailesinin kızına aşık oluyor. Militan ve sevdiği kız, ailenin geldiği ve akrabalarının yaşadığı Süleymaniye kentinden resmi evrakların gelmesinin engellenmesi nedeniyle bir türlü evlenemiyor. 
     Romanda Kuzey Irak'taki durum ''olağanüstü'' diye tanımlanırken, Amerikan ve İngiliz savaş uçaklarının Musul gibi birçok bölgede Irak askerini ve tesislerini nasıl hedef aldığı anlatılıyor. 
     Romanda bir köle ile sahibi arasındaki ilişkiler çerçevesinde, Kuveyt işgaline de yer veriliyor. 
     Saddam Hüseyin'in, yazarı belirtilmeden yayımlanan ''Zabiba ve Kral'' adlı romanı da yazdığı sanılıyor. 
     Bir kralın evli ve yoksul olan Zabiba'ya aşkının anlatıldığı roman, yayımlandığı zamandan beri Irak'ta en çok satan kitapların başında bulunuyor. 
     Romanda Saddam Hüseyin'in kral, Zabiba'nın ise Irak halkını temsil ettiği ifade ediliyor. 
     






</TEXT>
</DOC>
