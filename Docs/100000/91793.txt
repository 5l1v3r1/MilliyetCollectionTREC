<DOC>
<DOCNO> 91793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo09.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Ortega, bütün Türkiye'ye hediyemiz" 
</HEADLINE>
<TEXT>

     Fenerbahçe Kulübü Başkanı Aziz Yıldırım, Ortega'nın transferiyle sarı-lacivertli takımın bünyesine yeni bir yıldız daha kazandırdıklarını belirterek, Arjantinli futbolcunun kulübe büyük katkı sağlayacağını söyledi. 
     Ortega'nın imza töreninden sonra konuşan Yıldırım, Arjantinli yıldızın oynayacağı başarılı futbolun yanında gelir getireceğini ifade ederek, ''Getireceği gelirlerle kulübe katkıda bulunacak bir transfer yaptık'' dedi. 
     Fenerbahçe'nin her zaman bünyesinde bulundurduğu yıldız futbolcularla anıldığını anlatan Aziz Yıldırım, ''Fenerbahçe'nin kadrosu yıldız oyuncularla dolu. Bu kadroyu yeni bir dünya yıldızı ile takviye ettik. Fenerbahçe sadece Ortega ile değil, diğer bütün oyuncularıyla birlikte bir takım olacaktır. İnanıyorum ki Ortega 4 yıl sonra da dünyada Fenerbahçe ve Türkiye'nin elçiliğini yapacaktır'' diye konuştu. 
     Arjantinli futbolcuyla yaklaşık 10 gün önce anlaşma yaptıklarını hatırlatan başkan Yıldırım, bu transferin gerçekleşmesinde katkısı olan muhasip üye Ali Yıldırım, asbaşkan Murat Özaydınlı ve işadamı Celalettin Bilgiç'e de teşekkür ettiğini belirtti. 
     Fenerbahçe Kulübü Asbaşkanı ve Kulüp Sözcüsü Atilla Kıyat, Ortega'yı sadece Fenerbahçe taraftarına değil, aynı zamanda Türkiye'deki bütün sporseverlere hediye ettiklerini söyledi. 
     Fenerbahçe'nin, Arjantinli futbolcunun transferini gerçekleştirerek, adını bütün dünyaya duyurduğunu ifade eden Kıyat, şöyle konuştu 
     ''Tarihi bir an yaşıyoruz. Sadece Türk futbolu için değil, bütün dünya futbolu için tarihi bir an. Fenerbahçe Ortega'nın transferiyle adını dünyaya duyurdu. Ortega, sadece Fenerbahçe camiasına değil, bütün Türk futbol seyircisine hediyemizdir. Onu sergilediği futbolla zevkle ve keyifle seyredeceğiz.'' 
     





</TEXT>
</DOC>
