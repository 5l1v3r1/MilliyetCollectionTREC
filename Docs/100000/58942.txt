<DOC>
<DOCNO> 58942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo06.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni Ali Sami Yen Stadı Projesi'nde son raunt 
</HEADLINE>
<TEXT>

     Galatasaray'ın yeni Ali Sami Yen Stadı Projesi'nde son raunt, Ocak ayında gerçekleşecek. 
     Proje safhasından bir türlü ileriye geçemeyen yeni statta mutlu sona doğru yaklaşılırken, sarı-kırmızılı kulüp, teklif getiren iki yabancı firma arasından seçim yapacak. 
     Yönetim kurulunun 15 Ocak'a kadar Belçika ve Güney Afrika firmaları arasından seçim yapacağı açıklandı. Belçika firması ile ilgili görüşmeleri kulüp ikinci başkanı Fatih Altaylı, Güney Afrika firması ile temasları ise yönetici Eren Talu'nun yaptığı ifade edildi. 
     
     Belçika firmasının teklifi 
     Kulüp ikinci başkanı Fatih Altaylı, Belçika firmasının teklifinde, stadın 18 ayda tamamlanacağını söyledi. 
     Belçika firmasının projeyi anahtar teslimi gerçekleştireceği ve Galatasaray ile kar ortaklığına dayalı bir ortak işletme ön gördüğü bildirildi. 
     
     Güney Afrika firmasının teklifi 
     Altaylı, teklifte bulunan Güney Afrika firmasının ise stadı 14 ayda tamamlamayı taahhüt ettiğini ifade etti. 
     Firmanın Güney Afrika'daki bir bankadan kullanacağı krediyle stadı yapmayı planladığını kaydeden Altaylı, anahtar teslimi yapılacak anlaşmanın projesini, Avrupa Mimari Birliği'nin gerçekleştirileceğini vurguladı. 
     Fatih Altaylı, bu teklifte stadın çelik yapı üzerinden gerçekleştirilmesinin planlandığı ve maliyetinin de daha düşük olduğunu söyledi. 
     
     Şubat sonu yıkım başlayabilir 
     Yeni Ali Sami Yen Stadı'nın yapımına Şubat sonunda başlanabileceğini anlatan Fatih Altaylı, bundan sonra Galatasaray'ın maçlarını oynayabileceği bir kaç seçeneğin bulunduğunu dile getirdi. 
     Altaylı, Maltepe Stadı'nın kendilerine teklif edildiğini belirtirken, yapımı tamamlanan Atatürk Olimpiyat Stadı'nın da gündemde olduğunu kaydetti. 
     Kulüp ikinci başkanı Altaylı, stadın yıkımının gerçekleşmesi halinde Avrupa Şampiyonlar Ligi maçlarını BJK İnönü Stadı'nda oynamak için Beşiktaş Kulübü'ne başvuruda bulunacaklarını sözlerine ekledi. 
     






</TEXT>
</DOC>
