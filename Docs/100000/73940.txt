<DOC>
<DOCNO> 73940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/spor/spo01.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya hep, ya hiç 
</HEADLINE>
<TEXT>

Beşiktaş Teknik Direktörü Daum, Rizespor maçında oyuncularından mutlak galibiyet istedi, endişelerini dile getirdi. Alman hoca, "Puan kaybedersek, şampiyonluk hayal olur" dedi 
     MEHMET DEMİRCAN 

     Hedef 3 puan 
     SİYAH - Beyazlı takımın teknik patronu Christoph Daum, Rizespor maçı öncesinde oyuncularını sert şekilde uyardı ve "Puan kaybettiğimiz anda biteriz" dedi. Futbolcularla toplantı yapan Alman hoca, "Çaykur Rizespor güçlü bir ekip. Sahasında çok başarılı sonuçlar alıyor. Bu maçı şartlar ne olursa olsun kazanmak zorundayız. Galibiyetten başka alternatifimiz yok. Puan bıraktığımız taktirde maalesef hep birlikte şampiyonluğu unutmak durumundayız" diye konuştu. 
     
     "Suçlu biziz" 
     DAUM, futbolu bilmeyenler tarafından eleştirildiğini savunup, buna da bir anlam veremediğini ifade etti. Beşiktaş’ın hocası, "Hala Galatasaray karşılaşmasında tek forvet - çift forveti tartışanlar var. Fenerbahçe maçını tek forvetle kazandık. Galatasaray maçında çift forvetle oynamış olsaydık, bu kez neden iki santrforla oynadığımız eleştirilecekti. Takım yeniliyorsa burada suçlu aramaya gerek yok. Haksız olan biziz. Bunu da kabul ediyoruz" açıklamasını yaptı. 
     
     "Kahroluyorum" 
     ALMANYA’NIN Koblenz kentinde devam eden kokain davasına da değinen Christoph Daum, sözlerini şöyle sürdürdü "Şu ana kadar Calmund dışında ifadeler hep lehime gelişti. Yardımcım Ronald Koch beni yakından tanıdığı için, mahkemeye verdiği ifade beni biraz olsun rahatlattı, moral sağladı. Ancak sürekli Almanya’ya gitmekten kahroluyorum. Takımdan uzak kaldığım için üzülüyorum. Ancak yine de Beşiktaş’ın geleceği parlak, bize güvenin." 
     
Aynı sorun      RİZESPOR maçı öncesinde Beşiktaş’ta kaleyi kimin koruyacağı henüz açıklık kazanmadı. Kardeşinin cenaze töreninden yeni dönen Myhre’nin oynama isteği Daum’u zor durumda bıraktı. Ancak tecrübeli hocanın kalede Asper’e forma vermeyi düşündüğü bildirildi. Siyah - Beyazlı ekip, Rizespor maçının hazırlıklarını bugün tamamlayıp, yarın uçakla Trabzon’a gidecek. 
     
Yasin çalışmalara başladı      ÇAYKUR Rize maçının hazırlıklarını sürdüren Beşiktaş, dün tek antrenman yaptı. Daum yönetiminde Ümraniye Tesisleri’ndeki idmana sakatlığı nedeniyle uzun süre takımdan ayrı kalan Yasin Sülün de katıldı ve düz koşu yaptı. Sağ dizinden sakat olan Tümer, ağrıları nüksedince çalışmayı yarıda bıraktı. Bu futbolcunun oynama ihtimalinin düşük olduğu bildirildi. 
     
Kongre kulisi      Arat, Ege turunda 
     İKİ gündür Ankara’da seçim çalışmalarını sürdüren başkan adayı Hasan Arat, dün önce GATA’yı ziyaret ederek, gazilere hediye dağıttı. Başkent’teki temaslarından oldukça menun kalan Arat, bugün feribotla Bandırma’ya geçip, sırasıyla Susurluk, Balıkesir, Manisa ve İzmir’deki derneklerle bir araya gelecek. İzmir’de listesine alacağı Ali Pehlivanoğlu’nu kamuoyuna tanıtacak. 
     
     Bilgili takipte 
     İKİNCİ kez başkanlığa adaylığını koyan Serdar Bilgili, kurmayları ile yarın Ankara’ya gidip, burada bir dizi toplantılar düzenleyecek. Sheraton Oteli’nde kongre üyeleri ile yemek yiyecek olan Bilgili, Hasan Arat’ın ardından pazar günü İzmir’e geçip, çalışmalarını sürdürecek. 
     
     Kılıçoğlu’na Toskay engeli 
     HASAN Arat’ın listesine almayı düşündüğü Eximbank Genel Müdürü Ahmet Kılıçoğlu’na, Dış Ticaret Müsteşarlığından Sorumlu Tunca Toskay’dan izin çıkmadı. Teklife önce olumlu yanıt veren Kılıçoğlu, Toskay’ın sıcak bakmaması ve yıpranmasından endişe duyduğunu iletmesi üzerine listeye giremeyeceğini bildirdi. 
     
     İhsan Kalkavan taraf değiştirdi 
     SİYAH - Beyazlı kulübün eski yöneticilerinden İhsan Kalkavan, Tevfik Yamantürk ile birlikte Arat’a destek veriyordu. Ancak Serdar Bilgili’nin yönetim listesine giren akrabası ve iş ortağı Cengiz Kaptanoğlu yüzünden taraf değiştirdi. Kaptanoğlu, "Birlikte iş yapıyoruz. Benim karşımda olamazdı" dedi. 
     



 SPOR 


























</TEXT>
</DOC>
