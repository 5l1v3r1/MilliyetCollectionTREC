<DOC>
<DOCNO> 69984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sondun16.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu, HADEP'in kapatılmaması çağrısı yaptı 
</HEADLINE>
<TEXT>

     Avrupa Parlamentosu Genel Kurulu'nun Brüksel toplantılarında, ''Türkiye'de insan hakları'' başlığıyla dün tartışılan karar tasarısı, bugün yapılan oylama sonunda oyçokluğuyla kabul edildi. 
     Parlamento'nun değişik siyasi grupları adına verilen tasarı çerçevesinde alınan kararda, HADEP'in kapatılma olasılığına karşı tavır alındı. 
     Kararda, ''HADEP'in Türkiye'deki Kürtlerin medeni haklarını elde etmeleri için mücadele verdiği'' ve ''PKK veya diğer terör örgütleriyle bağlantısı olduğu iddialarını reddettiği'' ileri sürüldü. 
     Partinin ''sözde bölücülüğe destek verdiği ithamıyla kapatılabileceği'' ifade edilen kararda, Kürtçe eğitim isteminde bulunan öğrencilere karşı adli girişimlere son verilmesi istenerek, ''Türkiye'nin AB adayı sıfatıyla sorumluluk ve yükümlülükleri olduğu'' belirtildi. 
     Anayasada Kürtçe'ye getirilen kısıtlamaların kısmen kaldırılmasını öngören değişikliklerden memnuniyet duyulduğu kaydedilen kararda, ''Türk Devleti'nin, gelecekte, Türkiye'deki bütün azınlıkların yasal haklarını garanti altına alacağının ümit edildiği'' yazıldı. 
     Kararda, ''Türkiye'nin AB'ye tam üyeliğinin, ancak temel insan haklarına ve Kopenhag kriterlerinin tamamına saygı göstermesi halinde ilerleyebileceği'' kaydedildi. 
     Avrupa Parlamentosu'nda alınan kararda, HADEP'e yönelik soruşturmaların durudurulması istendi. 
     






</TEXT>
</DOC>
