<DOC>
<DOCNO> 79552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/siyaset/siy01.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip şarkı söyleyecek 
</HEADLINE>
<TEXT>

AKP’nin lideri Anayasa Mahkemesi’nin kararına uymamanın yollarını araştırırken, artık şiir yerine şarkı söyleyeceğini açıkladı 
     ABDULLAH KARAKUŞ Ankara 

     Anayasa Mahkemesi’nin kurucu üyelikten çıkarılmasını istediği AKP Genel Başkanı Recep Tayyip Erdoğan, bu karara uymamanın yollarını arıyor. AKP yönetiminin ilk değerlendirme toplantısında, "Kararın yaptırımı yok. İhtara uyulmasa bile kapatma davası açılamaz. Hukuku sonuna kadar kullanalım" kararı alındı. 
     Erdoğan, önce Diyarbakır DGM’ye başvurarak haklarının iadesini isteyecek. Anayasa Mahkemesi’nin AKP’ye verdiği 6 aylık sürede Diyarbakır’dan bir sonuç almayı planlayan Erdoğan, karara göre yeni stratejiler belirleyecek. Parti yönetiminde Diyarbakır’dan olumlu sonuç çıkması halinde Erdoğan’ın milletvekili olmasının önünün açılacağı ve Anayasa Mahkemesi’nin verdiği kararın değişebileceği görüşünün h kim olduğu belirtildi. 
     
     Şarkının kusuru yoktur 
     Uşak İl Başkanlığı’nı açmak için Uşak’a gelen Erdoğan, daha önce şiir okuduğu için hapse girdiğini belirterek, "Bundan sonra Şarkı söyleyeceğim. Şarkının da herhalde bir kusuru yoktur" dedi. 
     
     AKP’den ilginç talep 
Erdoğan için referandum yapılsın      AKP Ankara İl Başkanı Ersönmez Yarbay, hükümetten, AKP Genel Başkanı Recep Tayyip Erdoğan’ın siyasi yasağının kaldırılıp kaldırılmaması konusunda referandum yapılmasını talep etti. Dün yaptığı yazılı açıklamada, Erdoğan’ın adını 3 kez kullanan, ancak her seferinde "Tayyip" yerine "Tayip" yazan Yarbay, "Sayın Genel Başkanımızın yasaklılık süresi dolmak üzeredir. 8 ay sonra siyasi yasaklılığı teamüller gereği mahkemece kaldırılacaktır. Unutulmamalıdır ki, Başbakan Bülent Ecevit de bir zamanlar siyasi yasaklıydı, halk bu yasağı kaldırmıştı" ifadesini kullandı. 
     



 SİYASET 














</TEXT>
</DOC>
