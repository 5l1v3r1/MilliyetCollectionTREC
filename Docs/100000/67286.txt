<DOC>
<DOCNO> 67286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo08.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ''Beraberlik ya da mağlubiyeti düşünmüyoruz bile'' 
</HEADLINE>
<TEXT>

     Fenerbahçe Teknik Direktörü Werner Lorant, Galatasaray karşısında çok güzel bir iç saha maçı oynayıp başarılı olacaklarını söyledi. 
     Lorant, Samandıra Tesisleri'nde düzenlediği basın toplantısında, takım olarak bu maçı beklediklerini belirterek, ''Her şey hazır, sahne de hazır. Bu sahneye seyircilerimiz de gelecek ve güzel bir maç seyredecekler. Kendi adıma çok iyi bir iç saha maçı oynayıp, başarılı bir sonuç alacağımıza inanıyorum'' dedi. 
     Milli takımlara verdikleri futbolcuların takıma sağlıklı dönmesini beklediğini vurgulayan Lorant, Galatasaray'ın da kendilerinin de milli takımlara çok oyuncu verdiklerini, bu konuda aynı şartlar altında olduklarını ifade etti. 
     
     "Rakiple ilgilenmem" 

     Lorant, gazetecilerin Galatasaray'da sakat futbolcuların çokluğu ile ilgili sorusuna, şöyle yanıt verdi 
     ''Bu tür maçlarda rakip takımla ilgilenmem. Önemli olan benim oyuncularımın durumudur. Galatasaray'ın ligde bizim üstümüzde bulunması önemli değil. Ayrıca, sakatlıkların çokluğu, Sergen'in oynamaması bir şey değiştirmez. Sonuçta sahaya 11 kişi çıkacaklar.'' 
     
     "Kazanacağız" 

     Bir gazetecinin, ''Galatasaray karşısında beraberlik ve yenilgi halinde Fenerbahçe'nin şampiyonluk şansı ne olur '' şeklindeki sorusuna da Alman teknik adam, ''Ben pozitif düşünen bir adamım. Hiçbir zaman yenilgi veya beraberliği aklıma getirmem. Galatasaray ile aramızda 7 puan fark var. Bunu kapatmak istiyoruz. Benim için tek düşünce var, o da kazanmak. Kazanacağımıza da yürekten inanıyorum'' diye yanıt verdi. 
     Lorant, maç oynanmadan bu tür düşüncelerin neden ortaya atıldığını da anlamadığını kaydetti. 
     Fenerbahçe Şükrü Saraçoğlu Stadı'nda yeni tribünün tamamlanmasıyla müthiş bir taraftar desteğine sahip olacaklarını ifade eden Lorant, şunları söyledi 
     ''Dünyanın her tarafında kendi sahasında oynayan takım avantajlıdır. Biz de bu avantajı kullanmak istiyoruz. Bu maçta taraftarlar bizim için çok önemli. Stadı dolduracaklarına da inanıyorum. Sonuçta maçta alacağımız skora göre şampiyonluğun gidişatı değişecek. Bizim amacımız aradaki 7 puan farkı indirmek, bu amaca da ulaşacağız.'' Alman teknik adam, son olarak da milli takımdaki oyuncularıyla ancak perşembe günü beraber olacaklarını, şu anda kendisi için önemli olanın buradaki futbolcularının iyi çalışmaları ve maça hazır hale gelmeleri olduğunu belirterek, ''Belki yorgun olduğunu gördüğüm bazı milli futbolcularımdan Galatasaray maçında yararlanamayabilirim. Bu nedenle şu an elimdeki futbolcuları en üst seviyeye çıkarmak zorundayım'' diye konuştu. 
     Öte yandan, Galatasaray teknik direktörü Mircea Lucescu ile Fenerbahçe Teknik Direktörü Werner Lorant'ın yarın öğleden sonra Türkiye Spor Yazarları Derneği'nin Levent'deki binasında öğleden sonra biraraya gelecekleri öğrenildi. 
     






</TEXT>
</DOC>
