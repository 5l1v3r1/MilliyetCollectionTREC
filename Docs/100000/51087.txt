<DOC>
<DOCNO> 51087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun22.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk'ün yargılanmasına Londra'da devam edildi 
</HEADLINE>
<TEXT>

     Türkiye'nin iade talebiyle Londra'da yargılanan eski Şişli Belediye Başkanı Gülay Aslıtürk'ün İngiliz avukatı Clare Montgomery, bugün Mahkeme'ye ABD Dışişleri Bakanlığı'nın hazırladığı insan hakları raporunda yer alan ve Türk hukuk sistemi uygulamalarını eleştiren bölümleri delil olarak sundu. 
     Oturuma, Aslıtürk'ün Türkiye'deki davalarına vekil olarak tayin ettiği İstanbul Barosu avukatlarından Yağız Ali Dağlı'nın mahkemeye ifade vermeyi sürdürmesiyle devam edildi. 
     Dağlı'nın Temmuz ayında 10 yıldır tutuklu olduğu halde halen hakkında mahkeme kararı alınmamış müvekkili bulunduğu iddiasının doğru olup olmadığıyla ilgili araştırmayı yapan Kraliyet Başsavcılığı temsilcisi James Lewis, Türk hükümeti adına girdiği bu davada avukat Dağlı'dan söz konusu kişinin 3 Nisan 1998 tarihinde ölüm cezasına çarptırıldığının doğru olup olmadığını sordu. 
     Avukat Dağlı, bunun üzerine söz konusu kişinin idam cezasına çarptırılmasından sonra davayı temyiz ettiğini ve bu yolun açık olması nedeniyle ''nihai kararın verildiğinin kabul edilemeyeceğini'' savundu. 
     Dağlı, çok daha hafif suçlarla yargılandığı halde 2.5 yıldır haklarında karar alınmadan tutuklulukları süren başka müvekkilleri bulunduğunu da iddia etti. 
     Dağlı, Savcı'nın ''Türkiye'yi karalamak için bu iddiaları ortaya attığı'' yolundaki sözleri üzerine de kendisini, ''Türkiye'yi karalamıyorum. Müvekkilim hala hakkında nihai karar verilmeden 10 yıldır hapiste tutulmaktadır, ben sadece bunu söyleyorum'' diyerek kendisini savundu. 
     Avukat Dağlı, Savcı'nın Türkiye Cumhuriyeti Anayasası'nın bütün vatandaşların yargı önünde eşit olduğunu belirten 10. maddesi ile yine Anayasa'nın yargının bağımsız olmasını emreden 138. maddesini hatırlatması ve ''Aslıtürk ülkesine dönerse bu maddelerin onu korumayacağını mi söylüyorsunuz '' diye sorması üzerine de, ''ben başından beri maalesef Anayasa'nın adaletle ilgili bazı maddelerinin Anayasa'da söylendiği ve gerektiği gibi uygulanmadığını söylüyorum'' dedi. 
     Aslıtürk'ün İngiliz avukatı Clare Montgomery ise ABD Dışişleri Bakanlığı'nın insan hakları raporlarında Türkiye'deki hukuksal uygulamalar, hapishanelerdeki uygulamalar ve yargıçlara yapılan baskılar konusunda iddialar içerdiğini hatırlattı ve bu rapordan bazı bölümler okudu. 
     Türk avukat Dağlı, bunun üzerine de ''bunu sizin söylemeniz ya da ABD Dışişlerui Bakanlığı raporunun göstermesi gerekmiyor. Bunu bizim Yargıtay Başkanı'mız her gün söylüyor'' dedi. 
     Dağlı, sorgusu sırasında müvekkili hakkında 2001 yılının Nisan ayında yeni bir tutuklama kararı daha verildiğini, Aslıtürk'ün bu tutuklama talebinde de Encümen kararıyla Ayazağa'da yapılan bir çevre düzenlemesi ihalesinde yolsuzlukla suçlandığını bildirdi. 
     Dağlı, bu yeni suçlamanın da siyaset koktuğunu iddia etti. Yargıç bunun üzerine, son tutuklama kararının Aslıtürk'ün iadesi halinde ne tür bir etki yaratacağına dair Dağlı'yı uzun uzun sorguladı. Dağlı, son tutuklamanın Avrupa Konvensiyonu'na göre aslında iadeye neden olan suçlarla yapılan yargılamaya eklenemeyeceğini hatırlattı, ancak pratikte ne olacağını bilemediğini söylemekle yetindi. 
     Yargıç, sorgulama sırasında Dağlı'dan Aslıtürk'ün ülkesine iadesi halinde en erken ne zaman özgürlüğüne kavuşabileceği yolunda da bigi edinmeye çalıştı. Dağlı, bu sorular üzerine de müvekkilinin masumiyetini kanıtlamasının en erken 2-3 yıl içinde mümkün olabileceğini bildirdi. 
     Avukat Yağız Ali Dağlı, Aslıtürk'ün mahkum edilmesi halinde hakkındaki iddianameler gereği 25-30 yıl cezaya çarptırılabileceğine işaret etti. 
     






</TEXT>
</DOC>
