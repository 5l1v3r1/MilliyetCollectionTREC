<DOC>
<DOCNO> 91061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur26.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin başı uyanık sürücülerle dertte... 
</HEADLINE>
<TEXT>

     Aydın Emniyet Müdürlüğü Trafik Şube ekiplerinin başı, ''uyanık sürücülerle'' dertte... Radara yakalandığı fark eden sürücülerin, ceza yememek için polise ''kaza var'' ihbarı yaptığı bildirildi. 
     Aydın Emniyet Müdürlüğü yetkilileri, özellikle son günlerde ''154 Alo Trafik'' ve ''155 Polis İmdat'' telefonlarına asılsız kaza ihbarları yapıldığını belirterek, ''Sürücüler radara yakalandığını fark edince, hemen telefona sarılıp Yolda büyük kaza var diyerek asılsız ihbarda bulunuyor. Biz de en yakın ekibimizi oraya gönderiyoruz. Sürücü de o an için ceza yemekten kurtuluyor'' dediler. 
     Sürücülerin yaptığı bu ''uyanıklığın'' faturasının pahalıya mal olduğunu belirten yetkililer, gelen ihbarların mutlaka değerlendirildiğini ve ''112 Ambulans'' ekiplerine bilgi verildiğini, ihbar asılsız çıkınca da hem zaman, hem benzin israfı olduğunu dile getirdiler. 
     





</TEXT>
</DOC>
