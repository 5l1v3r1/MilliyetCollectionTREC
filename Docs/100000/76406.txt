<DOC>
<DOCNO> 76406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko10.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
250 binlik banknot 9.5 yılda bozukluk oldu... 
</HEADLINE>
<TEXT>

     Merkez Bankası'nın 1992 yılının son çeyreğinde tedavüle çıkardığı dönemin en büyük banknotu 250 bin lira, 9.5 yılda bozukluk oldu. 
     Merkez Bankası'nın 1211 Sayılı Kanunu'nun verdiği yetkiye dayanarak 2 Ekim 1992 tarihinde çıkarmaya başladığı 250 bin liralık banknot, 76 ve 158 milimetre boyutlarında, mavinin hakim olduğu renkte piyasaya sürülmüştü. 
     Tedavüle çıktığı dönemin en yüksek değerdeki parası olan ilk 250 bin liraların ön yüzünde ''Türkiye Cumhuriyeti Merkez Bankası'' yazısı, ''İkiyüzelbin'' yazısı ve rakamı, ''14 Ocak 1970 Tarih ve 1211 Sayılı Kanuna Göre Çıkarılmıştır'' ibaresi ile Merkez Bankası Başkanı Dr. Rüşdü Saracoğlu ve Başkan Yardımcısı Kadir Günay'ın imzaları yer alıyordu. 
     2 Ekim 1995 yılında tedavüle çıkarılan 2. tertip 250 bin liralarda imzalar, Başkan Şakir Yaman Törüner ve Başkan Yardımcısı Osman Cavit Ertan şeklinde değiştirilmişti. 2. Tertip banknotlar boyut, renk ve diğer nitelikler itibariyle 1992'de çıkarılanlarla aynı özellikteydi. 
     Merkez Bankası'nın 16 Mart 1998 tarihinden itibaren tedavüle çıkarılmasını kararlaştırdığı 3. Tertip 250 bin liralık banknotlarda ön ve arka yüz kompozisyonlarda öncekine göre bazı değişiklikler yapıldı. Banknot, Başkan Gazi Erçel ve Başkan Yardımcısı Şükrü Binay imzalarını taşıyordu. 
     Bir zamanların en yüksek değerdeki parası olan 250 bin liralık banknotlar, aradan geçen 9.5 yıllık süre içinde bugünden itibaren artık bozukluğa dönüştü. 
     Merkez Bankası da bu süre içinde Rüşdü Saracoğlu, Yaman Törüner ve Gazi rçel olmak üzere 3 başkan eskitmiş oldu. 
     
     Enflasyonun sonucu.. 
     Türk Nümismatik Derneği 2. Başkanı İzzet Özmay, banknotların madeni paraya dönüşmesinin Türkiye'deki enflasyonun bir sonucu olduğuna işaret ederek, ''Cumhuriyet'in kuruluşunda Türkiye'nin elindeki paranın toplam değeri 1 milyon liraydı. Şimdi bu paranın hiçbir değeri yok. Ülkemizde 
     kağıt paraların kısa sürede madeni eşyaya dönmesi normal bir olay oldu'' diye konuştu. Kendi çocukluk dönemlerinde 5 kuruşla birçok şey alabildiklerini anlatan Özmay, ''O zamanlar bozuk paralar işe yararken, şimdi sadece ağırlık yapıyor'' dedi. Darphane ve Damga Matbaası Genel Müdürü Tuğrul Bilen Ünal, madeni 250 bin liralıkların Merkez Bankası'nın talebi ve ihtiyaca göre basıldığını kaydetti. 
     






</TEXT>
</DOC>
