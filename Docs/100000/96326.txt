<DOC>
<DOCNO> 96326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/soneko10.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro doları geçti ama dolar hala popülaritesini koruyor 
</HEADLINE>
<TEXT>

     Avrupa ortak para birimi Euro, son günlerde dolar karşısında ciddi değer kazanmasına rağmen, Türk yatırımcılar tarafından ilgi görmüyor. 
     Dolar, Kapalıçarşı piyasasında popülerliğini korurken, uzmanlar Euro'nun ''rüştünü tam olarak ispat etmiş'', istikrarlı bir para birimi olarak henüz görülmediğini bildirdiler. 
     Kapalıçarşı ilgilileri, 1 milyon 700 binler seviyesine ulaşan Euro'nun yükselişine rağmen piyasada bu yönde fazla bir hareketlilik yaşanmadığını ifade ettiler. 
     Avrupa Birliği AB ülkelerinin ortak para birimi olarak 1 Ocak 2002 tarihinden itibaren tedavüle giren Euro'nun, bugüne kadar çok sakin işlem hacmiyle bir seyir izlediğini belirten ilgililer, bu para biriminin son günlerde dolar karşısında daha fazla prim yapmasına rağmen yatırımcılar tarafından ilgi görmediğini söylediler. 
     ''Yumoş'' adı piyasada tutmayan Euro'nun tedavüle çıkmasının ardından elinde mark bulunan yatırımcıların birçoğunun dolara yöneldiğini bildiren Kapalıçarşı ilgilileri, şunları kaydettiler 
     ''Euro, rüştünü tam olarak ispat etmiş, istikrarlı bir para birimi olarak görülmüyor. Dolar karşısında değer kazanması kısa vadeli, gelip geçici olarak değerlendiriliyor. Yatırımcılar, doların daha kazançlı olacağını düşündükları için Euro'ya karşı tedirgin, çekingen ve soğuk davranıyorlar. Avrupa'daki işçilerimizden bol miktarda Euro gelmesine rağmen, bu paralar yastık altına gitmiyor. Euro'daki yükselişe rağmen dolardan vazgeçemeyen yatırımcılar, tasarruf amacıyla dolara yönelmeyi sürdürüyorlar.'' Tedavüle girmesinin ardından Euro'nun genellikle değer kaybeden bir seyir izlemesinin performansını ve cazibesini olumsuz etkilediğini vurgulayan ilgililer, bundan dolayı tasarruf sahiplerinin Euro'nun gidişatına ilişkin göstergeleri ve pariteleri yakından takip etmediklerini kaydettiler. 
     
     ''EURO İHRACATÇININ YÜZÜNÜ GÜLDÜRDÜ'' 

     ABD'de son zamanlarda yaşanan muhasebe skandallarının yanı sıra terörizmden duyulan rahatsızlık ve Irak'a müdahalenin tekrar gündeme gelmesinin uluslararası piyasalarda doları olumsuz etkilediğini, bunun Türkiye'ye de yansıdığını dile getiren Kapalıçarşı ilgilileri, ABD'de hisse senetlerindeki gerileme nedeniyle yatırımcıların Avrupa'ya yöneldiğini, bu durumun Euro'nun yükselişinde etkili olduğunu belirttiler. 
     Euro'daki yükselişin Avrupa'ya ihracat yapan firmalara kur avantajı sağladığına işaret eden ilgililer, ''Yükseliş, ihracatçının yüzünü güldürdü. Nisan ayında 1 milyon 140 binli seviyelerde olan Euro, şimdi 1 milyon 700 binlere çıkarak kısa sürede ihracatçıya çok fazla para kazandırdı. Bu nedenle ihracatçıdan Euro satışları gelebilir'' dediler. 
     





</TEXT>
</DOC>
