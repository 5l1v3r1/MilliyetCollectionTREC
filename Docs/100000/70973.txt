<DOC>
<DOCNO> 70973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur04.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecstasy ile seks tuzağı 
</HEADLINE>
<TEXT>

     Ecstasy'nin Türkiye'deki kullanımıyla ilgili araştırmalar yapan ve çalışmalarını ABD'nin Chicago kentinde sürdüren biyokimya ve halk sağlığı uzmanı Kamil Pınarcı, hapın İstanbul, Ankara ve İzmir gibi büyük kentlerdeki gençler arasında yaygın olarak kullanıldığını açıkladı. 
     Pınarcı, hapın genellikle psikolojik sıkıntılar içinde bulunan öğrenciler ile eğlence yerleri ''müdavimi'' gençler arasında kullanıldığını ve ''bağışıklık yapmadığı'' iddiasıyla gençlerin bu uyuşturucuya alıştırıldığını belirtti. 
     Kız öğrencilerin de ''seks amaçlı olarak'' bu hapa alıştırıldığını kaydeden Pınarcı, hapın ilk anda beyindeki ''zevk merkezini'' uyardığını, daha sonra kan dolaşım ve sinir sistemini etkileyerek, uzun dönemde iktidarsızlığa varan boyutlarda zarara yol açtığını bildirdi. 
     Hapı sürekli kullananlarda durgunluk, aşırı yorgunluk ve uykuya bağımlılık görüldüğünü söyleyen Pınarcı, ailelerin, davranışları değişen ve zaman zaman sinirlilik sergileyen çocuklarını gözetim altında tutmaları gerektiğini belirtti. 
     ''Mutluluk hapı'' olarak anılan ve Türkiye'de de yaygın olarak kullanıldığı bilinen Ecstasy adlı uyuşturucu hapın, uzun dönemde beyin hasarına neden olduğu saptandı. 
     Avustralya'nın Adelaide Üniversitesi'nde yapılan araştırmada, mutluluk hapını birkaç kez kullanmanın bile, beyin hücrelerinde ağır hasara neden olduğu belirlendi. 
     Ecstasy hapının beyinde meydana getirdiği hasarın, kullanıcıda uzun dönemde hafıza kaybına ve psikolojik sorunlara neden olarak, ölüme de yol açabildiği kaydedildi. 
     Dr. Rod Irwine, hayvanlar üzerinde yapılan araştırmalarda, hapın düşük dozda birkaç kez kullanılmasının bile, beyinde ağır hasarlara yol açtığının gözlendiğine değindi. 
     Ecstasy hapının, beyin hücrelerini etkileyerek vücudun aşırı ısınmasına yol açtığı ve enerji tüketimini sıfıra indirdiği biliniyor. 
     Yapılacak yeni araştırmalarla, hapın yüksek dozunun kısa dönemde meydana getirdiği ölümcül etkinin izleneceği açıklandı. 
     






</TEXT>
</DOC>
