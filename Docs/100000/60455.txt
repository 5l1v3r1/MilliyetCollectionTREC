<DOC>
<DOCNO> 60455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/ekonomi/aeko.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro dolara meydan okuyor 
</HEADLINE>
<TEXT>

Dolar karşısında son iki haftanın en yüksek seviyesine çıkan euro, dün yüzde 1.4’lük artışla 90.36 sentten işlem gördü 
     EKONOMİ SERVİSİ 

     Avrupa para birimi euro, yılbaşında tedavüle girmesinin ardından yabancı döviz piyasalarında hızla değer kazanıyor. Euroya olan yoğun talep dolar, yen ve pound gibi dünyanın güçlü paraları karşısında euronun değerini hızla yukarı çekti. 
     Euro, pound karşısında da bir günde yüzde 2.7 değer kazanarak en yüksek günlük artışını yaşadı. Dünkü seanslarda euro, pound karşısında 62.80 pense yükseldi. Euro ayrıca dolar karşısında da dün son iki haftanın en yüksek seviyesine çıktı ve yüzde 1.4’lük artışla 90.36 sentten işlem gördü. Euro’nun son bir haftada dolar karşısındaki değer artışı ise yüzde 3 düzeyinde oldu. Dün kapanış saatlerinde ise euro 90.01 cente kadar geriledi. 
     
     Türkiye’de düştü 
     Analistler, euroya şu anda talebin yoğun olduğunu, bunun hem değiştirme gereğinden hem de meraktan kaynaklandığını belirtti. Ayrıca euroya geçişin beklenenden çok daha sorunsuz bir biçimde yaşanıyor olması yeni para biriminin uluslararası piyasalardaki prestijini de artırdı. Fakat analistler, euronun değerlenme trendinin bu bölgede ciddi bir ekonomik canlanma olmadıkça devam etmeyeceğini savunuyor. 
     TL karşısında önceki gün hızla değer kazanan ve 1 milyon 320 bin liraya yükselen euro, dün serbest piyasada 1 milyon 298 bin liraya geriledi. Merkez Bankası’nın para programını açıklaması, düşük enflasyon beklentisi ve doların uluslararası piyasalarda değer kaybetmesi dolardaki satışları artırdı. Dün serbest piyasada 20 bin lira gerileyerek 1 milyon 432 bin liraya düşen doların, Merkez Bankası’ndaki değeri de 1 milyon 426 bin liraya indi. 
     
     Almanya euro pazarlıyor 
     Almanya Maliye Bakanı Hans Eichel, rezervlerinde daha fazla euro bulundurmaları için gelecek hafta Çin ve İran’a dört günlük bir gezi düzenleyecek. 
     
Üçüncü günde sahtesi yakalandı      Avrupa’nın 12 ülkesinde yılbaşından itibaren kullanıma giren euronun üçüncü günde sahtesi yakalandı. 
     Dün Avrupa Merkez Bankası yetkilileri euronun tedavüle girmesi ile ilgili ilk yorumlarını yapmaya hazırlanırken Alman polisinden gelen haber gündemi değiştirdi. Almanya’nın Siegburg kentinde polis 12 yaşındaki bir kızın elinde 50 euroluk sahte banknot buldu. Alman polisi tarafından yapılan açıklamada, 50 euroluk banknotun sahte olduğu çünkü üzerinde herhangi bir güvenlik şeridi bulunmadığı kaydedildi. 
     



 EKONOMİ 





















</TEXT>
</DOC>
