<DOC>
<DOCNO> 82857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo23.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yönetimi halka arz için Kongre'de yetki isteyecek 
</HEADLINE>
<TEXT>

     Fenerbahçe Kulübü, 25 Mayıs'ta olağanüstü genel kurula gidecek. 
     Fenerbahçe Kulübü'nün resmi internet sitesinde yapılan açıklamada, olağanüstü genel kurul toplantısının 25 Mayıs'ta Acıbadem İstek Vakfı Kongre Salonu'nda yapılacağı bildirildi. Çoğunluk sağlanamaması durumunda, 1 Haziran'da çoğunluk aranmaksızın gerçekleştirilecek kongrede, yönetim kurulu 3 konuda genel kuruldan yetki isteyecek. 
     Yönetim kurulu, genel kuruldan ''Fenerbahçe Üniversitesi'nin kurulması amacına yönelik olarak yeni bir vakıf teşkili ve bu vakfın kurulmasının zorunlu kıldığı harcamalar için'' yetki talep edecek. 
     Yönetim, Fenerbahçe Sportif Hizmetler Sanayi ve Ticaret Anonim Şirketi'nin sermayesinin yüzde 15'ine isabet eden hisselerin halka arzı hakkında görüşmeler yapılması ve Fenerbahçe Şükrü Saraçoğlu Stadı'nın Gençlik ve Spor Genel Müdürlüğü'nden satın alınması konusunda gerekli hukuki ve finansal her türlü işlemlerin yapılması için de Genel Kurul'un iznini isteyecek. 
     





</TEXT>
</DOC>
