<DOC>
<DOCNO> 57517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sonspo11.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Gençlerbirliği ile yenişemedi 1-1 
</HEADLINE>
<TEXT>

     Birinci Süper Futbol Ligi'nde Gençlerbirliği ile Trabzonspor 1-1 berabere kaldı. 
     Karşılaşmanın ikinci yarısında daha organize ataklar geliştiren konuk Trabzonspor, devrenin başında attığı golle öne geçti. Ancak, Gençlerbirliği son dakikalarda penaltıdan attığı golle beraberliği kurtarmayı başardı. 
     3. dakikada Da Silva'nın ara pasıyla ceza alanında topla buluşan 
     Aurelio'nun şutunda, kaleci Patrick yatarak tehlikeyi önledi. 
     10. dakikada M'Bayo, rakip ceza alanında Cafer'e güzel bir pas 
     attı. Bu futbolcunun kaleciyle karşı karşıya pozisyonda yaptığı vuruşta, top yandan auta gitti. 15. dakikada Trabzonspor'un kazandığı köşe atışını Hami kullandı. Ceza alanına gelen topa iyi yükselen Macit'in kafa vuruşunda, meşin yuvarlak az farkla auta gitti. 21. dakikada Ahmet Hassan'ın sol çaprazdan doğrudan kaleye gönderdiği topu, kaleci Metin direğin dibinden kornere çeldi. 37. dakikada gelişen Gençlerbirliği atağında, M'Bayo çalımlarla ceza alanına girdi. Bu futbolcunun Cafer'e göndermek istediği topu, araya giren Macit kornerle önledi. Kalan dakikalarda da gol getirmedi ve ilk yarı 0-0 sona erdi. 47. dakikada Gençlerbirliği ceza alanı içinde yaşanan karambolde, Macit'in sağ taraftan gönderdiği topa Erman gelişine sert vurdu. Meşin yuvarlak, kalecinin sağından ağlarla buluştu 1-0. 58. dakikada Trabzonspor'da Da Silva, yerini Somers'e xx bıraktı. 61. dakikada Gençlerbirliği'nde, Mehmet Ali'nin yerine Serkan x oyuna girdi. 65. dakikada Macit'in ara pasıyla ceza alanında buluşan Gökdeniz, topu kaleci Patrick'in üzerinden aşırdı. Meşin yuvarlak az farkla auta çıktı. 66. dakikada Fenerbahçe'nin amigosu olarak bilinen ''Rambo'' lakaplı şahısın sahaya girmesi üzerine hakem karşılaşmayı kısa bir süre durdurdu. 70. dakikada Gençlerbirliği'nin sol taraftan kazandığı köşe atışını kullanan Cafer, topu ceza alanına gönderdi. Nihat'ın, ceza alanı dışından sert vuruşunda, direkten dönen topa bu kez Tolga kafayı vurdu. Filelere gitmekte olan meşin yuvarlağı, Trabzonspor savunması son anda kornere çelerek tehlikeyi önledi. 75. dakikada Gençlerbirliği'nde, M'Bayo'nun yerine İdris x , 78. dakikada da Trabzonspor'da, Hami'nin yerine Güngör xx oyuna alındı. 82. dakikada Gençlerbirliği'nde Nihat'ın yerine Mustafa oyuna dahil oldu. 87. dakikada seyircilerin küfürlü tezahüratları sonucu hakem Orhan Erdemir, yardımcılarıyla birlikte soyunma odasına gitti. Orhan Erdemir yaklaşık 2 dakikalık bir duraklamadan sonra sahaya dönerek oyunu yeniden başlattı. 88. dakikada Gençlerbirliği'nden Ahmet Hassan sarı kart gördü. 89. dakikada Gençlerbirliği beraberliği yakaladı. Bu dakikada Güngör, ceza alanında İdris'i düşürünce, Gençlerbirliği penaltı atışı kazandı. Bu pozisyonda hakem Orhan Erdemir, Güngör'e sarı kart gösterdi. Gençlerbirliği'nde penaltı atışını İsmail Güldüren gole çevirdi ve karşılaşma 1-1 sona erdi. 
     






</TEXT>
</DOC>
