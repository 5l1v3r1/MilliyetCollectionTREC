<DOC>
<DOCNO> 87286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/ekonomi/eko04.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro AG’den 50 milyon euro yatırım yapacak 
</HEADLINE>
<TEXT>

Real, Praktiker ve Cash Carry markalarıyla faaliyet gösteren Metro AG, 2002 yılı sonuna kadar 50 milyon euro tutarında yatırım gerçekleştirecek 
     FATİH ÇINAR Bodrum 

     Metro Cash Carry Bodrum mağazasının birinci yılı nedeniyle düzenlenen toplantıda konuşan Metro Cash Carry Genel Müdürü Hakan Ergin, her yıl üç mağaza açma hedeflerini bu yıl da sürdüreceklerini söyledi. 
     Ergin, "Yatırımına başladığımız Büyükçekmece mağazamızı eylül ayında açaçağız, yıl sonuna kadar iki mağazanın daha yatırımına başlayıp, bu mağazaları faaliyete geçirmeyi planlıyoruz. Böylece toplam 30 milyon euro yeni yatırım ve beş milyon euro da yenileme yatırımı yapmış olacağız" dedi. 
     
     TV satışları yüzde 20 arttı 
     Ergin, ayrıca, dünya kupası nedeniyle TV satışlarında yüzde 20 oranında bir artışın olduğunu sözlerine ekledi. Metro AG Kurumsal İlişkiler Direktörü Nurdan Tümbek de 2001 yılını 620 milyon euro ciro yaparak kapattıklarını söyledi. Tümbek, Konya’daki mağaza ve Cash Carry yatırımlarıyla birlikte Metro AG’nin yılı 50 milyon euro’ya yakın yeni yatırımla kapatmayı hedeflediklerini söyledi. 
     
     Dünya Başkanı geliyor 
     Metro AG Holding Dünya Başkanı Dr. Hans - Joachim Koerber’in 17 Temmuz’da Türkiye’ye geleceğini de kaydeden Tümbek, Koerber’in Devlet Bakanı Kemal Derviş, MHP lideri Devlet Bahçeli, Dışişleri Bakanı İsmail Cem ve CHP lideri Deniz Baykal ile görüşeceğini söyledi. Tümbek, Koerber’in 18 Temmuz’da da Yabancı Sermaye Derneği ile görüşeceğini, bu ziyaretin Metro AG’nin Türkiye’ye olan güvenini gösterdiğini söyledi. 
     
     



 EKONOMİ 



















</TEXT>
</DOC>
