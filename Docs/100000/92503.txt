<DOC>
<DOCNO> 92503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur20.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Yanlış anlaşıldım. 2004'ten önce seçim istemiyorum'' 
</HEADLINE>
<TEXT>

     Başbakan Bülent Ecevit, DSP Grup Toplantısı'nda ''erken seçim isteği veya erken seçim olasılığı üzerinde herhangi birşey söylemediğini'' belirterek, ''Ama söylediğimden yanlış anlama çıkmış, 2004 yılının Nisan ayından önce seçim söz konusu değil'' dedi. 
     MGK'nın yarın yapılacak olan Haziran ayı toplantısına katılamayacağını bildiren Ecevit, koalisyon ortaklarıyla Pazartesi günü saat 14.30'da biraraya geleceğini kaydetti. 
     Başbakan Ecevit, Çankaya Köşkü'nde Cumhurbaşkanı Ahmet Necdet Sezer'le yaptığı yarım saat süren görüşmenin ardından Başbakanlık Resmi Konutu'na geçti. Burada 10 dakika kalan Ecevit, Oran Şehri'ndeki Çalışma Ofisi'ne gelişinde gazetecilere açıklamalarda bulundu. 
     Başbakan Ecevit, bugün DSP grubunda yaptığı konuşmada, ''maksadıyla ilgisi olmayan bir ifade kullandığını'' belirterek, bunun yanlış anlamalara yol açabileceğini söyledi. Ecevit, onun için bu açıklamayı yapmayı gerekli gördüğünü kaydetti. 
     Ecevit, şöyle konuştu 
     ''Ben bugün DSP grup toplantısında erken seçim isteği veya erken seçim olasılığı üzerinde herhangi birşey söylemedim. Ama söylediğimden yanlış anlama çıkmış. Demiştim ki Biz seçim istemiyoruz, erken seçim istemiyoruz. Ancak ufukta seçim görünüyor. Ona göre hazırlıklarımızı yapalım parti olarak... dedim. Ufukta seçim görünüyor derken kastım da şu 2004 yılında yani bundan yaklaşık 2 yıl sonra normal seçim yapılacak, yasanın gerektirdiği. O nasılsa mecburi, zorunlu olacak... Ben kesinlikle erken seçime karşıyım. Ayrıca, şuna inanıyorum, erken seçimden sık sık söz edenlerden çoğu da aslında kesinlikle erken seçimi göze alamıyorlar. 
     DSP ve iktidar ortaklarımıza gelince, bizler şimdiye kadar Cumhuriyet tarihinde görülmemiş bir reformcu hareketi başlattık bildiğiniz gibi. Türkiye için zorunlu olan ama uzun yıllar ihmal edilmiş olan pek çok yapısal önem taşıyan yasayı ya gerçekleştirdik ya gündeme getirdik. Bunların tamamını sonuçlandırmadan, bunların sonuçlarını vatandaşlarımız görmeye başlamadan, biz erken seçime gitmeyi kesinlikle düşünmüyoruz. ANAP ve MHP'nin de düşünmediklerini kendi ifadelerinden sık sık duyuyoruz. Onun için tekrar söylüyorum, biz kesinlikle erken seçime karşıyız. Ve kimse de, bunu istermiş görünenler de aslında istemiyorlar. Onun için 2004 yılının Nisan ayından önce seçim söz konusu değil.'' 
     
     ''DSP'DE DEMOKRASİ VAR'' 

     Başbakan Ecevit, daha sonra gazetecilerin sorularını yanıtladı. 
     Ecevit, bir gazetecinin ''DSP'li muhaliflerin bir açıklaması olmuştu. Buna net bir yanıt vermediniz'' sözleri üzerine şunları söyledi 
     ''Hayır, doğru bulmadım yanıt vermeyi. Kendi düşünceleridir. DSP'de demokrasi var. O bakımdan normal karşıladım. Tabii şu sırada pek uygun değildi. Çünkü ekonomik bakımdan sıkıntılı bir dönemden geçiyoruz. Birtakım oyunların, içerde ve dışarda tezgahlandığı bir dönemden geçiyoruz. Böyle bir aşamada o türlü bir demeç olmasa belki daha iyi olurdu. Ama dediğim gibi DSP'de demokrasi var, onlar da bu haklarını kullandılar.'' Başbakan Ecevit, ''Birden çok hızlı bir dönüş yaptınız bugün. Cumhurbaşkanı ile görüştünüz, DSP grubuna gittiniz. Bu temponuz devam edecek mi Örneğin liderler zirvesini ne zaman toplayacaksınız '' sorusu üzerine, ''Liderler toplantısını biraz önce kararlaştırdık pazartesi günü... Epeydir tabii biliyorsunuz benim katıldığım bir grup toplantısı olmamıştı. Onun için önce grup toplantısının daha uygun olacağını düşündüm. Pazartesi günü saat 14.30'da Başbakanlık Konutu'nda inşallah liderler toplantısı yapılacak. Ondan sonra da tabii normal Bakanlar Kurulu toplantısı yapılacak.'' Ecevit, yarın Çankaya Köşkü'nde yapılacak MGK toplantısına katılıp katılmayacağına ilişkin soruya da şu karşılığı verdi 
     ''Hayır, henüz hocalarımın düşünceleri bakımından hazır değilim toplantıya. Sayın Cumhurbaşkanı da aslında benim toplantı yapmamı, sağlık koşullarım tam olarak yerine gelmeden doğru bulmuyordu. Onun için o toplantıya maalesef katılamayacağım ama inşallah bir sonrakine katılacağım. Çünkü dün gece de söylediğim gibi Sayın hocalarımın belirttikleri gibi 2, en geç 3 hafta içinde üzerimdeki bazı ambargolar tamamen kalkmış olacak. Şimdilik tabii öyle büyük toplantılar yapmıyoruz ama önemli bazı toplantıları konutta yapacağız.'' Ecevit, Başbakanlık'a ait minibüsü neden kullandığına ilişkin soruya da ''Girmesi çıkması daha kolay oluyor onun için'' karşılığını verdi. 
     

     
</TEXT>
</DOC>
