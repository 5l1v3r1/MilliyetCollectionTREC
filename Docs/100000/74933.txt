<DOC>
<DOCNO> 74933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo09.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takım Menajeri "Konuşmakla olmuyormuş" 
</HEADLINE>
<TEXT>

     A Milli Futbol Takımı Menajeri Can Çobanoğlu, ''Hazırlık maçları gösteriyor ki, hedeflere sadece konuşarak ulaşılamaz. Sadece masa başında konuşmakla biryere varamayız'' dedi. 
     CAn Çobanoğlu, A Milli Futbol Takımı'nın hazırlık maçlarındaki performansının eleştirilmesine saygı duyduğunu, ancak özel maçların hedeflere yönelik oynandığını bildirdi. A.A muhabirine yaptığı açıklamada Çobanoğlu, 48 yıl aradan sonra Dünya Kupası finallerinde yer alacak millilerin, Ekvador'a 1-0 yenildikten sonra, 2. özel maçta da Güney Kore ile 0-0 berabere kalmasının ardından eleştirilmesini gayet normal karşıladığını söyledi. 
     
     "Herkes oturup düşünecek" 
     17. Dünya Kupası finallerinde Türkiye'nin aynı grupta yer alacağı 
     Çin Milli Takımı'nı, A milli futbolcular dahil Türkiye'de pek çok kişinin yakından tanımadığını kaydeden Çobanoğlu, şöyle devam etti 
     ''Güney Kore, oyun anlayışı bakımından Çin'in çok benzeri bir takım. Çabuk hareket eden, sürekli pres yapan, agresif futbol oynayan bir milli takım. Çin, Güney Kore'den biraz daha hızlı ve daha iyi organize olabilen bir takım. Grup kuraları çekildiğinde herkes bu gruptan rahatlıkla 2. tura çıkacağımız yönünde görüş bildirdi. Biz kendimize güveniyoruz, tabii ki bu gruptan çıkacağız. Hedeflerimiz büyük. Ama bu hazırlık maçları gösteriyor ki bu hedeflere sadece konuşarak ulaşılamaz. Sadece masa başında konuşmakla bir yere varamayız. Herkes oturup düşünecek. Üzerine düşen görevi tam olarak yapacak.'' 
     
     Rakiplere göre maç 
     Herşeye karşın yaptıkları bu hazırlık maçlarının finallerde yararını göreceklerini belirten Çobanoğlu, şunları kaydetti 
     ''Dünya Kupası finalleri grup kuraları çekildikten sonra, hazırlık maçı yapacağımız rakipleri değiştirdik. Avrupa ülkeleriyle yapacağımız maç anlaşmalarını bozduk. Çünkü grubumuzda Avrupa takımı yoktu. Bu nedenle amaca uygun olarak grubumuzda yer alan Çin'in futbol anlayışına uygun Güney Kore ve Kosta Rika'nın oyun anlayışına yakın olarak da Şili ile özel maç anlaşmaları yaptık. Bu maçların tarafsız sahalarda olmasını da özellikle istedik.'' 
     
     Kadroda arayış 
     Güney Kore ile yapılan özel maçın, Çin'in futbol felsefesine uygun olarak, agresif oynayan, alan daraltan, çok koşan, kendisi iyi oynamasa da rakibi oynatmayan takımlara karşı yapılan özel maç açısından amacına ulaştığını kaydeden Çobanoğlu, kadroda da arayış içinde olduklarını söyledi. 
     Çobanoğlu, şöyle devam etti 
     ''Doğrudur, yine gol atamadık, ama hocamızın kafasındaki taktiği ve şans vermeyi düşündüğü oyuncuları gördük. Bu maçlarda sadece gol atmak ya da kazanmak için sahaya ideal kadroyu sürseydik, finallerde olası bir sakatlıkta, daha önce hiçbir oyuncu denenmediği için sıkıntı yaşanabilir. Sergen örneğinde olduğu gibi. Bazı mevkilere alternatif oyuncular bulmak zorundayız. İnsanlar sadece saha sonucuna bakmamalı. 
     Önümüzde Şili ile yapacağımız özel bir maç daha var. Bu rakibimizi de, grupta yer alacağımız Kosta Rika'ya benzerliği açısından belirledik. 
     Şili, Kosta Rika'dan biraz daha iyi bir takım. Kimse hazırlıklarımızı göz ardı etmesin.'' 
     






</TEXT>
</DOC>
