<DOC>
<DOCNO> 89783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/ysenay.html </URL>
<DATE> 2002/06/14/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Merhaba Japonya 
</HEADLINE>
<TEXT>

     Türkiye, büyük gürültü patırtılara neden olan Dünya Kupası’ndaki Brezilya ve Kosta Rika maçlarından sonra Çin önünde derli toplu oynadı ve kazandı da gruptaki eğrileri kendi doğrusuna getirdi nihayet. 
     Öyle ya, böylesine rahat bir grupta akıl almaz hatalar yapmış olmuşsa da ikinciliği Kosta Rika gibi bir averaj takımına kaptırmak bize yakışır mıydı yani... Hasan Şaş, Rüştü, Emre Belözoğlu, Alpay, Tugay, Ümit Davala gibi Avrupa çapına çıkmış futbol JOKERLER’in olacak, buna karşı göze batan tek futbolcusunu göremediğimiz Kosta Rika’ya, yahut pas yapmak bir yana savunmada nerede duracağını, hücuma çıkmak için ne yapacağını bilemeyen şaşkın bir Çin takımına kaptıracaksın ikinciliği ve kös kös ülkene döneceksin... Var mı öyle beleş 
     
     Emre Belözoğlu, Hasan Şaş, Yıldıray ve de Tugay, rakibin hafifliğinden de yararlarak, oyun hızlarındaki viteslerini biraz artırınca, Çin hemen beyaz bayrağı çekip, teslim oluverdi Türkiye’ye... İlk yarıda iki fark üstüne yakalanan tur garantisi sonrası oyundaki hücum kozlarını biraz rölantiye almak önemli bir riskti tabii... Ancak Rüştü’nün bilinen klası ve sakatlığı sonrası oyuna giren Ömer’in takıma emniyet veren çıkışları ile yer tutuşları millilerimizin tur garantisiydi sanki dünkü heyecan dolu oyunda... Ancak yine de ikinci yarıda sahada "hazan yaprağı" gibi sallanıp duran Hakan Şükür’ü oyundan almama inadı galibiyet ve tur emniyetine rağmen yine de bir Şenol Güneş kabahati olarak görüntü veriyordu Kore’nin Seul Dünya Kupası Stadyumu’nda... 
     
     Bu arada hem bizim oyunu kaçırmadan izlemek, hem de önümüzdeki ekrandan Brezilya - Kosta Rika maçının gidişatını an be an takip etmek insanda ne kalp atışı bırakıyor, ne de vücudundaki tansiyon zigzaglarını hissetmekten uzaklaşabiliyorsunuz... Hele Brezilya’nın üç golünden sonra peş peşe gelen iki Kosta Rika sayısı bizim basın bölümünde de nefesleri kesiyordu, tribündeki binlerce Türk taraftarının da... Neyse, sonuçta hem biz kazandık, hem de Dünya markası Brezilya, Kosta Rika’yı devirdi de, şu tur işinin sonucunda gelecek günlere "MERHABA JAPONYA" diyebildik. 
     



 SPOR 









































</TEXT>
</DOC>
