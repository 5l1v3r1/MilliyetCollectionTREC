<DOC>
<DOCNO> 81342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/ekonomi/eko03.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz yüzde 50’nin altında 
</HEADLINE>
<TEXT>

Kurdaki düşüşün olumlu etkisine ve talep artışının enflasyonist baskı yaratmayacağına dikkat çeken Merkez Bankası faizleri 3’er puan indirdi 
     ANKARA Milliyet 

     Merkez Bankası, gecelik faiz oranını yüzde 51’den yüzde 48’e, borç verme faiz oranını yüzde 58’den yüzde 55’e, bir haftalık borçlanma faiz oranını da yüzde 52’den 49’a indirdi. 
     Faiz indirimine, enflasyondaki düşüş eğilimi, beklentilerin olumluya dönmesi, girdi maliyetlerinde enflasyonist baskı yaratacak bir gelişmenin olmaması, kurlardaki düşüşün gelecekteki enflasyonu olumlu etkileyeceği nedenleriyle karar verildiği bildirildi. Talep artışında gözlenen canlanmanın da belirgin bir enflasyonist baskı yaratmayacağı kaydedildi. 
     Banka’dan yapılan açıklamada, "Kur riskine yönelik olarak yapılan uyarıların, kurların mevcut düzeyine yönelik bir rahatsızlığın ifadesi olarak yorumlanmaması gerektiği" vurgulandı. 
     
     Döviz piyasasına takip 
     Açıklamada, "Fiyat istikrarını sağlama amacı dışında faiz değişikliğine gidilmesi, ekonomik birimlere karışık sinyaller verilmesi anlamına gelecek, risk primini ve reel faizleri yükseltecek yanlış bir uygulama olacaktır. Programın böyle bir yanlışlığa düşme lüksü yoktur" denildi. Ayrıca, "Döviz, Efektif ve Vadeli Döviz İşlemleri Takip Sistemi" hazırlandığı, 1 Mayıs’tan itibaren bankaların döviz işlemlerinin günlük bazda detaylı olarak izleneceği kaydedildi. 
     
Serdengeçti Cari açık 2.2 milyar dolar olur      Merkez Bankası Başkanı Süreyya Serdengeçti, bu yıl cari işlemler dengesinin 2.2 milyar dolar civarında açık vermesinin ve sermaye girişlerinin ise 6.6 milyar dolar olmasının beklendiğini kaydetti. Serdengeçti, TBMM Plan ve Bütçe Komisyonu’na verdiği brifingde şunları söyledi 
     "2000 sonunda 9.8 milyar dolar olan cari işlemler açığı, ekonomideki daralmaya ve TL’deki hızlı değer kaybına bağlı olarak 2001 sonunda 3.3 milyar dolar fazla vermiştir." 
     
     Büyüme-enflasyon ikilemi 
     Serdengeçti, enflasyonu düşürme hedefi ile ilgili olarak "Enflasyon düşürülmeye çalışılırken, büyüme - enflasyon ikilemi olmamalı. Düşen enflasyonun maliyetinin geçici, düşük enflasyonun getirisinin ise kalıcı olduğu unutulmamalıdır" diye konuştu. Serdengeçti, "Dünya petrol fiyatlarındaki yüzde 30’luk artış, enflasyon açısından risk olsa da kamu fiyatları enflasyon hedefiyle tutarlı bir şekilde artmaktadır" dedi. 
     



 EKONOMİ 
















</TEXT>
</DOC>
