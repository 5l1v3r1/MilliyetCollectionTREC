<DOC>
<DOCNO> 85436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun13.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üstün yetenekliler daha karamsar ve sinirli oluyorlar 
</HEADLINE>
<TEXT>

     Yaratıcı ve üstün yetenekli kişilerin daha karamsar ve sinirli oldukları belirlendi. 
     ABD'deki Stanford Üniversitesi'nde yapılan bir araştırmada, sağlıklı ve üstün yetenekli kişiler ile sağlıklı, ancak bu özelliği bulunmayan kişiler, mizaç ve yaratıcılık testinden geçirildi. 
     Test sonucu, yaratıcı ve üstün yetenekli deneklerin daha karamsar ve sinirli, ayrıca depresyona daha yatkın olduklarını ortaya koydu. 
     Diğer deneklerde bu durum gözlenmedi. 
     Üstün yetenekleri açısından gözlenen denekler, Stanford Üniversitesi'nin sanat, endüstriyel tasarım ve edebiyat bölümlerinde master ve son sınıf öğrencileri arasından seçildi. 
     Yeni araştırmalar, sahne sanatçıları ve üstün yetenekli bilim adamları üzerinde yapılacak. 
     Test sonucunu yorumlayan uzmanlar, sanatçıların çılgın karaktere sahip olduklarını, bu yüzden yaşamı, normal insanların görüş açılarından daha geniş ve farklı görebildiklerini söylediler. 
     Uzmanlara göre, üstün yetenekli ve yaratıcı kişiliğe sahip olanlar, geleceği daha iyi görebiliyor ve yaratıcılıklarını bu açıdan sergiliyor. 
     Araştırmanın sonucu, Philadelphia'da başlayan, Amerikan Psikiyatri Kuruluşu'nun genel kurulunda açıklandı. 
     





</TEXT>
</DOC>
