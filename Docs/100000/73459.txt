<DOC>
<DOCNO> 73459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo08.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını ''Türkler, Barcelona'yı yerler..'' 
</HEADLINE>
<TEXT>

     Avrupa Şampiyonlar Ligi maçında bu akşam Galatasaray ile İspanya'nın FC Barcelona takımları arasında yapılacak maç, Yunan Basını tarafından, ''Barcelona'nın korkulu rüyası'' olarak nitelendirildi. 
     Atina'da yayımlanan Apoyevmatini Gazetesi, ''İtalyan Polisi tarafından geçtiğimiz hafta tartaklanan ve gururu incinen Türk takımı bu akşam bütün gücünü tekrar gözler önüne serecek'' değerlendirmesinde bulundu. 
     Ethnos Gazetesi ise, ''Türkler, İspanyolları yerler'' sloganını kullandığı haberinde, Galasaray'ın maçı alacağına ''Kesin'' gözüyle bakıldığını kaydetti. 
     Ali Sami Yen Stadı'nın ''Ateşten gömlek'' olduğunu yazan Elefteros Tipos Gazetesi, geçtiğimiz hafta İtalya'da meydana gelen üzücü olaylardan sonra, zaten yangın alanını andıran Ali Sami Yen Stadı'nın, bu akşam daha da alevleneceğini belirtti. 
     Ali Sami Yen'in karşı takım için adeta ''Cehennemi'' andırabileceğini kaydeden gazete, ''İspanyol futbolcuların başlarına gelebilecekleri düşünmek dahi istemediklerini'' yazdı. 
     Elefteros Tipos, dinlenmiş olarak sahaya çıkacak olan Galatasaray'ın ''Zaferinin'' ise beklenilen bir gelişme olduğunu savundu. 
     FC Barcelona'nın ''Türklerin yenilmezliği'' düşüncesini değiştirmek istediğini kaydeden Ta Nea gazetesi ise, Galatasaray'ın 1999'dan bu yana yaptığı 20 maçta da bileğinin bükülmediği hatırlatmasında bulundu. 
     Ali Sami Yen Stadı'nın Galatasaray'ın ''Seri galibiyetler Stadı'' olduğunu vurgulayan Ta Nea, İspanyol takmının ise bunun farkında olduğunu kaydetti. 
     






</TEXT>
</DOC>
