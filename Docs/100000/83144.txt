<DOC>
<DOCNO> 83144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/guncel/gun05.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Damadını öldürdü kendisini yaktı... 
</HEADLINE>
<TEXT>

Casablanca Bar’ın eski sahibi, kızını ve torununu göstermeyen damadını başına çekiçle vurarak öldürdükten sonra intihar etti 
     ELVAN EZBER, M.AKİF ERDEM 

     Kızını ve torunlarını görmesine izin vermediğini iddia ettiği damadı Rıfat Cihat Tacettinoğlu’nu başına çekiçle vurarak öldüren eski bar sahibi Yüksel Anlar 66 , kendini yakarak intihar etti. 
     Göztepe’de oturan damadının evine dün sabah giden Casablanca Bar’ın eski sahibi Anlar, tartıştığı Tacettinoğlu’nun başına çekiçle vurmaya başladı. Yedi çekiç darbesi alan Tacettinoğlu olay yerinde ölürken, Anlar kaçtı. Polisin cep telefonuyla ulaştığı ve teslim olmasını istediği Anlar, "Teslim olmayaca-ğım. Kendimi yakacağım" dedi. Olaydan birkaç saat sonra polis Beşiktaş Barboros Mahallesi’nde bir evden silah seslerinin geldiği ve yangın çıktığı ihbarı aldı. Evde, kendisinden ayrılmak isteyen sevgilisi Aysel Agustos’u silahla yaralayan Anlar, üzerine döktüğü benzini ateşe vererek intihar etti. 
     Anlar’ın kızına hediye ettiği daireyi satan Tacettinoğlu ile uzun süredir arasının bozuk olduğu öne sürüldü. Dairenin satışından aldığı parayı, borsada kaybettiği iddia edilen Tacettinoğlu’nun 20 aydır kira ödemediği, eşini ve çocuklarını da kayınpederine göstermediği öğrenildi. 
     



 GÜNCEL 






















</TEXT>
</DOC>
