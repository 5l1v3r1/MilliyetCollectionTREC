<DOC>
<DOCNO> 81734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur26.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK yasası için anlaşma sağlanamadı 
</HEADLINE>
<TEXT>

     TBMM Danışma Kurulu'nda, iktidar grupları, Radyo ve Televizyon Yasası'nın görüşmeleri tamamlanıncaya kadar Genel Kurul'un çalışmasını önerdi. Ancak bu konuda uzlaşma sağlanamadı. 
     Meclis Başkanı Ömer İzgi başkanlığında yapılan TBMM Danışma Kurulu toplantısı başkanvekilleri Emrehan Halıcı DSP , Koray Aydın MHP , İbrahim Yaşar Dedelek ANAP , Ali Rıza GÖnül DYP , Mehmet Ali Şahin AK Parti ve Ömer Vehbi Hatipoğlu'nun SP katıldığı toplantı, yaklaşık yarım saat sürdü. 
     Toplantı sonrasında açıklama yapan DSP Grup Başkanvekili Emrehan Halıcı, Danışma Kurulu'nda, SP'nin, "esnaf ve sanatkarların sorunları karşısında önlem alınmadığı" gerekçesiyle hükümet hakkında verdiği gensoru önergesinin gündeme alınıp alınmayacağına ilişkin öngörüşmelerin 7 Mayıs Salı günü yapılması konusunda uzlaşmaya varıldığını söyledi. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye gönderilen Radyo ve Televizyon Yasası'nın bugün bitinceye kadar görüşülmesi konusunda getirdikleri önerinin muhalefet tarafından kabul edilmediğini belirten Halıcı, bunu grup önerisi olarak Genel Kurul'a getireceklerini söyledi. 
     Halıcı, Genel Kurul'un 8 Mayıs Çarşamba ve 9 Mayıs Perşembe günü 15.00-23.00 saatleri arasında çalışılması konusundaki önerileri üzerinde de uzlaşmaya varılamadığını belirterek, bunu da grup önerisi olarak sunacaklarını bildirdi. 
     Toplantıda, İçel'in adının Mersin olarak değiştirilmesini öngören yasa teklifinin gündemin ön sıralarına alınması ise benimsendi 
     





</TEXT>
</DOC>
