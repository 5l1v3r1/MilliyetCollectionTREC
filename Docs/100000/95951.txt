<DOC>
<DOCNO> 95951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/bbas.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dünya yine şaşıracak" 
</HEADLINE>
<TEXT>

Basketbol Milli Takımı’nın iki ustası Hidayet ve İbrahim, ABD’de en iyi dereceyi yapacaklarını söylediler. Süper ikili "Şampiyonada hedefimiz ilk dört" dediler 
     GÖKHAN GERMAN 

     "Yenilgisiz çıkmalıyız" 
     POTANIN iki yıldızı Hidayet ile İbrahim, Dünya Şampiyonası’nda en iyi dereceyi alacalarını ve futboldan sonra basketbolda da Dünya’yı şaşırtacaklarını söylediler. İbrahim Kutluay, "İyi bir hazırlık dönemi geçiriyoruz. Bu kadar kaliteli bir kadro kusursuz çalışırsa, başarılı olur. Hedefimiz çeyrek finale kalmak ya da ilk altı veya dördün arasına girmek. İlk tur maçları çok önemli. Gruptan yenilgisiz çıkmak zorundayız" dedi. 
     
     "Beklentiler büyük" 
     İBRAHİM, Avrupa ikincisi unvanını taşıdıkları için, beklentilerin de çok büyük olduğunu ekledi ve devam etti "Türkiye bizi daha iyi yerlerde görmek istiyor. Bunu boşa çıkarmamak için elimizden gelen gayreti göstereceğiz". Hidayet de, takım olarak kenetlendiklerini ifade etti, "İlk hedefimiz ikinci gruba, bütün maçları kazanmış olarak çıkmak. Çünkü bizi güçlü takımlar bekliyor. Hedefimiz ilk dört. Avrupa ikincisi olduğumuz için özgüvene sahibiz" diye konuştu. 
     
     "ABD yıkılabilir" 
     HİDAYET, takımdaki en büyük sorunun, ayrı takımlarda oynamaları nedeniyle, kopukluk olduğunu da belirtti ve şunları söyledi "Ama kamp ve idmanlarla birbirimize yakınlaşıyoruz. Dünya Şampiyonası’nda favori ABD. Ama bu sene, onların kadrosunu görünce, yenilmeyecek takım olmadıkları düşüncesine kapıldım. Futbolda, Dünya üçüncüsü olduk. Bizim de en kötü hedefimiz bu. En iyisi ise şampiyonluk. Türk sporunun çıkışta olduğunu Dünya’ya göstereceğiz." 
     
HARUN Milli Takımı bırakıyor      12 Dev Adam’ın Kaptanı Harun Erdenay, Dünya Şampiyonası sonrasında, Basketbol Milli Basketbol Takımı’na veda edecek. 164 kez milli formayı giyen 34 yaşındaki oyuncumuz, "Bana Gel, son kez Dünya Şampiyonası’nda oyna’ dediler. Şampiyonadan sonra milli formayı bırakıyorum. 2003 Avrupa Basketbol Şampiyonası Eleme Grubu maçlarında oynamam" dedi. Harun, kariyerinin en üst noktasının Dünya Kupası olacağını da vurguladı. 
     HARUN, kampta çok iyi bir arkadaşlığın olduğunu da belirtti, Tecrübeli oyuncu, "İbrahim Kutluay, bana takılmayı çok sever ama, ciddi olduğu zaman beni dinler. Kampın en esprili kişisi İbrahim’dir. Ondan sonra Hidayet gelir" dedi. Harun şöyle devam etti "Genç olsaydım, NBA’de oynardım. Hidayet, artık NBA’de kalıcı oldu. Umarım, Mehmet de NBA’ye girer ve Hidayet kadar başarılı olur. Kerem Tunçeri, Tufan Ersöz ve Fatih Solak’ı da NBA’de görebiliriz." 
     
Taktik idman başladı      DÜNYA Basketbol Şampiyonası’na hazırlanan A Milli Takımımız, kondisyon çalışmalarının yanı sıra taktik idmanlara da başladı. Coach Aydın Örs, oyuncuları yeni hücum setlerine çalıştırmaya başladı. Ay - Yıldızlılar, ayrıca dün 1.5 saat süren kros çalışması da yaptılar. Millilerimiz çok yorgun olmalarına rağmen, eksiklerin dışında, tam kadro oldukça istekli bir tempoda çalıştılar. 
     
Notlar      Eksikler tamam 
     İSTANBUL’DA zehirlenen Harun’un yanı sıra, ABD’de NBA Yaz Ligi’nde forma giyen Mehmet Okur dün kampa katıldılar. Milano’da buluşan ikili, kamp yapılan Chiesa’ya birlikte geldi. 
     
     File krizi 
     CHIESA’DAKİ potaların filelerinin yırtık olması ve aranmasına rağmen yakın çevrede bulunamaması üzerine, İstanbul’dan file sipariş edildi. Kampa katılan Harun dün fileleri malzemeciye teslim etti. 
     
     Büyük ilgi 
     İTALYA’DA küçük bir dağ kasabası olan Chiesa’da yaşayan halk, takımımıza büyük ilgi gösteriyor. Kasaba sakinleri tüm antrenmanları meraklı gözlerle izliyor. 
     
     Mirsad gergin 
     KAMPA katılamayan Mirsad Türkcan’ın iki gün daha İtalya’ya gelemeyeceği bildirildi. Mirsad’ın, göğüs kanseri teşhisi konulan annesini ABD’ye yollamaya çalıştığı açıklandı. 
     
     Gençlerin hırsı 
     ÜÇ genç Efes Pilsenli Ender Aslan, Darüşşafakalı Hakan Köseoğlu ve Ülkersporlu Tutku Açık, Indianapolis kadrosuna girmek için mücadele ediyorlar. Üçlü, Milli Takım’da bulunmak büyük onur. Amacımız teknik heyetin gözüne girmek" dediler. 
     



 SPOR 

























</TEXT>
</DOC>
