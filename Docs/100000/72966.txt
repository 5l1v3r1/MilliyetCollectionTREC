<DOC>
<DOCNO> 72966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo07.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcuları kendi sahalarında erkeklik hormonu coşturuyor 
</HEADLINE>
<TEXT>

     Futbolcuların kendi sahalarında yaptıkları maçlarda daha başarılı olmalarının ardındaki sırrın, cinsiyet hormonu testesterondaki yükselişe bağlı olduğu savunuldu. 
     İngiltere'nin Newcastle upon Tyne bölgesindeki Nurthumbria Üniversitesi bilim adamları tarafından, İngiltere Premier Ligi'nde top koşturan futbolcular üzerinde yapılan araştırmaya göre, kendi sahasında yapacakları maçlar öncesinde futbolcuların testesteron oranlarında yüzde 50'ye yakın bir yükseliş meydana geliyor. 
     Bilim adamları, bu yükselişin, insanlığın doğumundan beri var olan ''evini düşmanlardan koruma içgüdüsünün'' bir sonucu olduğuna inanıyor. 
     Araştırmacılar, futbolcuların maç öncesinde cinsel ilişkiden kaçınmaları yolundaki tavsiyeyi yinelerken, testesteronu etkileyerek, futbolcunun performansına olumsuz etki yaptığını belirtiyor. 
     Bilim adamları, futbolcuların kendi sahalarında yapacakları maçlar öncesinde, ''tıpkı bir hayvanın kendi yuvasını korumaya hazırlandığı gibi'' kabararak kendine güvenli ve saldırgan bir karaktere büründüklerini ve hakim bir özellik kazandıklarını belirtirken, bunun bütün takımların kendi sahalarında daha çok gol atmalarının ve daha çok maç kazanmalarının altında yatan sır olduğunu bildirdiler. 
     Bu tezlerine örnek olarak Menchester United'ın geçen sezon kendi sahasında yaptığı maçların yüzde 63'ünü, Bredford City'nin de yüzde 66'sını kazanmalarını gösteren bilim adamları, bugüne kadar sadece 
     seyirci avantajı, sahayı iyi tanıma ve hakemin daha hoşgörülü davranmasının saha avantajları arasında bilindiğini anımsattı. Türkiye'de de takımlar kendi sahalarında deplasmanlara göre daha fazla puan topluyorlar. Bu konuda en iddialı ekip ise Fenerbahçe. Fenerbahçe, Kadıköy'de seyircisinin de desteğiyle kolay kolay puan vermiyor. 
     






</TEXT>
</DOC>
