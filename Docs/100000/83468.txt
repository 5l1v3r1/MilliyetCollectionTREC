<DOC>
<DOCNO> 83468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur06.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı Türkiye'de sperm bankasına karşı 
</HEADLINE>
<TEXT>

     Uzmanlar, çocuk sahibi olamayan çiftlere uygulanan yöntemlerde başarı oranını artırmak amacıyla ''sperm bankası'' kurulmasını ve bunun için yasa çıkarılmasını isterken, Sağlık Bakanlığı, ''sperm bankası'' kurulmasını uygun görmüyor. 
     Sağlık Bakanlığı'ndan yapılan açıklamada, Üremeye Yardımcı Tedavi ÜYTE Merkezleri Yönetmeliği'nin, çocuk sahibi olamayan evli çiftlerden tıbben uygun görülenlerin, üremeye yardımcı tedavi metotları ile çocuk sahibi olmalarının sağlanması için bu uygulamanın esaslarını, bu uygulamayı yapacak merkezlerin açılması, çalışması ve denetlenmesi ile ilgili usul ve esaslarını kapsadığı belirtildi. 
     Açıklamada, yönetmeliğin ''yasaklar'' başlığı altındaki bölümünde, ''... kendilerine ÜYTE uygulanacak adaylardan alınan yumurta ve spermler ile elde edilen embriyoların bir başka maksatla veya başka adaylarda, aday olmayanlardan alınanların da adaylarda kullanılması ve uygulanması ve bu yönetmelikte belirtilenlerin dışında her ne maksatla olursa olsun bulundurulması, kullanılması, nakledilmesi, satılması yasaktır. Bu yasağa ve bu yönetmelik hükümlerine uymadığı tespit edilenlerin faaliyetleri Bakanlıkça durdurulur'' hükmünün yer aldığı hatırlatıldı. 
     Bakanlık, bu maddeden anlaşılacağı üzere mevzuat çerçevesinde ''sperm bankası''nın kurulmasının söz konusu olmadığını belirtirken, bu konuda bakanlığa herhangi bir müracaat veya girişimde bulunulmadığını da bildirdi. 
     Açıklamada, ''Bakanlığımızca, sperm bankasının kurulması uygun görülmemektedir'' denildi. 
     Türkiye'deki kadın doğum ve tüp bebek uzmanları, 2. Ulusal İnvitro Fertilizasyon Sempozyumu sonucunda hazırladıkları bildiride, çocuk sahibi olamayan çiftlere uygulanan yöntemlerde başarı oranını artırmak amacıyla ''sperm bankası'' kurulmasını ve bunun için yasa çıkarılmasını istemişlerdi. 
     





</TEXT>
</DOC>
