<DOC>
<DOCNO> 97786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur21.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 yarışları 2005'te Türkiye'de de yapılacak 
</HEADLINE>
<TEXT>

     Türkiye Otomobil ve Motor Sporları Federasyonu Başkanı Mümtaz Tahincioğlu, Formula-1 yarışlarının 2005 yılında Türkiye'de yapılmasını Bakanlar Kurulu'nun kabul ettiğini ve destekleme kararı aldığını bildirdi. 
     Tahincioğlu, beraberinde federasyon yetkilileri ile birlikte Bakanlar Kurulu toplantısına katılarak, 2005 yılında Türkiye'de yapılması öngörülen Formula-1 yarışlarının çalışmalarıyla ilgili bir brifing verdi. 
     Brifingin ardından Başbakanlık'ta gazetecilere açıklamalarda bulunan Tahincioğlu, Bakanlar Kurulu'nun Türkiye'de yapılması düşünülen Formula-1 projesini kabul ettiğini ve destekleme kararını aldığını söyledi. 
     ''2005 yılında Formula-1 Türkiye'ye geliyor'' diyen Tahincioğlu, yarışların İstanbul, Antalya ve İzmir'de yapılması için başvuruların olduğunu kaydetti. Tahincioğlu, Formula-1 Komitesi olarak bu üç ilin prezentasyonunu gözden geçirdiklerini ve bunlara sonradan dahil olan Kırşehir'i de gözden geçireceklerini bildirdi. 
     Devletten arazi talebinde bulunduklarını ve bunun olumlu karşılandığını anlatan Tahincioğlu, şunları söyledi 
     ''İkinci olarak her sene yarış için ödenmesi gereken yarış ücreti 13.5 milyon doları istedik. Pistin 2004 Eylül ayında bitmesi için taahhüt edilmesi gereken, buna karşılık teminat mektubu olan 27 milyon doları istedik. Bir de devlet destek mektubu istedik. Türkiye, kendi imkanlarını ne kadar kullanabilirse, bu konuda ticari düşüncelerini ne kadar büyütebilirse, gelirimiz 60 milyon dolar ile 150 milyon dolara yakın bir rakam olacaktır her sene için...'' Tahincioğlu, bir gazetecinin, ''Sigara reklamı sorununu nasıl aştınız '' sorusu üzerine, Avrupa Birliği'nin 2004 yılına kadar motor sporlarından sigara reklamlarını kaldıracağını ifade etti. Tahincioğlu, Türkiye'nin de bu yasağı uygulayacağını belirterek, sigara reklamları yerine teknoloji ve telekomünikasyon şirketlerinin reklamlarının yarış otomobillerinde yer alacağını bildirdi. 
     
</TEXT>
</DOC>
