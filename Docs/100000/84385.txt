<DOC>
<DOCNO> 84385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo11.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulüp doktoru "Sergen 3 ay içinde tam kapasite oynar" 
</HEADLINE>
<TEXT>

     Beşiktaş'ın anlaşma sağladığı eski futbolcusu Sergen Yalçın'ı bugün Fulya Tesisleri'nde muayene eden doktor Yalçın Yavuzer, milli futbolcunun durumunun iyi olduğunu söyledi. 
     Kulüp doktoru Yavuzer, Sergen Yalçın'ın geçen sezon formasını giydiği Galatasaray'da sağ dizinden sakatlanması ve sonrasında geçirdiği ameliyatla ilgili olarak yaptığı muayenenin ardından, Sergen'in sakatlık dönemi sonrası iyi çalıştığını belirterek, şöyle dedi 
     ''Sağ dizinden geçirmiş olduğu bir ameliyat var. Sol ayak bileğinde de kıkırdak ezilmesinden kaynaklanan bir sıkıntısı söz konusuydu. Onları kontrol ettik. Ameliyat sonrası iyi bir çalışma dönemi geçirmiş. Kendisine bir program verdik. Bundan sonra çalışmasının son kısmını tamamlayacak. Şu anda zaten içerde fizik tedavi oluyor. Sergen, 15-20 gün sonra normal olarak takımla çalışmalara, 2,5-3 ay sonra da tam kapasiteyle oynamaya başlar.'' Yavuzer, muayene ettiği yıldız futbolcunun beklenildiği kadar kilolu olmadığını da söyledi. 
     





</TEXT>
</DOC>
