<DOC>
<DOCNO> 92281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur22.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Kur çıpasıyla enflasyonu düşürmek kortizon almak gibi.." 
</HEADLINE>
<TEXT>

     DYP Genel Başkanı Tansu Çiller, ''Kur çıpasını kullanarak enflasyonu düşürmek, kortizon almaya benzer'' dedi. 
     Çiller, Ankara Sanayi Odası Meclis toplantısında partisinin ekonomi ve siyasete ilişkin görüşlerini anlattı. 
     Sanayicilerin ''Cumhurbaşkanı'ndaki zirveye neden gitmediniz '', ''İdamın kaldırılmasını niçin engelliyorsunuz'' gibi sorularına da cevap veren Çiller, seçimlerden önce TOBB ve TUSİAD gibi kuruluşların ve bazı sanayicilerin adeta koalisyon ortaklarının ''lobisini yaptığını'' ileri sürdü ve bu gelişmeyi ''bozulma'' olarak niteledi. 
     ''Sosyalist devlet'' kavramının hükümetin uygulamalarıyla adeta kurumsallaştırıldığını öne süren Çiller, 5 Nisan Kararları sonrasında yapılanları ve günümüzdeki ekonomik verileri kıyasladı. 5 Nisan Kararları'ndan sonra 1 dolar borç almadan ülkeyi krizden çıkardıklarını, üretim ve büyümeyi sağladıklarını kaydeden Çiller, bu dönemde ayrıca terörle bir büyük mücadele yürüttüklerini söyledi. 
     Çiller, ''PKK terörünü, bir büyük uğraş vererek belini kıran bizim ekibimizdir. Terörist başı Öcalan da çıkıp bunu açık biçimde ifade etmiştir. '1994 ve 1995 yılları bizim belimiz kırıldı' demiştir'' diye konuştu. 
     Bu dönemde aynı zamanda dış politikada büyük bir atak başlattıklarını, gümrük birliği hazırlıklarının sürdüğünü ve erken seçime gittiklerini kaydeden Çiller, ''Seçimlerden korkmak demokrasiden korkmaktır'' dedi. Tansu Çiller, belirsizliğin bedelinin seçimin maliyetinden daha büyük olduğunu söyledi. 
     Çiller, hükümetin ekonomi politikasını eleştirirken, ''Batık bankalar'' döneminin bittiğine ilişkin kafalarda ciddi soru işaretleri bulunduğunu belirtti. 
     Tansu Çiller, ekonomik krizin Türkiye'ye 122 milyar dolara malolduğunu ifade ederek sanayicilere, ''Bu tablolardan memnunsanız bu hükümet devam etsin'' diye konuştu. Bütçe açığının, faiz ve döviz aynı kalsa bile 55 katrilyon lirayı bulacağını, büyümenin de yüzde 1-2'de kalacağını ifade eden Çiller, daha önceki eleştirilerini 
     anımsatarak, ''Maalesef haklı çıkmaya devam ediyorum'' dedi. 
     DYP'nin iktidara gelmesi durumunda uygulamaya koyacakları politikalar hakkında açıklamalarda bulunan Çiller, haklı rekabeti sağlayarak önceliği üretime ve ihracata vereceklerini bildirdi. SSK primleri ve enerji fiyatlarında AB normlarına dönüleceğini belirten Çiller, enflasyonla mücadele konusunda gerçekçi kur politikasından yana olduklarını, mükelleflerle de vergi uzlaşmasına gideceklerini belirtti. 
     Çiller ''Nereden buldun''nu tümüyle kaldıracaklarını söyledi. 
     Devlet Bakanı ve Başbakan Yardımcısı ANAP Genel Başkanı Mesut Yılmaz döneminde çıkarılan ''Temizel yasalarının'' kendisine de önerildiği kaydetti. Çiller, ''Zekeriye Temizel, müdürümdü aynı yasalar benim de önüme konuldu. Atın bunu, görüşleri Türkiye'yi batırır dedim, attılar'' diye konuştu. 
     DYP Genel Başkanı Çiller, kur politikası uygulanarak enflasyonun düşürülmeye çalışıldığını belirterek, ''kur çıpasını kullanarak enflasyonu düşürmek, kortizon almaya benzer'' diye konuştu. 1999 yılında uygulamaya konulan programın süresinin 9 ayla sınırlı tutulması gerektiğini belirten Çiller, ''Daha uzun sürelerde dayanıklılık düşer, kemikleri kırmaya başlar. Nitekim öyle oldu.'' diye konuştu. 
     Çiller, 2002 yılında da aynı yanlışın sürdürüldüğünü, kur çıpasının olumlu etkisinin 5-6 ay devam ettiğini, ancak Başbakan Ecevit'in hastalığının krizi öne çektiğini söyledi. 
     DYP'nin iktidara gelmesi durumunda gerçekçi kur politikası izleyeceklerini, esnafı destekleyen politikalarla yüzde 8'lik büyümeyi yakalayacaklarını anlatan Çiller, enflasyonun da iki rakamlı düzeylerde olacağını ifade etti. Yabancı sermayenin ülkeye gelişi için gereken önlemleri alacaklarını anlatan Çiller, turizm ve tarımda uygulamayı düşündükleri politikalar hakkında da bilgi verdi. 
     Çiller, Avrupa Birliği AB ile ilişkiler konusunda da Türkiye'nin gümrük birliğine girdiği dönemdeki ekonomik verilerinin tüm aday ülkelerden daha iyi olduğuna dikkat çekti. 
     Tam üyelik amacıyla müzakere tarihi verilmesi için Türkiye'nin AB'nin öngördüğü 12-13 kıstası yerine getirmesi gerektiğini anlatan Çiller, ölüm cezasının kaldırılmasının daha sonrasının meselesi olduğunu söyledi. Ölüm cezasının kaldırılmasına karşı olmadıklarını anlatan Çiller, şunları söyledi 
     ''Öcalan konusunda hassasiyetimiz var, biz olsaydık o gün getirirdik, üç yıl önce. Ve bugün de Türkiye, demokratikleşme de bayrağı açmış gidiyordu. O gün Türkiye'nin kuzeyi, güneyi, batısı doğusu herkes aynı şeyi söylüyordu. Hatta Mesut Yılmaz'a sorulduğu zaman o da aynı şeyi söylüyordu, 'Bugün gelsin Meclis'e, ben yargı kararının lehinde oy veririm' diyordu. 
     Türkiye'yi böldüler bu konuda. Ve bir şans kaçtı. Şimdi bütün Türkiye'nin, başta da bir anne olarak benim hassasiyetin var Öcalan konusunda. Dağda ölen insanlar da benim evladım. O hastaneye gittiğim zaman eli kolu parçalanmışlar da benim evladımdı. Herkesin de terör döneminde kendi teröristine ne yaptığını biz görüyoruz.'' Çiller her şeye karşın böyle bir noktada AB'yi seçeceklerini belirterek şöyle devam etti 
     ''Kimse Türkiye'nin önüne, hadi şu 'İdam meselesini bitirelim de AB konusunu halledelim' gibi bir yanılgıyla, bir yanıltmayla bir yalanla gelmesin. Çünkü bu yalan...'' Kopengah Zirvesi öncesi Türkiye'nin sürekli lobi yapması gerektiğini kaydeden Çiller, ancak bunun yapılmadığını belirtti. 
     Cumhurbaşkanı Ahmet Necdet Sezer başkanlığında yapılan zirveye niye katılmadığı eleştirilerine de yanıt veren Çiller, ''Cumhurbaşkanı başkanlığında zirveye niye gitmedin Bunun için gitmedim. Eğer birileri diyorsak ki bu Başbakanla bu iş gider, ben bu tezin yanında olmam. Bu tarihi mesuliyeti de taşımam '' diye konuştu. 
     Başbakan Ecevit'in katılacağı açıklanan hiç bir toplantıya katılmadığını belirten Çiller ''Yapılan şey, o Başbakanın protestosudur'' diye konuştu. Bu davranışının Meclis çalışmalarını uzatılmamasına gerek olamayacağını, hiç bir zirvenin Meclisi ikame edemeyeceğini kaydeden Çiller, hükümetin AB ile ilgili konularda alternatif getirmediği gibi kendi önerdiklerin de kabul etmediğini söyledi. 
     Sanayicilere bir muhalefetin daha ne yapabileceği sorusunu yönelten Çiller, ''Başbakansızlığı, Başbakanın deyimi ile ben içime sindiremiyorum, siz sindirebiliyor musunuz'' dedi. Çiller, Kıbrıs konusunda hükümetin ne olacağı konusunda bilgi vermesi gerektiğini yineledi. 
     Türkiye'nin ne Avrupa ne de Ortadoğu olmadığını anlatan Çiller, bir liderin gerçek anlamda bir ülkeyi yönetecek hale gelmesisin 5-6 yıl aldığını söyledi. Buna Örnek olarak Devlet Bakanı Kemal Derviş'i veren Çiller, ''Derviş, iktisatçı olarak geldi ama dedi ki, 'ben bu işi yapamadım, bilmiyormuşum, beni yanıltılar' O bürokrasi, o pırıl pırıl insanları götürür ve getirir. Onun için burada, Batının hazırladığı ne sosyal bilimler, ne de iktisat bilimleri geçerlidir.'' diye konuştu. Tansu Çiller, liderliğin makul bir süresinin olması gerektiğini, ancak bunun kendi çocukluğundaki liderlerin hala liderlik yapması anlamına gelmemesi gerektiğini sözlerine ekledi. 
     





</TEXT>
</DOC>
