<DOC>
<DOCNO> 90363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo11.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Oğlumun Emre gibi ayağı, Hakan gibi kafası var" 
</HEADLINE>
<TEXT>

     Atatürk Üniversitesi'nde A.Ü ilk defa açılan futbol okuluna çocuklarını götüren babalar, onların üzerindeki izlenimlerini antrenörlere özenle anlatmayı da ihmal etmiyorlar. Veliler ''Hocam, oğlumun Emre gibi ayağı var'' gibi çocuklarıyla ilgili yetenekleri eksiksiz aktarmaya çalışıyorlar. 
     Futbol Okulu Antrenörü ve Türkiye Futbol Antrenörler Derneği 11. Şube Genel Sekreteri Selami Kansız, üniversitede ilk defa açılan futbol okulunun umduklarından çok daha fazla ilgi gördüğünü bildirdi. 
     ''Biz önce Acaba öğrenci gelir mi diye düşünürken, şimdi gelen talepleri karşılayamıyoruz'' diyen Kansız, insanların artık futbolu, çocukları için gelecekte en iyi mesleklerden birisi olarak gördüklerini söyledi. 
     Çocuklarını okula kaydettirmek için gelen babaların, çocuklardan daha hevesli olduğunu anlatan Kansız, velilerin, kayıt işlemlerini yaptırırken çocuklarının önemli özelliklerini söylemeyi ihmal etmediklerini kaydetti. 
     Babaların çocukları için, ''Hocam, Emre gibi ayağı var, Hakan gibi kafası var, Rıdvan gibi hızlı...'' gibi meziyetler sıraladığını dile getiren Kansız, ''Veliler, bizim çocukların bu özelliklerini bilip ona göre onları değerlendirmemizi istiyorlar'' dedi. 
     Futbolcuların çok cazip şartlarda yaşaması ve sürekli gündemde olmalarının aileleri, çocuklarının bu yönde eğitim görmesine yönlendirdiğinin altını çizen Kansız, ama bu arada çocukların eğitiminin aksamamasına da özen gösterdiklerini söyledi. 
     Okuldaki eğitim sırasında kendilerinin de çocukları bu yönde eğittiklerini ifade eden Kansız, ''Onlara burada her türlü imkanı sunuyoruz ve önce okul, sonra futbol diyoruz'' diye konuştu. 
     Atatürk Üniversitesi Futbol Okulu'nda, 8-16 yaş grubunda toplam 120 öğrenci eğitim görüyor. 
     





</TEXT>
</DOC>
