<DOC>
<DOCNO> 72108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yasam/yas14.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakalsın diyerek doğradılar 
</HEADLINE>
<TEXT>

Ömer Kılıç, kaldığı yurtta bağlanmış, jiletlenmiş ve işkence görmüş halde bulundu... Yanında bir de not vardı Kurtların bulunduğu yerde çakallar barınamaz 
     MUSTAFA İNSAN Mersin DHA 

     Her şey, Mersin İhsaniye Mahallesi Gazi Mustafa Kemal Bulvarı’ndaki Yurt-Kur’a ait öğrenci yurdunda temizlik yapan görevlilerin, 6’ncı kattaki yatakhanelerden birinde Ömer Kılıç’ı bulmasıyla başladı... Mersin Üniversitesi İşletme Fakültesi öğrencisi Ömer, bulunduğunda baygın halde yerde yatıyordu. Vücudunun üst kısmı çıplaktı, ayakları atleti ile bağlanmış, boğazı sıkılmış, iki el bileği de jiletle kesilmişti... Hemen Devlet Hastanesi’ne gönderilen Ömer Kılıç, iskence yapıldıktan sonra ölüme terk edilmişti. 
     Yoğun bakımda tedaviye alınan ve aşırı kan kaybettiği için şuuru kapalı olduğu açıklanan Ömer Kılıç’ın odasında yapılan incelemede bir de not bulundu. Notta "Kurtların bulunduğu yerde çakallar barınamaz" yazıyordu. Soruşturma kapsamında Pazarlama Bölümü 2’nci sınıf öğrencisi Ömer’in oda arkadaşı Burak Satıcıoğlu ile birlikte 3 kişi gözaltına alındı. Öğrenciler, Terörle Mücadele Şube Müdürlüğü’nde sorguya alındı. Kılıç, grubun, oda arkadaşı Buğra’ya da saldırdığını, onun kaçmayı başardığını öne sürdü. Olayla ilgili olarak, asayiş, terör ve güvenlik şubesi ekipleri, üç ayrı koldan soruşturma yapıldığını açıkladı. Notu yazanlar aranıyor. 
     



 YAŞAM 
























</TEXT>
</DOC>
