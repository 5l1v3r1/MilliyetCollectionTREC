<DOC>
<DOCNO> 78852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun11.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşularından Kylie Minogue için ''Kylie dışarı'' kampanyası... 
</HEADLINE>
<TEXT>

     Dünyanın pekçok yerinde milyonlarca hayranı olan ve müzik listelerinde fırtına gibi esen Kylie Minogue'un hayallerini süsleyen malikane başına dert oldu. Şarkıcının hayranlarını çevrelerinde görmek istemeyen ''müstakbel'' komşuları, aleyhine kampanya başlattı. 
     Internetteki ''peoplenews'' sitesinin haberine göre, güzel şarkıcı Minogue'un huzurunu fanatik hayranlarından önce öfkeli komşuları kaçırdı. 
     Somerset'in kuzeyinde yaklaşık 1650 dönümlük arazi üzerine kurulu bulunan ''Tyntesfield'' adlı 43 odalı Gotik mimari tarzındaki tarihi malikaneyi satın almak için pazarlık masasına oturan Minogue, ayağının tozuyla komşularının hışmına uğradı. Minogue'a ''kötü bir hoşgeldin partisi'' hazırlayan Somerset sakinleri, ''Kylie Dışarı'' adlı bir kampanyayla ünlü şarkıcının karşısına dikildi. 
     Kampanyayı sürdüreceklerini belirten ve çoğunluğu çiftçilerden oluşan komşular, ''Bu, onun kişiliğini hedef almıyor. Ama, bizim huzurumuz çok önemli. İstediğimiz son şey, çevremizde binlerce Minogue fanatiğinin dolaşması'' açıklamasında bulundular. Öfkeli çevre sakinleri, mülkün girişlerinde bulunan çitlere de, ''Kylie, ellerini buradan çek'' yazıları astı. 
     

     
</TEXT>
</DOC>
