<DOC>
<DOCNO> 51975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/guncel/gun03.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konuşan savcıya sus’ incelemesi 
</HEADLINE>
<TEXT>

Adalet Bakanlığı, ülkeyi yönetenleri emperyalistlerin etkisi altına girmek’le suçlayan DGM Savcısı Kızılarslan hakkında inceleme başlatıyor... 
     ANKARA Milliyet 

     Adalet Bakanı Hikmet Sami Türk, Atatürk'ü anma töreninde, "Ülke yöneticilerini emperyalistlerin etkisi altına girmek"le suçlayan Ankara DGM Cumhuriyet Savcısı Hakan Kızılarslan hakkında inceleme başlatılması için talimat verdi. 
     Türk'ün Teftiş Kurulu’na verdiği talimat, "İnceleme ve gerektiğinde soruşturmaya dönüştürülmesini" içeriyor. Ankara DGM'ye giden başmüfettiş, inceleme sonunda, soruşturmaya gerek görürse, Kızılarslan'ın ifadesini alacak. Soruşturma sonucunda suç tespit edilirse, düzenlenecek rapor, gereği için H kimler ve Savcılar Yüksek Kurulu'na gönderilecek, Kızılarslan hakkında cezaya gerek olup olmadığına da kurul karar verecek. Kızılarslan'ın 10 Kasım'da DGM'de söylediği sözler üzerine MHP Genel Başkanı Devlet Bahçeli de, "O savcıyı gözden geçirmek lazım" demişti. 
     
     İşte olay konuşma 
     Kızılarslan, 10 Kasım'da şunları söylemişti 
     "Günümüz konjonktüründe birtakım iç ve dış güçlerin Atatürk'ün milli mücadeleyi başlattığı dönemdeki Osmanlı İmparatorluğu'nun içinde bulunduğu hastalıklı yapıyı ülkemiz ve milletimiz üzerinde yaratmaya çalıştıkları bugünlerde, 80 yıl önce çizilen yolda yürümeye daha çok ihtiyacımız vardır. Bu güçlerin pek çok konuda kısmen başarılı oldukları ve cumhuriyet öncesi dönemin birtakım hastalıklı unsurlarının halen günümüz Türkiyesi'nde ana sorunları oluşturmaya başladığı da bir gerçektir. Ülke yoğun bir ekonomik bunalıma sokulmuş, devletle ilgili pek çok karar, birtakım emperyalist ülkelerce dikte ettirilir hale getirilmiş, ülkeyi yönetenler aldıkları kararlarda milli düşünceleri ve ülkenin ihtiyaçlarından öte, kendilerini bağlı gördükleri iç ve dış oluşumların değerlerini esas alır olmuştur. Bu amaçla, pek çok milli değeri ve Türk insanının emeğini, ekmeğini ve geleceğini ipotek altına almaktan kaçınmaz hale gelmiştir. Bu konuda kastı olmayanlarsa gaflet ve dal let içine düşmüştür." 
     



 GÜNCEL 


















</TEXT>
</DOC>
