<DOC>
<DOCNO> 90629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/magazin/amag.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocasının saçından sıkıldı 
</HEADLINE>
<TEXT>

Beckham’ın Brezilya karşısına yeni saç modeliyle çıkmasını isteyen baharat kız Victoria, kocasının berberini Japonya’ya gönderiyor... 
     DIŞ HABERLER SERVİSİ 

     İngiliz Milli Takımı’nın kaptanı David Beckham’ın özel kuaförü Aidan Phelan, futbolcunun eşi Victoria’nın isteği üzerine, bugün Dünya Kupası’nın devam ettiği Japonya’ya gidiyor. 
     İngiltere’de 2000 yılının en iyi kuaförü’ seçilen Phelan, Beckham’ın saçını, cuma günü oynanacak İngiltere - Brezilya çeyrek final karşılaşmasına yetiştirecek. 
     İngiliz The Guardian gazetesinin haberine göre, eski Spice Girls grubunun üyelerinden Victoria, kocasının jöleyle tek tek dikleştirilmiş ve binlerce kişinin taklit ettiği "mohikan" tarzı saçının yağmur yüzünden bozulmasından sonra, Phelan’ı arayarak çare bulmasını istedi. 
     Phelan ise, Beckham’ın Brezilyalıları yeni saç modeliyle şoke edeceği söylentileri üzerine, "David futbola öncelik veriyor, ancak saçının biraz kesilmesi gerekiyor. Henüz nasıl bir model keseceğimi bilmiyorum. Japonya’da David’le konuşarak karar vereceğiz" dedi. 
     
     



 MAGAZİN 










</TEXT>
</DOC>
