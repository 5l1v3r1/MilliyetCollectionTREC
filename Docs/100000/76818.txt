<DOC>
<DOCNO> 76818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/soneko06.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
112 Bölge Müdürlüğü Mayıs sonuna kadar kapanıyor 
</HEADLINE>
<TEXT>

     Kamunun küçültülmesine yönelik program kapsamında bazı kamu kurum ve kuruluşlarının bölge müdürlüklerinin kapatılmasına ilişkin takvim ile hangi kuruluşun kaç bölge müdürlüğünün kapatılacağı belirlendi. 
     112 bölge müdürlüğü bu yıl mayıs ayı sonuna kadar, 38 bölge 
     müdürlüğü bu yıl sonuna, 35 bölge müdürlüğü ise 31 Mayıs 2003'e kadar kapanmış olacak. Bakanlar Kurulu, daha önce 2004 yılına kadar olan takvimi, yeni bir kararname daha çıkararak 2003 yılı sonuna aldı. Bakanlar Kurulu'nun bölge müdürlüklerinin kapatılmasına ilişkin kararı Resmi Gazete'nin mükerrer sayısında yayımlandı. Ancak 5 Nisan tarihli mükerrer Resmi Gazete'de yayımlanan kararda, 112 bölge müdürlüğünün bu yıl mayıs ayı sonuna, 35 bölge müdürlüğünün 31 Mayıs 2003'e, 35'inin de 31 Mayıs 2004'e kadar kapatılması öngörülmüştü. Ancak Bakanlar Kurulu'nun bu günkü Resmi Gazete'de yayımlanan bir kararıyla 31 Mayıs 2002'ye ilişkin tarihte bir değişiklik yapılmazken diğer tarihler bir yıl öne çekildi. 
     
     31 MAYIS'A KADAR KAPATILACAK OLANLAR 

     Karara göre, Arsa Ofisi, Denizcilik Müsteşarlığı, DTM, Maliye Bakanlığı TASİŞ Genel Müdürlüğü, Orman Bakanlığı, Refik Saydam Hıvzısıhha Merkezi, Tarım Reformu Genel Müdürlüğü ve Ulaştırma Bakanlığı'nın birer, BOTAŞ, Karayolları, Köy Hizmetleri, MKEK, TMO ve Ulaştırma Bakanlığı DLH'nın ikişer, Çalışma Bakanlığı, DİE, DMO, Devlet Meteoroloji Genel Müdürlüğü, DSİ, Orman Genel Müdürlüğü, Tapu ve Kadastro, TPAO, Vakıflar Genel Müdürlüğü'nün üçer, MTA'nın beş, TCDD, Maliye Bakanlığı ve Gelirler Genel Müdürlüğü'nün yedişer, TKİ'nin sekiz, Çay İşletmeleri ve Emekli Sandığı'nın dokuzar, Gümrükler ve Gümrükler Muhafaza Genel Müdürlüklerinin 10'ar bölge müdürlüğü 31 Mayıs 2002'ye kadar kapanacak. 
     
     2002 SONUNA KADAR KAPATILACAKLAR 

     Karara göre, Arsa Ofisi, Denizcilik Müsteşarlığı, DTM, Gümrükler, Gümrük Muhafaza, Maliye Bakanlığı TASİŞ ve Gelirler Genel Müdürlükleri, MTA, Orman Bakanlığı, Refik Saydam Hıvzısıhha Merkezi, Tarım Reformu, Ulaştırma Bakanlığı ve DLH Genel Müdürlüğü'nün birer, Çalışma Bakanlığı, DİE, DMO, Devlet Meteoroloji İşleri, Karayolları, Köy Hizmetleri, Tapu ve Kadarstro ile TMO'nun ikişer, DSİ, Orman ve Vakıflar Genel Müdürlüklerinin üçer bölge müdürlüğü 31 Aralık 2002'ye kadar kapatılmış olacak. 
     
     2003'TE KAPATILACAK OLANLAR 

     Arsa Ofisi, Denizcilik Müsteşarlığı, DTM, Gümrükler ve Gümrük Muhafaza Genel Müdürlükleri, Maliye Bakanlığı TASİŞ ve Gelirler Genel Müdürlükleri, MTA, Orman Bakanlığı, Refik Saydam Hıvzısıhha Merkezi, TMO, Tarım Reformu, Ulaştırma Bakanlığı ve DLH Genel Müdürlüğü'nün birer, Çalışma Bakanlığı, DİE, DMO, Devlet Meteoroloji İşleri, DSİ, Karayolları, Köy Hizmetleri, Tapu ve Kadastro ile Vakıflar Genel Müdürlüklerinin ikişer, Orman Genel Müdürlüğü'nün de üç bölge müdürlüğü 31 Mayıs 2003'e kadar kapatılacak. 
     
     MALLARI SATILACAK 

     Kapatılacak olan bölge müdürlükleri ile başmüdürlüklerin, hizmet binası, lojman, sosyal tesis, misafirhane, lokal ve benzeri tesisleri ile taşıt ve diğer demirbaşları hiç bir şekilde diğer kamu kurum ve kuruluşları tarafından kullanılamayacak. Satışa sunulmaları için gereken hazırlıklar ivedilikle yapılacak. Hizmetin devamı için gereken taşıtlar Başbakanlık onayı alındıktan sonra kullanılabilecek. 
     Kaldırılan bölge müdürlüklerinde çalışan memurlar ve sözleşmelilerden hizmetine ihtiyaç duyulanlar, kurum veya kuruluşların diğer birimlerine uygun boş kadrolara atanabilecekler. 
     
     BÜTÇE ÖDENEKLERİNİN YÜZDE 4'Ü KESİLDİ 

     Bakanlar Kurulu, DİE, Devlet Meteoroloji İşleri, DSİ, DTM, Gümrük Müsteşarlığı, Karayolları,Köy Hizmetleri, MTA, Gelirler, TASİŞ, Orman, Tapu ve Kadastro, TMO ve Vakıflar Genel Müdürlüklerinin 2002 yılı için ayrılan ödeneklerinin yüzde 4'ünü kullanamayacaklarını kararlaştırdı. 
     Köy Hizmetleri, Karayolları ve Devlet Su İşleri Genel Müdürlüklerinin 2002 bütçelerinde gelir öngörülmeyen menkul ya da gayrimenkullerini satarak gelir yaratmaları ve tasarruf sağlamaları benimsendi. 
     






</TEXT>
</DOC>
