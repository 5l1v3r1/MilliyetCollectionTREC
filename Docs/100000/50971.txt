<DOC>
<DOCNO> 50971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur24.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitkisel hayattan mucizeye... 
</HEADLINE>
<TEXT>

     İzmir'de, 5 ay önce geçirdiği trafik kazası sonucu bitkisel hayata girerek 11 gün makineye bağlı yaşayan 16 yaşındaki Gökhan Dikmen hayata döndü. 
     Okul çıkışı belediye otobüsünün çarpması sonucu beyin kanaması geçiren ve Ege Üniversitesi Hastanesi'ne getirildiği sırada solunumu durmuş olan Dikmen'in "mucize eseri yaşama döndüğü"nü kaydeden Ege Üniversitesi Nöroşirürji Anabilim Dalı Öğretim Üyesi Prof. Dr. Yusuf Erşahin şöyle konuştu 
     "Dikmen'i, kazanın hemen ardından acil olarak ameliyata aldık. Beyinde iki taraflı kanama vardı. Hayati fonksiyonları durmuştu. Kanamayı durdurduk, sıkışan beyne yer açmak için kafatasının iki yanındaki kemikleri çıkardık. 11 gün yoğun bakımda makineye bağlı kaldı." Bu tür çift taraflı beyin kanamalarında hastaların yoğun bakımdan çıksalar bile çoğunlukla bitkisel yaşama girdiklerini anlatan Erşahin, Dikmen'in herkesi şaşırttığını kaydetti. Erşahin, 11 gün yoğun bakımda kalan Dikmen'e, geçtiğimiz günlerde, başının iki yanındaki boşlukları kapatmak için ikinci bir ameliyat yaptıklarını ifade etti. Erşahin, "Dikmen, kazadan önceki sağlık durumuna kavuştu. Yüzde 90'ın üzerinde yaşamından ümit kesilen hastamız, mucize eseri yaşama döndü" diye konuştu. 
     






</TEXT>
</DOC>
