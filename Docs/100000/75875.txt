<DOC>
<DOCNO> 75875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/guncel/gun04.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Değeri yarım katrilyon 
</HEADLINE>
<TEXT>
Makarna değil zehir paketi 
Sakarya’da başlayan ve 4 ilde sürdürülen operasyonda, makarna paketlerinin içine gizlenmiş 7.5 ton baz morfin ele geçirildi. Olayla ilgili 5 kişi tutuklandı 
     ANKARA Milliyet 

     Jandarma Genel Komutanlığı, Sakarya’da başlayan ve 4 kenti kapsayan son yılların en büyük baz morfin operasyonunu gerçekleştirdi. Darbe - 1 adı verilen operasyonda, yurtdışı piyasa değeri yarım katrilyon lirayı bulan 7456 kilo baz morfin ele geçirilirken, 5 kişi tutuklandı. 
     Jandarma, yürüttüğü çalışmalar sırasında İstanbul, Kocaeli, Sakarya ve Düzce bölgelerinde, birbiriyle bağlantılı faaliyet gösteren bir şebeke saptadı. Şebekenin Türkiye’ye büyük miktarda baz morfin soktuğunu belirleyen jandarma birimleri, çete üyelerini takip etmeye başladı. 
     
     Salam paketleri de var 
     28 Mart’ta operasyonun "yakalama" aşamasına geçen timler İstanbul, Kocaeli, Sakarya ve Düzce’de önceden belirlenen şüpheli ev ve işyerlerinde arama yaptı. Önceki akşam, Sakarya’nın Hendek ilçesine bağlı Yarıca köyünde bir eve baskın yapan timler, 306 çuvaldaki makarna ve salam paketlerine gizlenmiş yaklaşık 7.5 ton baz morfin ele geçirdi. Yurtiçi piyasa değeri yaklaşık 39 trilyon lira olan baz morfinin, dünyada bugüne kadar bir seferde ele geçirilen en büyük miktar, Türkiye’de ise son 5 yılda ele geçirilen baz morfinin iki katına yakın olduğu bildirildi. 
     Operasyonlar sırasında, 10 kişinin gözaltına alındığı kaydedilirken, Jandarma Bölge Komutanı Tümgeneral Abdülkadir Yılmaz, "Operasyona Darbe - 1 adını verdik. Bu da darbelerin devam edeceği anlamını taşır" dedi. Uyuşturucu maddenin Afganistan’dan sağlandığı, İran üzerinden Türkiye’ye sokulduğu, çeşitli yollardan ABD’ye ve Avrupa ülkelerine gönderilmek istendiği anlaşıldı. 
     
     DGM’ye çıkarıldılar 
     ABD’nin uyuşturucuyla mücadele birimi DEA’nın da katkıda bulunduğu operasyonda gözaltına alınarak DGM’ye sevk edilen 10 kişiden 5’i tutuklandı. Sorgulama sonucu Ertuğrul Baykal, Vahdet Korkmaz, Turgut Cinoğlu, Haluk Şakiroğlu ve Tanju salmak serbest bırakılırken, İran uyruklu Atolghossam Cyrus Ghomehep, Atilla Özyıldırım, Yıldıray Terzi, İbrahim Bağlan ve Tuncay Arı cezaevine gönderildi. 
     



 GÜNCEL 






















</TEXT>
</DOC>
