<DOC>
<DOCNO> 59236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yasam/yas04.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir baba hindi’ isteksiz çıktı 
</HEADLINE>
<TEXT>

Kabarmasıyla ünlü erkek hindi çiftleşmekten nefret eden bir tembel, dişileri ise hemen kuluçkaya yatan anaç bir hayvanmış 
     ŞÜKRAN ÖZÇAKMAK İstanbul 

     Yılbaşında sofraları süsleyecek hindilerin ilginç hayvanlar olduğu bir gerçek. Bilim adamlarının yaptığı araştırmalar gösteriyor ki bütün o kabarmalarına rağmen aslında erkek hindi çiftleşmekten kaçan, dişisiyle uyumsuz ve tembel bir hayvan. Haftada ancak dört yumurta yumurtlayan dişi ise beş yumurtayı bir arada görse kuluçkaya yatacak kadar anaç bir yapıya sahip. 
     İstanbul Üniversitesi Veterinerlik Fakültesi öğretim üyesi Doç. Dr. Serhat Alkan, hindilerin şubat sonu - eylül sonu arasında ürediğini dikkat çekerek, haftada en fazla dört kez yumurtlayan bu hayvanların yılda iki kez kuluçkaya yatacak kadar yumurta biriktirebildiklerini belirtiyor. 
     
     Çözüm suni tohumlama 
     Araştırma çiftliğinde 40 kadar hindiyle deneyler yapan Alkan şunları söyledi "Erkek hindiler daha iri oldukları için dişileriyle çiftleşmede sorun yaşıyor. Bedensel uyumsuzluğa tembellik de eklenince tohumsuz yumurta oranı artıyor. Biz de bu aşamada suni tohumlamaya gidiyoruz. Erkeklerin spermlerini suni yöntemlerle alıp dişileri suni tohumluyoruz." 
     Hindinin kuluçkaya yatmasını sağlayan hormonun yumurtalamaya da engel olduğunu belirten Alkan sözlerini şöyle sürdürdü "Kadınların hormon tedavisinde kullanılan bromokriptin hammadesi içeren ilaçları hindiler üzerinde deneyerek annelik içgüdülerini ortadan kaldırmaya çalışıyoruz. Bunu başarırsak, yumurtalar kuluçka makinesine bırakılacak, hindiler de sürekli yumurtlayıp üreyecek." 
     
Beyazı makbul      Tavuğa göre hindinin et veriminin daha yüksek olduğunu vurgulaya SErhat Alkan şunları söyledi "Hindide kolesterol ve yağ oranı çok düşüktür. Hindi, kırmızı etle beyaz et arasında ancak tavuk etine göre daha fazla kırmızı et özelliği taşıyor. Canlı hindi alacakların renginin siyah değil beyaz olmasına dikkat etmesi gerekiyor. Beyaz hindi ıslah edilmiş olduğu için eti daha yumuşaktır." 
     



 YAŞAM 


















</TEXT>
</DOC>
