<DOC>
<DOCNO> 75940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/yazar/sazak.html </URL>
<DATE> 2002/04/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yoksulluk tüneline dönüş 
</HEADLINE>
<TEXT>

     Yirminci yüzyılın son çeyreğini "tünelin ucundaki ışığı" görme umuduyla geçiren kuşaklar açısından DİE'nin açıkladığı 2001 yılı ulusal gelir göstergeleri - sürpriz olmasa da - büyük düş kırıklığı yarattı. 
     Türkiye ekonomisi İkinci Dünya Savaşı yıllarını bile aratacak ölçüde rekor bir hızla küçülerek, kişi başına ulusal gelir 2160 dolar düzeyine geriledi. 2000 yılındaki kriz TC vatandaşlarının cebinden ortalama 807 doların eksilmesine yol açtı. Ekonominin toplam büyüklüğü ise 201 milyar dolardan 148.1 milyar dolara indi. Bu rakamlar, 2001 yılında yüzde 27.2 oranında yoksullaştığımızın göstergesidir. 
     2001'in son çeyreğindeki yüzde 12.3 küçülme ise geçen yıldaki eksi büyümeyi yüzde 9.4 ortalamaya çekerek, 1994 krizini bile aratır manzara doğurdu. 
     Türkiye, bir yılda neredeyse 10 yıl geriye gitti. 
     Hazindir. Ülkenin önünde IMF politikalarından başka seçenek göremeyen bırakın 'sistem'i eleştirmeyi, 1999 - 2000 aralığında program SOS verirken farklı görüşlerin seslendirilmesine bile tahammül edemeyen "istikrar lobisi"nin - TÜSİAD'ın o günkü yönetimi dahil - "1O yıl ileriyi görüyoruz' diyerek krizin gelişini adeta teşvik etmeleri de tarihi bir yanılgı değil midir 
     Aynı çevreler ne yazık ki 2002 baharında, "önce makro dengeleri tutturalım, daha sonra nasıl olsa büyüme kendiliğinden gelir" diye, üretmeyen ekonomiyi savunuyorlar. 
     Ekonomi yeniden - sürdürülebilir - ölçekte büyümeye geçmeden, reel sektör üretmeden kalkınma nasıl sağlanacak 
     Kemal Derviş, "Akut kriz sona erdi derken, borçların çevrilmesini kastetmiştim" diyerek IMF açısından tek göstergenin Türkiye açısından toplumsal bedeli ne olursa olsun "Ağır dış borçların geri ödenmesi" olduğunu söylüyor. Başarı, 'moratoryum ilan edilmeden' 2001 krizinin aşılmasıymış 2002 de bugünkü 'durgunluk' ortamında geçirilirse - yıl sonunda eksi büyüme çıkabilir - büyümeye 2003'te geçilecekmiş 
     Aslında ekonomideki küçülmeyi bundan sonra İkinci Dünya Savaşı koşulları yerine, Osmanlı'nın sonunu getiren yüzyılın başındaki Birinci Dünya Savaşı koşullarıyla kıyaslamak daha gerçekçi olmaz mı 
     Türkiye'yi yöneten kadrolar, 2160 dolarlık kişi başına gelirle ülkeyi AB liginde de küme düşürdüler. Çağın gerisine götürdüler. 
     Yıllarca umutlandığımız 'tünelin ucundaki aydınlık' üzerimize gelen trenin ışıklarıymış 
     PİYALE'NİN AÇIKLAMASI ATO Başkanı Sinan Aygün'ün geçen hafta yayımladığı listede Dr. Oetker firmasına devredildiği öne sürülen PİYALE Makarnacılık AŞ adına şirketin CEO'su Taha Yalçın'dan bir açıklama geldi. Yüzde 51 hissesi devredilen 'Piyale - Dr. Oetker' ortaklığı, toz tatlılar grubunda faaliyet gösteren tamamen ayrı bir şirketmiş. 80 yıldır gıda sektörüne öncülük eden PİYALE MAKTAŞ Makarnacılık T.A.Ş. yüzde 100 kendi sermayesi ile faaliyetine devam ediyormuş. Kamuoyunun bilgisine sunarız. d.s. 
     
     







Mısır'da Türk izleri 


Oğuz Aral... 


Cem'in haklı tepkisi 


Hükümet gitgide daha sinirli olacak 


Sandık... Sanduka 


Barış sahipsiz değil 


Hocaların maaşı 57 


Kabus senaryosu 


Negatif enerji toplumu 


Aktaş Elektrik kördüğümü’ 


Terörist devlet olmanın ağırlığı 


Yoksulluk tüneline dönüş 


şık, beyniyle görürmüş 


Bu tabloda üretim artırılamaz 


Baykal yeni yüzü Durusu’da arıyor 


</TEXT>
</DOC>
