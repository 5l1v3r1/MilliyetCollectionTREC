<DOC>
<DOCNO> 72757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun28.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi "İki takımı barıştırmak için dostluk maçı yapalım" 
</HEADLINE>
<TEXT>

     Türkiye'nin Roma Büyükelçisi Necati Utkan, Roma-Galatasaray maçından sonra meydana gelen olaylarla ilgili olarak İtalya Dışişleri Bakanlığı'na çağrıldı. 
     Avrupa Dairesi Genel Müdürü Maurizio Moreno ile görüşen Utkan, yaptığı açıklamada, görüşmede maçtan sonra meydana gelen olayları ele aldıklarını ve durumun sakinleştirilmesi için gerekenin yapılması konusunda mutabakata vardıklarını ifade etti. 
     Olimpiyat Stadı'nda çıkan olaylardan sonra iki ülke politikacıları sert açıklamalar yapmış ve olaylara basında geniş yer verilmişti. 
     Öte yandan Büyükelçi Utkan, Corriere della Sera gazetesinde bugün yayımlanan demecinde, iki takımı barıştırmak için dostluk maçı yapılmasını önerdi. 
     İtalyan polisinin Galatasaraylı futbolculara karşı sert tutumuna dikkat çeken Utkan, ''Bu şekilde hareket eden böyle bir güvenlik ekibi görmedim. Belki de kendilerini polisten daha çok Romalı taraftar gibi hissediyorlardı'' dedi. 
     






</TEXT>
</DOC>
