<DOC>
<DOCNO> 53939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sontur05.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat taksi şoförünün parmağını ısırıp koparttı 
</HEADLINE>
<TEXT>

     Kızılay'da bir taksi sürücüsüyle kavga eden avukat, taksicinin parmağını ısırarak kopardı. 
     Atatürk Bulvarı'nda meydana gelen olayda, taksi sürücüsü Muharrem Uzunoğlu ile Ankara Barosu avukatlarından Selçuk Yılmaz arasında kavga çıktı. Kavga sonucu şoför Uzunoğlu'nun sağ el orta parmağı koptu. Numune Hastanesi'ne kaldırılan Uzunoğlu'na parmağının dikilemeyeceği söylendi ve buna uygun tedavisi yapıldı. 
     Olaydan sonra karakola giden Uzunoğlu, avukat Yılmaz'dan şikayetçi oldu. Uzunoğlu, karakolda verdiği ifadesinde başından geçen olayı şöyle anlattı 
     ''İftar vakti bulvarda yavaş yavaş seyrederek müşteri almaya çalışıyordum. Bu sırada 06 KHC 03 plakalı otomobilin sürücüsü 2-3 kez korna çaldı. İleride kırmızı ışıkta durdum, söz konusu araç da arkamda durdu. Bu sırada sürücü aracından fırlayarak, yanıma gelip arabamın kaportasına vurmaya başladı. Aşağı inmemle aramızda itiş-kakış oldu. 
     Birden şahıs parmağımı ısırarak kopardı. Her tarafım kan içerisinde kaldı. Orada bulunanların yardımı ile kopan parmağımı bulup hastaneye gittim.'' Hastane doktorunun kopan parmağını, ''Bu dikilemez'' diye gözünün önünde çöpe atmasına çok içerlediğini söyleyen Uzunoğlu'na Adli Tıp 15 gün iş göremezlik raporu verdi. 
     Plakadan adresi tespit edilen ve olaydan bir gün sonra karakola gelen Selçuk Yılmaz, avukat kimliğini göstermesi üzerine, Avukatlık Kanunu ve CMUK gereğince ifadesi alınmadan adliyeye sevk edildi. 
     Savcıya ifade veren Yılmaz, taksi sürücüsü Muharrem Uzunoğlu'nun nişanlısı G.G'ye sarkıntılık ettiğini, aralarındaki kavganın bu yüzden çıktığını söyledi. Avukat Yılmaz, parmak kopma olayını hatırlamadığını iddia ederek, taksi sürücüsünün kendisini darp ettiğini kaydetti. Adli Tıp'tan 10 günlük iş göremezlik raporunu savcıya sunan Yılmaz, Uzunoğlu'ndan şikayetçi oldu. 
     G.G de taksi sürücünün kendisine sarkıntılık ettiğini doğrulayarak şikayetçi olduğunu söyledi. 
     Cumhuriyet Savcısı, birbirlerinden şikayetçi olan Yılmaz ve Uzunoğlu'nun tutuksuz yargılanmasına karar verdi. 
     






</TEXT>
</DOC>
