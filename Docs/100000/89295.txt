<DOC>
<DOCNO> 89295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur20.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "İdam öncelikli olacak" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, AB'ye uyum çalışmaları çerçevesinde idam cezasının kaldırılmasının öncelikli olduğunu belirterek, TBMM tatile girmeden bununla ilgili yasanın Meclis'ten geçirileceğini bildirdi. 
     ANAP'ın Başkanlık Divanı'nda, AB'ye uyum çalışmaları çerçevesinde idam cezasının kaldırılması ile anadilde eğitim, öğretim ve yayın konuları ele alındı. Edinilen bilgiye göre Yılmaz, sabah gazetelerde AKP'nin idam cezasının kaldırılmasına destek vermek için Anayasa değişikliğini şart koştuğuna ilişkin haberler okuduğunu belirterek, "Zirvede AKP samimi davrandı, SP lehte konuştu" dedi. Yılmaz, bu yasama dönemi bitmeden idam cezasının kaldırılmasına ilişkin yasa tasarısına öncelik verilerek, Meclis'ten geçirileciğini bildirdi. ANAP'lılar komisyondan geçen bu tasarıda, önergelerle değişiklik yapılırken, idam cezalarının ağırlaştırılmış müebbet hapse çevrilmesi yanında, "af edilmeyeceklerine" ilişkin hükmün de yer almasını istediler. 
     Başkanlık Divanı'nda, anadilde eğitim, öğretim ve yayın konusunda ise Meclis'te bütün partilerin katılımıyla bir komisyon kurulması ele alındı. Hükümette uzlaşma olmadığı için bu konuların yasa tasarısı olarak getirilemeyeceği ancak yasa teklifi olarak ele alınabileceği ve genel başkanların uzlaşmaya vardıkları konuların, bu komisyonda görüşülebileceği belirtildi. 
     





</TEXT>
</DOC>
