<DOC>
<DOCNO> 99901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/siyaset/siy07.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan için 30 yıl sürpriz olmayacak 
</HEADLINE>
<TEXT>

Apo’nun yaşımının sonuna kadar cezaevinde tutulup tutulmayacağı tartışmalı hale geldi 
     ERSAN ATAR Ankara 

     Ölüm cezasını kaldıran "AB uyum yasası"nın kendi içindeki çelişkisi Öcalan’ın müebbet ağır hapis cezasının nasıl infaz edileceğini tartışmalı hale getirdi. 
     Yasanın 1. maddesinde, idama mahkum edilenlerin cezalarının müebbet ağır hapis cezasına dönüştürüldüğü ve bu kişilerin yaşamlarının sonuna kadar cezaevinde tutulacakları hükmü yer aldı. Buna göre Öcalan, hiçbir zaman cezaevinden çıkamayacak. Ancak yasanın geçici 1. maddesinde yer alan şu düzenleme Öcalan’ın cezasının ölünceye kadar mı, yoksa 30 yıllığına mı cezaevinde tutulacağını tartışmalı hale getirdi 
     "Hükümlülerin dosyalarından TBMM’ye gönderilmiş olanlar, hükmü veren mahkemece TCK’nın 2. maddesi dikkate alınmak suretiyle karara bağlanır." 
     Öcalan’ın dosyası Başbakanlık’ta tutuluyor olsa da, kararı veren Ankara 2 no’lu DGM’den Meclis’e gönderilmek üzere çıktığı için hukuken Meclis’te kabul ediliyor. Bu nedenle Öcalan’ın "müddetnamesi"ni Ankara 2 No’lu DGM hesaplayacak. 
     DGM, yasanın geçici maddesindeki "TCK’nın 2. maddesi dikkate alınır" ibaresi gereği, öncelikle yeni durumun mu, yoksa idam kalkmadan önceki durumun mu Öcalan’ın lehine olduğuna karar verecek. 
     DGM, Ceza İnfaz Kanunu’ndaki "haklarındaki idam cezasının infazının uygulanmamasına Meclis tarafından karar verilenler, 30 yıl cezaevinde tutulduktan sonra salıverilirler" hükmünün sanığın daha lehine olduğuna da karar verebilecek. 
     Öcalan ve avukatları, "Karar Meclis’e gelseydi ve görüşülseydi idamın infaz edilmemesine karar verilebilirdi. Nitekim 1984 yılından bu yana idam cezaları infaz edilmiyor" görüşünü savunarak, önceki düzenlemenin uygulanmasını isteyebilecekler. 
     
Hücre hapsi yok      Kabul edilen yasanın Meclis’e sevki sırasında, idama mahkum edilenlerin 9 yıla kadar hücrede tutulabilecekleri ifade edilmişti. Meclis’ten çıkan yasaya göre bir kişinin hücrede tutulabilmesi için ya birden çok idama mahkum olması ya da idam cezasının yanında başka bir hapse de çarptırılması gerekiyor. Oysa Öcalan bir kez idama mahkum oldu ve ikinci bir ceza almadı. Bu nedenle zaten İmralı Adası’ndaki cezaevinde tek başına tutulan Öcalan’ın ayrıca hücreye konulması gerekmeyecek. 
     



 SİYASET 

















</TEXT>
</DOC>
