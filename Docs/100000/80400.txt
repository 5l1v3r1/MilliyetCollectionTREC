<DOC>
<DOCNO> 80400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo17.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü "Teklifler geldi ama sezon sonuna kadar askıda.." 
</HEADLINE>
<TEXT>

     Fenerbahçe ve Milli Takım'ın tecrübeli kalecisi Rüştü Reçber, menajerler aracılığıyla kendisine Avrupa'daki bazı kulüplerden transfer teklifleri geldiğini, ancak sezon sonuna kadar hiçbir kulüple görüşmeyeceğini açıkladı. 
     Samandıra Tesisleri'ne antrenmandan sonra düzenlediği basın toplantısında, Fenerbahçe Kulübü'yle 1 yıl daha sözleşmesi olduğunu hatırlatan Rüştü, kulübe henüz kendisiyle ilgili resmi bir transfer teklifinin gelmediğini söyledi. 
     Milli kaleci, sözleşmesindeki bir madde gereği takımdan ayrılmasının ancak kulübün menfaatleri doğrultusunda olacağını kaydederek, ''Sözleşmemde bir madde var. Bunun getirdiği netice sonunda kulübün menfaatleri doğrultusunda herhangi bir takıma transfer olup olmayacağım iki hafta sonra belli olacak. Şu ana kadar sadece bana menajerler aracılığıyla gelen gayrı resmi teklifler var. Ben onlara da sezon sonuna kadar görüşmeyeceğimi söyledim. Bu benim kişiliğime ve karakterime ters düşer. Takımımıza zarar verir. 
     İnsanların beynini bulandırır.'' dedi. 
     Lig bitmeden transferle ilgili hiçbir açıklama yapmayacağını anlatan sarı-lacivertli futbolcu, şu ana kadar hiçbir kulüple resmi olarak temas kurmadığını ve hiçbir anlaşma yapmadığını kaydetti. 
     Tecrübeli kaleci, uzun yıllar formasını giydiği Fenerbahçe Kulübü'yle ''duygusal bir bağının oluştuğunu'' ifade etti. 
     Avrupa'ya transferi için bazı şartların gerçekleşmesi gerektiğini de vurgulayan Rüştü, ''Fenerbahçe ile maddi bir bağım yok, duygusal bir bağım var. Yurtdışına transfer olmak isterken, kesinlikle kulübümün anlayış göstermesi lazım. Daha sonra ailemle oturup konuşarak karar vermem lazım. Ayrıca transfer olacağım takımın dünya futbolunda söz sahibi olan bir takım olması gerekir'' diye konuştu. 
     Rüştü, İngiliz kulübü Astonvilla ile anlaştığı ve bu anlaşmada Alpay'ın da rolü olduğu şeklindeki haberlerin gerçeği yansıtmadığını söyledi. 
     Almanya'da tedavi olan Rüştü, medyada kendisiyle ilgili çıkan transfer haberleri nedeniyle rahatsız olduğunu belirterek, tam olarak iyileşmeden Türkiye'ye döndüğünü anlattı. 
     Tedavisinin sürdüğünü anlatan Rüştü, yarın bir testten geçeceğini ifade ederek, ''Ben tam iyileşmeden geri döndüm. Dönmemin nedeni burada çıkan haberlerdir. Tam olarak iyileşmem için biraz daha zamana ihtiyacım olduğunu biliyorum'' diyerek sözlerini tamamladı. 
     





</TEXT>
</DOC>
