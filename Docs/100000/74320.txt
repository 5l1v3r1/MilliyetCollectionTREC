<DOC>
<DOCNO> 74320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/yasam/yas03.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vay acemi vay 
</HEADLINE>
<TEXT>

İngiltere’de 92 kişiyi taşıyan uçağın pilotu "Siste iniş yapmayı henüz öğrenemedim" deyince, yolcular kalpten gidiyordu... 
     DIŞ HABERLER SERVİSİ 

     Newcastle’dan Londra’daki Stanstead Havaalanı’na yolcu taşıyan Go’ adlı firmaya ait uçağın İngiliz pilotu, "Ben sisli havalarda iniş yapamam, bunu daha öğrenmedim" deyince, uçakta büyük bir panik yaşandı. 
     İngiliz gazetelerinin haberine göre, pilotun bu korkunç itirafı’ üzerine uçakta bulunan 92 yolcu bağırıp ağlamaya başladı. Pek çok yolcu da, cep telefonlarına sarılıp aileleriyle vedalaştı. Uçuş eğitimini tam olarak tamamlamadan sefere çıkarıldığı öğrenilen pilot, görüşün açık olduğu East Midland Havaalanı’na yönlendirildi ve sorunsuz bir iniş yapması sağlandı. 
     
     Go’ya binen dua etsin 
     İngiliz sivil havacılık uzmanları, uçaklarda bulunan her iki pilotun da görüş mesafesinin düşük olduğu hava şartlarında da iniş yapabilecek şekilde lisans almaları gerektiğini hatırlattı. 
     Olayın meydana geldiği uçağın ait olduğu Go’ firmasında ise her iki pilottan sadece birinin bu tür bir lisansa sahip olduğu ifade edildi. Gazeteler, bu durumu, "Go firması görüş mesafesi konusunda pilotlarına güvenme şansına sahip olmadığı için, havanın sisli olmaması için dua etmekten başka yol bulamıyor" sözleriyle alaya aldı. 
     



 YAŞAM 


















</TEXT>
</DOC>
