<DOC>
<DOCNO> 50576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/soneko10.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlüye iş imkanı... 
</HEADLINE>
<TEXT>

     Kültür Bakanlığı ile Çanakkale Onsekiz Mart Üniversitesi Rektörlüğü'ne sınavla sakat personel alınacak. 
     Konuya ilişkin Başbakanlık Devlet Personel Başkanlığı ilanı, Resmi Gazete'nin bugünkü sayısında yayımlandı. 
     İlana göre, Kültür Bakanlığı'na 40, Çanakkale Onsekiz Mart Üniversitesi Rektörlüğü'ne ise 3 sakat personel alınacak. 
     Kültür Bakanlığı, sakatlık oranı en az yüzde 40 olan, en az iki yıllık yüksekokul, lise, lise dengi mesleki veya teknik okul, ilköğretim ortaokul mezunları arasında yapılacak sınavla, 657 sayılı Devlet Memurları Kanunu'na göre memur ve hizmetli unvanlarında toplam 40 sakat personel alacak. 
     Sınava katılacak adaylarda başvuru tarihi itibariyle 40 yaşından gün almamış olmak şartı aranacak. 
     Memur ve hizmetli kadrolarına atanacak kişiler, taşra teşkilatında istihdam edilecek. 
     Sınava katılmak isteyen adaylar, 19 Kasım-3 Aralık 2001 tarihleri arasında İçel İl Kültür Müdürlüğü'ne başvurabilecekler. 
     Çanakkale Onsekiz Mart Üniversitesi Rektörlüğü'ne ise sakatlık oranı en az yüzde 40 olan, lise, lise dengi mesleki veya teknik okul mezunu iki memur ile yüksekokul Büro Yönetimi ve Sekreterlik Bölümü mezunu bir sekreter olmak üzere 3 kişi alınacak. 
     Sınava girecek adaylarda, başvuru tarihi itibariyle 30 yaşından gün almamış olmak şartı aranacak. 
     Sınava katılmak isteyen adaylar, Çanakkale Onsekiz Mart Üniversitesi Rektörlüğü'ne, 19 Kasım-3 Aralık 2001 tarihleri arasında başvurabilecekler. 
     






</TEXT>
</DOC>
