<DOC>
<DOCNO> 53785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur15.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren'in üç yıl hapsi isteniyor 
</HEADLINE>
<TEXT>

     Galatasaray Spor Kulübü eski Başkanı ve işadamı Faruk Süren'in de aralarında bulunduğu 5 sanık hakkında, ''vergi ziyanına neden oldukları'' gerekçesiyle 3'er yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, sanıklar Faruk Süren, Ali Tulgan, Yiğit Tahsin Okur, Mustafa İlhan Aran ve Ahmet Cavit Vardallılar'ın, Makine Takım Endüstrisi A.Ş'nin yetkilileri oldukları belirtiliyor. 
     İddianamede, sanıkların düşük maliyetli olarak Eximbank kaynaklı, ihracat taahhütlü kredi aldıkları ve bu taahhütlerini doldurmak amacıyla ihracat imkanı bulunan şirket arayışına girdikleri ifade ediliyor. 
     Orhan Aslıtürk ve Muhammet Ciğer'in ortaklığıyla kurulan ASCOR adlı organizasyonun paravan şirketlerinin, sahte belgelerle devletten haksız kazanç sağladığının belirlendiği kaydedilen iddianamede, sanıkların, ''bu organizasyonun firmalarıyla yaptıkları anlaşmalar sonucunda sahte belgelerle ihracat yapmış gibi gösterip, Haziran-Aralık 1996 vergilendirme döneminde 60 milyar 961 milyon 658 bin 822 lira vergi ziyanına neden oldukları'' belirtiliyor. 
     İddianamede 5 sanığın, ''vergi ziyanına neden olmak'' suçundan 213 sayılı Vergi Usul Kanunu'nun ilgili maddesine göre 6'şar ay ile 3'er yıl arasında hapis cezasına çarptırılması isteniyor. 
     Sanıkların yargılanmalarına, önümüzdeki günlerde İstanbul 4. Ağır Ceza Mahkemesi'nde başlanacak. 
     






</TEXT>
</DOC>
