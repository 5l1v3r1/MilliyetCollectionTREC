<DOC>
<DOCNO> 93179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur11.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın yemek faturası Nevşehir Belediyesi'ni karıştırdı 
</HEADLINE>
<TEXT>

     Adalet ve Kalkınma Partisi AKP 
     Genel Başkanı Recep Tayyip Erdoğan'ın, 18 Nisan'da Nevşehir'de yaptığı miting sonrası katıldığı yemeğin faturasının, belediye kasasından ödenmesi Belediye Meclisinde tartışma yarattı. 
     Nevşehir Belediye Encümen Üyesi Halil Çınar, Belediye Başkanı Yalçın Demir'in encümen toplantısında, Nevşehir'in kardeş kenti olan Almanya'nın Pforzheim kentinden gelen misafirler için verilen yemeğin faturası olan 4 milyar liranın, belediye kasasından ödenmesini talep ettiğini söyledi. 
     Encümen üyelerinin talebi kabul ederek belediye tarafından Bostan Restoran'a 4 milyar lira ödendiğini belirten Çınar, ''Ödeme için onay verdikten sonra bu faturanın, Yalçın Demir'in, Recep Tayyip Erdoğan onuruna verdiği yemeğin faturası olduğunu öğrendik. Aksi taktirde onay vermezdik'' dedi. 
     AK Parti Nevşehir İl Başkanı Hasan Ünver de yaptığı açıklamada, Belediye Başkanı Demir'in, daha önce yapılan bir görüşmede, Tayyip Erdoğan onuruna verilecek yemek faturasının bedelini kendi cebinden ödeyeceğini söylediğini belirterek, faturanın belediye kasasından ödenmesinin ahlaki anlayışa sığmadığını ve parti ilkelerine ters düştüğünü söyledi. 
     Ünver, konuyu parti merkezine ileteceklerini ve gerekirse yemek faturasını il yönetimi olarak ödeyeceklerini söyledi. 
     Belediye Başkanı Yalçın Demir ise iddialarla ilgili açıklama yapmadı. 
     





</TEXT>
</DOC>
