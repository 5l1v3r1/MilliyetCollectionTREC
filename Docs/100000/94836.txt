<DOC>
<DOCNO> 94836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun04.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD gözaltındaki 131 Pakistanlıyı sınırdışı etti 
</HEADLINE>
<TEXT>

     ABD'nin, 11 Eylül terör eylemlerinden sonra aylarca gözaltında tuttuğu 131 Pakistanlıyı geçen ay içinde gizlice sınırdışı ettiği iddia edildi. 
     ABD'de yayımlanan The Washington Post gazetesi, sınırdışı edilen Pakistanlıların, Adalet Bakanlığı'nın göçmen programı ve 11 Eylül sonrasında uygulanan önlemler çerçevesinde gözaltına alındıklarını yazdı. 
     Amerikalı bir yetkilinin açıklamalarına dayanarak, 130 erkek ile bir kadının gözaltına alındığını belirten gazete, söz konusu kişilerden hiçbirinin terörizmle bağlantısının bulunmadığını kaydetti. 
     Yetkililer, sınırdışı operasyonunun güvenlik nedeniyle gizli tutulduğunu ve Amerikan hükümetine ait bir uçağın hedef alınabileceği endişesiyle, Pakistanlıların Portekiz'e ait bir uçakla gönderildiklerini söylediler. 
     Adalet Bakanlığı, 11 Eylül saldırdılarından sonra yapılan soruşturmalar sırasında, göç yasalarını ihlal nedeniyle 750'den fazla kişinin gözaltına alındığını açıklamıştı. 
     





</TEXT>
</DOC>
