<DOC>
<DOCNO> 71860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sontur18.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "AB, Türkiye'nin anlaşmalara dayalı hakkıdır" 
</HEADLINE>
<TEXT>

     CHP Genel Başkanı Deniz Baykal, ''AB, Türkiye'nin anlaşmalara dayalı hakkıdır, ulusal hakkıdır ve Türkiye AB içindeki yerini alacaktır'' dedi. 
     Baykal, CHP Kadın Kolları tarafından, Dünya Kadınlar Günü etkinlikleri kapsamında Bostancı Gösteri Merkezi'nde düzenlenen ''Kadın Şenliği''ne katıldı. 
     Şenlikte yaptığı konuşmada, Türkiye'nin AB'ye alınmasının bir lütuf olmadığını vurgulayan Baykal, Türkiye'yi AB'ye sokmama hakkına da hiçbir Avrupa ülkesinin sahip olmadığını bildirdi. 
     Baykal, Türkiye'nin AB'ye girme doğrultusunda önemli adımlarını, Mustafa Kemal Atatürk'ün laik ve demokratik bir cumhuriyeti kurma anlayışı ile yola çıkmasıyla attığını belirterek, Türkiye'nin çağdaş medeniyetinin temellerini, hukukunu, kurumlarını kendi özgür iradesiyle gerçekleştirdiğini kaydetti. 
     Baykal, ''Türkiye'de kadınlara erkeklerle eşit siyasi hak verildiği zaman, İsviçre'de kadınların siyasi hakkı yoktu. Bunu AB istedi diye mi yaptık Bunu biz yaptık, bunu Türkiye, bunu Mustafa Kemal Atatürk yaptı'' diye konuştu. 
     Müslüman ülke olan Türkiye'nin NATO'ya, OECD'ye alındığını, Avrupa Konseyi'nin ise kurucu üyesi olduğunu dile getiren Baykal, şöyle devam etti 
     ''AB, Türkiye'nin anlaşmalara dayalı hakkıdır, ulusal hakkıdır ve Türkiye AB içindeki yerini alacaktır. Türkiye'nin yeri Avrupa'dır. 
     Türkiye'nin, Avrupa'nın tarihinde damgası var. Türkiye'nin Avrupa'nın coğrafyasında yeri var. Bugün Avrupa'da 4 milyon vatandaşımız var. 
     AB'ye şimdiden girdik, farkında bile değiller. Türkiye AB'ye girecektir. Bunu önlemeye kimsenin hakkı yoktur.'' ''Hükümet ortaklarının AB ile ilgili derin tartışmalara girdiğini ve bu tartışmaların temelinin de içine girdikleri güç durum ve sıkıntıdan kaynaklandığını'' kaydeden Baykal, ''Hükümet ortakları, AB konusunu bir iç siyaset tartışması haline, bilinçli olarak bir siyasi kamplaşmaya dönüştürmek gayreti içindeler'' diye konuştu. 
     CHP Genel Başkanı Baykal, hükümetin ''AB konusunda yapay çekişme ortamı yaratarak, kriz tablosunu unutturmak, örtbas etmek istediğini savunarak, ''Bu yaklaşımlarıyla AB konusuna da zarar veriyorlar. Bu kavgayı bıraksınlar. Yapacaklarsa kalıp yapsınlar, yapamayacaklarsa çekip gitsinler. Yapacak birisi gelir'' dedi. 
     Baykal, Türkiye'nin, AB konusundaki hakkını alırken ulusal bütünlüğüne kimsenin zarar vermesine izin vermeyeceğini, Kıbrıs'taki Türkler'in haklarına, hukukuna da sahip çıkmanın yolunu bulacağını söyledi. 
     






</TEXT>
</DOC>
