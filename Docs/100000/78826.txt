<DOC>
<DOCNO> 78826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/yazar/cem.html </URL>
<DATE> 2002/04/17/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Internet neden bizi korkutuyor 
</HEADLINE>
<TEXT>

     Geçen yıl Cumhurbaşkanı Sezer’in veto ettiği RTÜK yasa tasarısının TBMM Anayasa Komisyonu’nda kabulü üzücü bir gelişme. Internet bu yüzyılın en etkin iletişim mecrası olacak. Son on yılda inanılmaz bir hızla gelişen bu yeni medya, geleneksel iletişim araçlarına kıyasla farklı özellikler taşıyor. 
     Telefon değil, televizyon değil, ama benzer ihtiyaçları karşılıyor. Gazete değil, dergi değil, ancak bu işlevi de taşıyabiliyor. Mağaza değil, banka değil, buna rağmen her iki tarzda hizmet verebiliyor. Kahvehane veya sosyal bir buluşma noktası değil, yine de bir sohbet ortamı sunabiliyor. 
     Radyo Televizyon Üst Kurulu RTÜK yasa tasarısını kaleme alanlar da bu şaşırtmacalara aldanmış olacak ki, Basın Kanunu’na eklenen bir maddeyle, internetin diğer basın yayın organlarıyla aynı muameleye tabi tutulması söz konusu. 
     Bu konuyu bir yerden hatırlayabilirsiniz Aynı tartışmalar geçtiğimiz yıl da yaşanmıştı. Şimdi olduğu gibi Mayıs 2001’de de, kamuoyunda internetin RTÜK dışına alınması için bir kampanya başlatmıştı. O tarihlerde Cumhurbaşkanı Sezer, yasa tasarısını internetin gelişimine aykırı olduğu gerekçesiyle veto etmişti. 
     Söz konusu 4676 sayılı kanunun internetle ilgili maddelerinde bir yıl içinde değişiklik yapılmadan Anayasa Komisyonu’nda kabulü ve Meclis Genel Kurulu’na sevki gerçekten düşündürücü. Eğer kanun Meclis Genel Kurulu’nda onaylanırsa, internet yayıncılığı ciddi darbe alabilir. Pek çok site kapanma tehlikesiyle karşı karşıya kalabilir. 
     Aslında bu yasanın uygulanabilirliği de şüphe götürür. Çünkü kabulü halinde, yeni açılacak her site için valilikten izin alınması ve güncellenen sayfaların sürekli izlenmesi öngörülüyor. Bu pratikte pek mümkün değil. Denetçilerin her an her yerde olmaları da imkansız görünüyor. O zaman da suça zemin yaratabilecek her türlü sanal mekanın, örneğin sohbet odalarının, kapatılması mı önerilecek 
     İşin diğer ilginç bir boyutu da, tüm bu tartışmaların bu yılki Internet Haftası etkinlikleriyle eşzamanlı olarak yaşanması. Bir yandan internetli Türkiye dokuzuncu yaş gününü kutluyor, öte yandan henüz internet çağının gerçeklerinden bihaber birtakım yaklaşımlar sürüyor. 
     Üstelik Türkiye aynı dönemde, e - Avrupa projesi çerçevesinde kendi ilerleme raporunu AB’nin ilgili kurumlarına iletmiş durumda. AB Genel Sekreterliği’nce hazırlanıp mart sonunda sunulan ilk e - Türkiye raporu, Türkiye’nin bilgi teknolojileri kullanımındaki karnesini ortaya koyuyor. Raporun daha kapsamlı hale getirilmesi doğrultusunda temenniler bulunsa da, ülkemizin Başbakanlık koordinasyonunda ve çalışma grupları bazında e - Avrupa çalışmasına dahil olması önemli bir gelişme. 
     Ümidimiz Meclis’in internetin Türkiye’nin kalkınma misyonuna ne denli fayda sağlayacağı konusunda daha bilinçli davranması Kısaca, internetin RTÜK çerçevesinden çıkarılıp, özel bir yasa kapsamında değerlendirilmesi. Amaç interneti bir suç yuvası haline getirmek değil. Ancak, interneti kör - topallaştırdıktan sonra ondan hayır beklemek de mantıksız. 
     Türkiye’nin 21. yüzyıldaki hayallerine ne oldu Verim, şeffaflık, bilgiye hızlı ulaşım gibi konuların önceliği nerede Enerjimizi, internete çelme takmak yerine, onu nasıl daha etkin kullanabileceğimize yönlendirsek, bu yeni platform Türkiye’nin kalkınma misyonuna güçlü bir omuz verebilir. 
     
     







Kürt ve İslam 


"Söylemeye gerek yok, insanlık salak biraz" 


Beypazarı’ndan 


Hortum işleri 


Internet neden bizi korkutuyor 


Ecevit'li DSP seçimde ne yapar 


Liderin ayakları 


Hangisi yalan söylüyor DİE mi, MEB mi 


Çırpınırdı kurlar... 


Geometri, evren, Tanrı 


Tepkide ölçü... 


Hırsız var’ demeden önce düşünmek şart 


TOBB’da denge hesabı 


Yok mudur durduracak bu futbol kepazeliğini 


Dedikodu tatlı şeydir... 


Beyoğlu'nun sinema ile artan büyüsü 


Filistin Muhalefetin ölüm dili 


Önümüzdeki günler zor 


ABD’de paranın yumuşağı da var serti de 


</TEXT>
</DOC>
