<DOC>
<DOCNO> 51048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/yasam/yas06.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Umuda yolculuk’ fırtınaya tutuldu 
</HEADLINE>
<TEXT>

Yeni bir yaşam için Yunanistan'a geçmeye çalışan 27 kaçağı taşıyan tekne yarı yolda alabora oldu... 
     YAŞAR ANTER Muğla DHA 

     Bir 'umuda yolculuk' daha faciayla sonuçlandı. Bodrum açıklarında, yasadışı yollardan Yunanistan'ın İstanköy Kos Adası'na geçmek isteyen kaçakları taşıyan bir tekne alabora oldu. Teknedeki mülteci adaylarından 4'ü yüzerek kurtulmayı başarırken, ilk belirlemelere göre 5 kişi öldü, 17 kişi de denizde kayboldu. 
     İstanköy'e geçmek isteyen kaçakları taşıyan 'Kelelpe' isimli tekne, Bitez sahilinden açıldıktan kısa bir süre sonra, hava muhalefeti nedeniyle alabora olarak battı. Teknedekilerden 2'si Nijerya, 2'ü Sudan uyruklu dört kaçak yüzerek kıyıya ulaşarak vatandaşlardan yardım istedi. 
     
     Saatler sonra kurtarıldı 
     İhbar üzerine bölgeye ulaşan Sahil Güvenlik Komutanlığı'na bağlı botlar denizden beş kaçağın cesedini çıkardı. 
     Kurtulduktan sonra Bodrum Devlet Hastanesi'nde tedavi altına alınan dört kaçağın ifadelerine göre, İstanköy'e gitmek üzere tekneye 27 kişi binmişti. 
     Bu ifadelere göre hala 18 kişi kayıptı. Kayıpları arama çalışmaları sürerken Sahil Güvenlik kıyıya doğru yüzmeye çalışan birini daha kurtarmayı başardı. Denizde kaybolan 17 kaçağın arama çalışmalarına ise gün boyu devam edildi. 
     



 YAŞAM 

















</TEXT>
</DOC>
