<DOC>
<DOCNO> 58863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/spor/spo13.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Ballack B.Münih’te 
     ALMAN futbolunun yeni yıldızı, Bayer Leverkusenli Michael Ballack, önümüzdeki sezondan itibaren Bayern Münih forması altında top koşturacak. Kırmızı - Beyazlı kulüple dört yıllığına anlaşan Ballack’a toplam 10 milyon dolar ödenecek. 
     
     Jardel’in boşu yok 
     GEÇEN hafta Benfica’ya attığı gollerle Sporting Lizbon’u yenilgiden kurtaran Jardel, bu kez son dakika golüyle takımının, Setubal’ı 1 - 0 devirmesini sağladı. Yeşil - Beyazlılar, böylece ligde zirvedeki yerini korurken, Jardel de 19 golle gol krallığında ilk sırada yer aldı. 
     
     Sergen’e itiraz 
     YOZGATSPOR Kulübü, Hüseyin’e yaptığı kasti hareket sonrası sarı kartla kurtulan Sergen’e ceza verilmesi için federasyona başvuracak. Ancak Sergen’in Disiplin Kurulu’na sevkedilmediği, gözlemci Salih Türktunç’un raporunda söz konusu pozisyonda hakemin takdir hakkını ihtardan dolayı kullandığını yazdığı belirtildi. Bu arada Dereli’nin notunun 7.5 olduğu öğrenildi. 
     
     Hüseyin tedavide 
     GALATASARAY maçında, Sergen’in tekmesiyle ağır bir sakatlığın eşiğinden dönen Hüseyin, Ankara’da tedavi altına alındı. Sağ dizinde doku zedelenmesi tesbit edilen genç futbolcunun bir süre dinlendirileceği ve ikinci yarı hazırlıklarına yetişebileceği belirtildi. 
     



 SPOR 























</TEXT>
</DOC>
