<DOC>
<DOCNO> 66785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/soneko03.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar örgüye yöneldi...Örgü ipi satışlarında patlama 
</HEADLINE>
<TEXT>

     Dünya Ticaret Örgütü anlaşmaları çerçevesinde gelişmiş ülkelerin uyguladığı tekstil kotalarını düşürmesinden sonra, trikotaj ürünlerin ihracatı arttı. İç pazarda triko fiyatları aşırı derecede yükselince de giyim ihtiyaçlarını daha ucuza karşılamak isteyen bayanlar el örgüsüyle kazak, süveter, ceket, kaşkol, bere ve eldiven örmek için ip satıcılarını doldurmaya başladılar. 
     Günümüzde sadece yaşlı ninelerin elinde görmeye alıştığımız örgüler yeniden orta yaştaki bayanların ve genç kızların gözdesi haline geldi. Kriz ortamında giyim ihtiyacını daha ekonomik yollarla karşılamaya çalışan bayanlar, örgü konusunda adeta birbirleriyle yarışır hale geldiler. 
     Bayanların örgüye yönelişi tuhafiyecilerin de işine yaradı. Örgü ipi satıcıları özellikle kış aylarında büyük yoğunluk yaşıyorlar. 
     Kayseri'de bulunan Emekliler Yün Galerisi adlı işyerinin sahibi Bekir Emeklioğlu, üreticilerin hazırlıksız yakalanması nedeniyle örgü ipi talebini karşılamakta zorlandıklarını söyledi. 
     Bayanların örgüye yönelmelerinde, mağazalarda satılan hazır trikotaj ürünlerin fiyatlarının çok pahalı olmasının etkili olduğuna dikkat çeken Emeklioğlu, ''Tekstilde kotanın düşmesi, konfeksiyon ve trikotaj ürünlerinde fiyat artışlarına neden oldu ve bu nedenle örgüye yeniden dönüş başladı. Birçok esnaf siftah yapamadan dükkanını kapatırken biz satacak mal bulamıyoruz'' dedi. 
     Emeklioğlu, ip üretimi yapan fabrikaların satışlardaki patlamaya hazırlıksız yakalandıklarını, artan talebi ve istenen çeşidi karşılamakta zorlandıklarını belirtti. 
     
     Alan memnun, satan memnun 
     Giyim ihtiyacını örgü yoluyla karşılamak hem ip satıcılarını, hem de alıcılarını memnun ediyor. El örgüsüyle yapılan giysiler hazır satılanların üçte biri fiyatına maledilebiliyor. İçindeki yün oranına göre fiyatları belirlenen iplerin kilogramı 5 milyon liradan 50 milyon liraya kadar değişiyor. 
     Örgüye en çok ilgi gösterenler ise ev hanımları oluyor. Bir taşla iki kuş vurduklarını ifade eden ev hanımları, örgü örerek hem boş vakitlerini değerlendiriyor, hem de aile bütçesine katkı sağlamanın mutluluğunu yaşıyorlar. Sandıklardan çıkarılan örgü şişleriyle kazaklar, yelekler, atkılar, bereler ve eldivenler örülüyor. 
     






</TEXT>
</DOC>
