<DOC>
<DOCNO> 80158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/soneko17.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB seçiminde geri sayım başladı... 
</HEADLINE>
<TEXT>

     Türkiye Odalar ve Borsalar Birliği, 57. 
     genel kurulunu, yıllardan sonra, geleneksel seçim tarihinden üç hafta önce gerçekleştiricek. 
     Uzun yıllar Mayıs ayının son hafta sonu gerçekleştirilen TOBB Genel kurulu, bu yıl 4-5 Mayıs 2002 tarihleri arasında Büyük Anadolu Oteli'nde yapılacak. 
     Genel kurul öncesinde Odalar Birliği, 3 Mayıs Cuma akşamı Ankara Dedeman Otel'inde bir akşam yemeği verecek. Yemeğe Başbakan Bülent Ecevit'in de katılması bekleniyor. 
     4 Mayıs Cumartesi günü ise genel kurul, Kemal Çolakoğlu 
     başkanlığında çalışmalarına başlayacak. Genel kurulda saygı duruşu ve İstiklal Marşı'nın okunmasının ardından bir mültivizyon gösterisi sunulacak. 
     Daha sonra Genel Kurul Başkanı Kemal Çolakoğlu ile TOBB yönetim Kurulu Başkanı Rifat Hisarcıklıoğlu açılış konuşmalarını yapacak. 
     Konuşmaların tamamlanmasının ardından, TOBB'da uzun yıllar hizmet veren çalışanlara şeref belgesi ile plaketleri takdim edilecek. 
     Toplantıyı izleyen konukların konuşmasının ardından, mevzuat, dilekleri inceleme, iktisadi raporu inceleme ve hesapları inceleme komisyonları sunuşlarını yapacak. 
     Daha sonra 2000-2001 yılındaki son bir buçuk aylık dönem, 2001-2002 yılındaki on aylık dönemin kesin hesapları oya sunulacak. 
     Ardından da 2002-2003 dönemi gelir ve gider bütçe teklifinin onaylanmasına geçilecek. 
     Faaliyet raporunun müzakere edilip oya sunulmasının ardından, dilekler bölümü ile Genel kurul ilk günkü çalışmalarını tamamlayacak. 
     Genel Kurulun Cumartesi günkü bölümüne, Devlet Bakanı ve Başbakan Yardımcıları Mesut Yılmaz, Devlet Bahçeli ve Hüsamettin Özkan'ın yanı sıra çok sayıda bakan, Saadet Partisi Genel Başkanı Recai Kutan, CHP Genel Başkanı Deniz Baykal ile diğer partilerin temsilcileri ve çok sayıda milletvekilinin katılması bekleniyor. 
     İlk günün ardından 5 Mayıs Pazar günü, Türkiye Odalar ve Borsalar Birliği'nin 15 kişilik yönetim kurulu için, TOBB bünyesinde bulunan 5 konseyden 133 konsey üyesinin oy kullanacağı seçimler gerçekleştirilecek. 
     Bu seçimde Odalar Birliği içerisinde yer alan Ticaret Odaları, Ticaret Borsaları, Sanayi Odaları, Ticaret ve Sanayi Odaları konseylerinin 30'ar, deniz Ticaret Odası Konseyi'nin ise 13 üyesi oy kullanacak. 
     Öte yandan TOBB başkanlığı için şu anki başkan Rifat Hisarcıklıoğlu'nun adaylığı kesinleşirken, Hisarcıklıoğlu dışında bugüne kadar başkanlık için adaylığını resmen açıklayan kimse bulunmuyor. 
     Bilindiği gibi Ticaret Odaları, Ticaret Borsaları ile Ticaret ve Sanayi Odaları Konseyleri seçimlerde Rifat Hisarcıklıoğlu'na destek vereceklerini açıklarken, bazı Sanayi Odaları ise tek tek Hisarcıklıoğlu'na desteklerini açıklamıştı. 
     Öte yandan Deniz Ticaret Odaları Konsey Başkanı Cengiz Kaptanoğlu ise daha önce bir açıklama yaparak, konsey olarak seçimlerde Rifat Hisarcıklıoğlu'nu desteklemeyeceklerini bildirmişti. 
     





</TEXT>
</DOC>
