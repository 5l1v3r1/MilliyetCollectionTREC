<DOC>
<DOCNO> 99085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun14.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Sıra İran'ın mı " 
</HEADLINE>
<TEXT>

     The Guardian gazetesi, Bush Yönetiminin Bağdat'ın ardından, "Şer üçgeni"nin bir parçası olarak nitelendirdiği İran'ı hedef alacağına ilişkin işaretlerin bulunduğunu öne sürdü. 
     Pentagon ve CIA'nin İran'ın kitle imha silahlarını aktif bir biçimde temin ettiğini belirttiklerine dikkat çeken The Guardian, İran'ın kimyasal silahları üretip stokladığını, İran'ın yedi yıl içinde nükleer silahlar ve uzun menzilli füzelere sahip olacağının tahmin edildiğini, bunun da İsrail ve NATO müttefikleri için bir tehdit oluşturduğunun savunulduğunu kaydetti. 
     ABD'nin Rusya'ya, İran ile sürdürdüğü ortak nükleer enerji projesini sona erdirmesi için baskı yaptığını ifade eden The Guardian, Tahran'dan bakıldığında ABD'nin Katar, Bahreyn ve Kuveyt'teki silah birikimi, Suudi Arabistan, Türkiye ve Afganistan'daki üsleri ve eski Sovyet Orta Asya'ya konuşlanmasının Bağdat'tan bakıldığı kadar kaygı verici olduğunu savundu. 
     İran'da sosyal ve sivil reformların mutlaka gerçekleşeceğini savunan The Guardian, "ABD aptalca bir biçimde, Irak gibi İran'a bir şeytan gibi muamele yaparak, istikraksızlaştırarak ve tehdit ederek evrimini engelliyor, şahinleri güçlendiriyor ve Orta Doğu çatışmalarının genişlemesini kışkırtma riskine giriyor. Şu anda İran bir risk değil ancak Sayın Bush bir risktir" yorumunu yaptı. 
     
     NEW YORK TİMES "IRAK KARARI İÇİN ZAMAN DARALIYOR" 
     ABD'de olası bir Irak harekatına ilişkin tartışmalar sürüyor. New York Times gazetesi, ABD Savunma Bakanı Donald Rumsfeld'in bir hava operasyonunun tek başına Irak'ın elindeki biyolojik silahları yok etmek için yeterli olmayacağı yolundaki açıklamalarını değerlendirirken harekatın gelecek yılın başlarında yapılabilmesi için karar alma zamanının geldiğini savundu. 
     New York Times, ABD Savunma Bakanı Rusmfeld'in son haftalarda Irak'ın elindeki kitle imha silahlarını hedef alan kampanyasını hızlandırdığını belirterek bunun bazı askeri ve sivil yetkililerce Irak savaşının zemini hazırlamaya yönelik bir strateji olarak değerlendirildiğini kaydetti. Gazetede şöyle denildi 
     "Savunma Bakanı Donald Rumsfeld'in, Irak'ın kitle imha silahlarını yok etmek için neler lazım olabileceğine ilişkin olarak yaptığı açıklamalar, Bush Yönetiminin içerisindeki tartışmaların ileri bir aşamada olduğuna işaret ediyor ve belki eğer hedef başkanlık seçimi araya girmesinden önce gelecek yılın başlarında harekete geçmek ise, verilmesi gereken kararlar için zaman daraldığının bir değerlendirmesidir." Rusmfeld'in açıklamalarının çoğu Amerikalı ve bazı Kongre üyelerinin Orta Doğu'daki istikrar konusunda gergin olduğu bir zamanda geniş bir askeri operasyonu gereğini savunmak için tasarlandığının sanıldığını öne süren gazete, bazı ABD'li komutanların büyük bir Irak saldırısına ilişkin kaygılarını da dile getirdiklerine dikkat çekti. 
     New York Times, Rumsfeld'in bir kara harekatını savunan açıklamalarının zamanlanmasına da işaret ederken bu açıklamlarının Senato'daki Irak ile ilgili görüşmeler ve Ürdün Kralı Abdullah'ın ABD ziyaretinin hemen öncesi yapıldığını belirtti. Kral Abdullah'ın Irak operasyonunun çok kötü bir fikir olacağını söylediğini anımsatan gazete, Kongre'de ve birçok Amerikalının Irak Yönetiminin değişmesinden yana olduğunu ancak bu desteğin, savaşın ekonomi üzerindeki etkisi, olası Amerikan kayıpları gibi faktörlerin karşısında henüz test edilmediğini de belirtti. 
     Bu aşamada ABD'nin müttefiklerinin arasında sadece İngiltere'nin kuvvet veya finansman sağlamaya hazır göründüğünü öne süren gazete, Rumsfeld'in ABD'nin müttefiklerinin çoğunun ilk olarak Afganistan'ı istikrarsızlaştırma çabalarında ilerleme sağlanmasına ve Orta Doğu'daki şiddetin azaltalmasına öncelik verilmesini istediğini bildiğini de kaydetti. 
     





</TEXT>
</DOC>
