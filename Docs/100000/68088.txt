<DOC>
<DOCNO> 68088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/spor/yozer.html </URL>
<DATE> 2002/02/17/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Kırmızı Batista 
</HEADLINE>
<TEXT>

     Ben böyle kırmızı bir maçı hiç hatırlamıyorum. Hem de hepsi Galatasaray’dan... Bir değil, tam dört tane... Bir tane daha görselerdi, maç oynanmayacaktı. Bu kadar gerginlik niye Gergin olması gereken taraf Fenerbahçe’ydi. Ama Sarı - Kırmızılılar tam tersini yaptılar. Kafalar ve itirazlar hepsi onlardandı. 
     Maçın bir kader anı var ki, belki herkesin gözünden kaçmıştır. Dünkü Galatasaray’ın yenilgisinin tek şuçlusu Batista’dır. Emre’nin atıldığı pozisyondan hemen önce ayağındaki topu Rapajc’e kaptırdı. Ardından Emre çaresizlik içinde kırmızı kartı gördü. Batista’ya bu yetmedi. Ardından Serhat’a bir kafa kroşesi attı. Kırmızı kartı gördü. Onun yüzünden Hasan Şaş da kurban oldu. Ve Bülent de rüzgara kapıldı. Hepsinin arkasında Batista var. Tek başına kırmızı dört kart aldı. Onu başımıza taç ettik. Takımda kral ettik. Ama Kadıköy’de bombayı patlattı. Yazıktır Batista, hem kendini, hem arkadaşlarını, hem de takımını yaktın. Bir daha izle, yaptığın haltı seyret. 
     Maç çığrından çıktığı anda Ali Aydın daha sakin olabilirdi. Batista’nın kırmızı kartından sonra biraz idare edebilirdi. Çok acımasızdı. 
     Ama şu gerçek var. Kırmızıların hepsi bir kenara. Galatasaray maçı kazanmak için hiç bir şey yapmadı. Değil bir puanı, yarım puanı bile hak etmediler. Ne organize oldular, ne de kazanma hırsı ile mücadele ettiler. Göstere göstere yenildiler. Sanki mağlup olmak için sahaya çıktılar. Mondragon’un dışında hiç kimse yoktu. Kolombiyalı bu cehennemde tek başına kafa tutmaya çalıştı. 11 - 11’ken bile yarı sahayı zor geçtiler. Lucescu, ilk yarıda kötü oyunu görmesine rağmen hiçbir önlem almadı. İkinci yarıya aynı tas aynı hamam çıktı. Taşlar hiç oynamadı. Başına geleceklerin farkına varamadı. Eksiklerin acısını hala kafasında yaşıyordu. O da futbolcular gibi maça mağlup çıktı. 
     Seyirci baskısı falan demeyin sakın. Tamam muhteşem bir seyirci vardı, ama öyle insanı rahatsız etmediler. Futbolunu oynasaydın, paşa paşa galip gelirdin. Fenerbahçe öyle aman aman oynamadı. Burnuna kadar stres doluydu. Ama Galatasaray’da olmayan bir şey Fenerbahçe’de vardı KAZANMA ARZUSU. 
     



 SPOR 




























</TEXT>
</DOC>
