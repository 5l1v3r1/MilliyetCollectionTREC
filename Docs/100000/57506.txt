<DOC>
<DOCNO> 57506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/soneko06.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KOBİ'lere e-ticarete yönelme çağrısı 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, bakanlığın küçük ve orta boy işletmelere KOBİ e-ticaret hizmetlerini yapabilmeleri için 6 dilde web sayfası hizmeti sunduğunu hatırlatarak, ''KOBİ'leri e-ticarete odaklanmaya çağırıyoruz'' dedi. 
     Bakan Tanrıkulu, yaptığı yazılı açıklamada, Avrupa Birliği AB ve Gümrük Birliği sonrasındaki tam üyelik sürecinde işletmelerin rekabet gücünü artırmak amacı ile Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB tarafından KOBİ-Net Bilgi Ağı'nın oluşturulduğunu kaydetti. 
     KOBİ-Net Bilgi Ağı'nın işletmelerin elektronik iş sürecine geçişini hızlandırmayı amaçladığını bildiren Tanrıkulu, burada sunulan ücretsiz hizmetlerin bilgilendirme ve e-ticaret başlıkları altında toplandığını ifade etti. 
     KOBİ-Net web sitesinin e-iş portalı işlevi gördüğüne işaret eden Tanrıkulu, 2001 yılının 11 ayında siteye internet üzerinden 5 milyonun üzerinde başarılı bağlantı yapıldığını, aynı dönemde yaklaşık 600 bin sayfanın görüntülendiğini kaydetti. 
     Tanrıkulu, KOBİ-Net Bilgi Ağı aracılığı ile Avrupa Komisyonu tarafından 80 ülkeden sağlanan teknik, ticari, mali ve ortak yatırım konularındaki işbirliği tekliflerinin KOBİ'lerin kullanımına sunulduğunu bildirdi. 
     Bu yılın 11 ayında Türk firmaları ile işbirliği-işortaklığı kurmak isteyen yaklaşık 5 bin adet teklifin KOBİ-Net'te yayınlandığını kaydeden Tanrıkulu, Türkiye'nin yurtdışındaki temsilcilikleri tarafından sağlanan güncel ithalat-ihracat taleplerinin de haftalık veri tabanı şeklinde yayımlandığını söyledi. 
     Bakan Tanrıkulu, KOBİ sivil toplum organizasyonlarının bünyesinde internet kıraathanelerinin kurulduğunu kaydederek, Aralık 2001 tarihi itibariyle 23 adet internet kıraathanesinin hizmete açıldığını ve yıl sonuna kadar 4 adet internet kıraathanesinin de kuruluşunun tamamlanmasının planlandığını bildirdi. 
     






</TEXT>
</DOC>
