<DOC>
<DOCNO> 53607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo11.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, Kalpar ile sözleşme imzaladı 
</HEADLINE>
<TEXT>

     Teknik direktör Yılmaz Vural ile yollarını ayıran Diyarbakırspor, Hüseyin Kalpar ile bir yıllık sözleşme imzaladı. 
     Kulüp başkanı Mücahit Can, Ali Gaffar Okkan Spor Tesisleri'nde yapılan imza töreninde yaptığı konuşmada, Diyarbakırspor'un puan sıralamasında bulunduğu yerden kurtulacağını söyledi. 
     Diyarbakırspor'un alt sıralara layık olmadığını ve bunu hak etmediğini bildiren Can, ''Sezon başından beri Diyarbakırspor'u görmek istediğimiz yerde maalesef göremiyoruz. Tüm çabalarımıza rağmen istediğimiz yerde göremedik. Daha üst sıralarda olmamız gerekir'' dedi. 
     
     'Hastanede yatan bir teknik direktör...' 

     Takımın kötü gidişine son vermek zorunda olduklarını ve bunun için acil tedbirler almaları gerektiğini ifade eden Can, şöyle konuştu 
     ''Ancak, Diyarbakırspor ve Diyarbakır adına, centilmenlik adına hastanede yatan bir teknik direktörün sözleşmesini sona erdirmek bize yakışmazdı. Galatasaray maçından sonra Yılmaz hocamızla oturup karşılıklı anlaşarak noktalamış olduk.'' Can, dün Diyarbakır'a gelen ve ayağının tozuyla takımın ilk idmanını yapan teknik direktör Hüseyin Kalpar ile bir sezonluk sözleşme imzaladıklarını da ifade ederek, Kalpar'ın geçmişinde çok sayıda başarıya imza attığını kaydetti. 
     Kalpar'ın takımda başarılı olması durumunda, kendisiyle çok daha uzun süre çalışacaklarını anlatan Can, Kalpar'dan alt yapıya önem vermesini istedi. 
     Can, Diyarbakırspor'un ligden kesinlikle düşmeyeceğini sözlerine ekledi. 
     Teknik direktör Hüseyin Kalpar ise bugün imzaladığı sözleşmeden sonra resmen Diyarbakırspor'lu olduğunu belirterek, ''Diyarbakırspor'un başına getirildiğim için mutluyum'' dedi. 
     Kalpar, Diyarbakırspor'un futbol olarak başarıya susadığını, başarılı olmak için üzerlerine düşen görevi yerine getireceklerini belirterek, taraftarların desteğiyle Denizlispor'u yeneceklerini söyledi. 
     






</TEXT>
</DOC>
