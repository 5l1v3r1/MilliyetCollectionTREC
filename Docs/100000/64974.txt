<DOC>
<DOCNO> 64974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun14.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban ve El Kaide militanları saldırıya mı hazırlanıyor 
</HEADLINE>
<TEXT>

     Afganistan'da bombardıman ve operasyonların ardından geride kalan Taliban ve El Kaide savaşçılarının, Afganistan'ın güneydoğusundaki Gardez'de saldırıya hazırlandığı öne sürüldü. 
     Gardez aşiret meclisi üyesi Abdül Veli, yaklaşık 300 Taliban ve El Kaide üyesinin, Gardez'in batısında Zormet'in Şahi Kot bölgesinde bir saldırıya hazır olduklarını açıkladı. 
     Veli, Gardez'e saldırmayı planlayan savaşçıların elinde hafif ve ağır silahların bulunduğunu, ayrıca Taliban'ın üst düzeydeki komutanlarından Celaleddin Hakkani'nin de güçlerini toplayarak yakında bir saldırı planladığını söyledi. 
     Gardez aşiret meclisinin söz konusu tehditle ilgili Amerikan özel kuvvetlerine bilgi verdiğini anlatan Veli, ''Amerikan güçleri Gardez'de ve Kabil'e giden anayolda devriye geziyor. Taliban ve El Kaide tehdidinin farkındalar'' dedi. 
     Veli, Pakistan'ın, geçici hükümeti istikrarsızlığa itecek bir saldırı planı yapan Taliban ve El kaide savaşçılarını silahlandırdığı ve cesaretlendirdiği suçlamasında bulundu. 
     Pakistan, Afganistan'da Taliban sonrası Bonn görüşmeleriyle kurulan geçici hükümeti desteklediğini açıklamıştı. 
     






</TEXT>
</DOC>
