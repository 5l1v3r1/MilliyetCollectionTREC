<DOC>
<DOCNO> 92982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sondun04.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ABD'nin "Saddam'ı öldürme" planı... 
</HEADLINE>
<TEXT>

     Iraklı bir muhalif, ''ABD'nin Irak Devlet Başkanı Saddam Hüseyin'i öldürmeye yönelik planının'' temel hatlarını anlattı. 
     1997'den beri Londra'da yaşayan Iraklı muhaliflerden Vefik Samarray, Katar'ın El Cezire televizyonuna yaptığı açıklamada, ''Plana göre, özellikle çok sayıda uydu ve insan kaynakları tarafından istihbarat toplanacağını ve Saddam'ın hareketlerinin izleneceğini'' belirtti. 
     Eski Irak Askeri İstihbarat Servisi yetkilisi olan Samarray, ''Amerikalıların Saddam'ın bulunduğu yeri kesin olarak tespit ettiklerinde, İncirlik Üssü'ndeki uçaklarla Akdeniz, Kızıldeniz ve Körfez'deki güçlerin bağlı olduğu Amerikan merkez güçler komutanlığına talimat verileceğini, sonra Saddam'ı öldürmek üzere uçakların harekete geçeceğini ve füzelerin fırlatılacağını'' ifade etti. 
     Samarray, ''Irak Devlet Başkanı'na hızlı ve doğrudan darbe indirilmesine yönelik Amerikan planı ciddi, ancak bu operasyonun yakında düzenleneceğini düşünmüyorum'' dedi. 
     ''Saddam'ı öldürmeyi başaramazlarsa Irak'ta seçtikleri hedeflere saldırı düzenleyebilirler'' diye konuşan Vefik Samarray, şu an Irak'ın kuzeyinde ve Ürdün'de Amerikan birliklerinin bulunmadığını söyledi. 
     ABD'de yayınlanan Washington Post gazetesi, ABD Başkanı George Bush'un, bu yılın başında Merkezi Haberalma Teşkilatı'na CIA , Irak lideri Saddam Hüseyin'i devirmek amacıyla gizli operasyonlar yapması talimatı verdiğini duyurmuştu. 
     Washington Post'un haberine göre, Bush'un imzaladığı başkanlık talimatnamesinde, CIA'in mümkün olan tüm yollara başvurabileceği belirtiliyordu. 
     





</TEXT>
</DOC>
