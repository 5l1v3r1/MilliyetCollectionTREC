<DOC>
<DOCNO> 73639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo10.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant Ali Güneş, Simao ve Ceyhun'u as takımda denedi 
</HEADLINE>
<TEXT>

     Fenerbahçe, 22 Mart Cuma günü Gaziantepspor ile yapacağı lig maçının hazırlıklarını tek antrenmanla sürdürdü. 
     Teknik direktör Werner Lorant yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda futbolcular, koşunun ardından tam ve yarı sahada çift kale maç yaptılar. 
     Malatyaspor maçından sonra oyun sistemi çok eleştirilen Werner Lorant, bugünkü antrenmanda dörtlü forvet yerine ikili forvet oynattı. As takımda ileride Revivo-Serhat ikilisine yer veren Alman çalıştırıcı, yedeklerde ise forveti Rapaiç-Oktay ikilisinden oluşturdu. 
     Alman teknik adam, çift kale maçta ayrıca sağ kanatta Ali Güneş, orta sahada da Simao ve Ceyhun'u as takımda oynatırken, Ogün, Yusuf, Lazetiç ve Hakan'a yedek takımda görev verdi. 
     
     Yedekler kazandı 
     Tam sahada yapılan antrenman maçında yedek takım, as takımı 5-2 yendi. 
     Yedek takımın golleri, Oktay 3 ve Lazetiç'ten 2 gelirken, as takımın gollerini Revivo 2 kaydetti. 
     Antrenman maçında Oktay, attığı güzel gollerle dikkat çekti. Bu arada, maç sırasında bir golden sonra Ceyhun ile Ümit kısa süreli tartıştı. Lorant, idmanda daha sonra yarı sahada çift kale maç yaptırdı. Bu karşılaşmayı ise as takım 5-2 kazandı. Maçta, as takımın gollerini Ceyhun, Fatih, Ümit 2 , Ali Güneş, yedek takımın gollerini ise Rapaiç ve Ali Akdeniz attı. 
     Yarı saha çift kale maçta sakatlık geçiren Ali Akdeniz, bir süre saha kenarında tedavi oldu. Yeniden oyuna giren bu futbolcu, ağrıları devam edince, antrenmanı bırakarak tesislere gitti. 
     Antrenmana, ayak topuğunda problem olan Andersson ve PAF takıma gönderilen Serkan ile genç oyuncular katılmadı. Ayağında yara olan Andersson salonda çalışırken, idmanda sakatlanan Ali Akdeniz'in sağ ayak bilek bağlarında zorlanma meydana geldiği ve tedavisine başlandığı açıklandı. Kulüp doktoru İsmail Başöz, bu oyuncunun durumunun yarın belli olacağını söyledi. 
     Fenerbahçe, yarın yapacağı antrenmanla Gaziantepspor maçının hazırlıklarını tamamlayacak. Sarı-lacivertlilerde bekar futbolcular bugün kampa girerken, diğer futbolcular ise yarın kampa alınacak. 
     Öte yandan, teknik direktör Lorant, yarın, Gaziantepspor maçıyla ilgili Samandıra Tesisleri'nde basın toplantısı düzenleyecek. 
     






</TEXT>
</DOC>
