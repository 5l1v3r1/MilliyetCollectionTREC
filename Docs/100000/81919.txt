<DOC>
<DOCNO> 81919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo18.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Asbaşkanı "Herkes taşın altına elini soksun" 
</HEADLINE>
<TEXT>

     Beşiktaş Kulübü Asbaşkanı Cengiz Kaptanoğlu, hedeflerinin şampiyonluk ile Avrupa'da başarı olduğunu belirterek, camiadaki birlik ve beraberliği de sağlamayı istediklerini söyledi. 
     Cengiz Kaptanoğlu, Beşiktaş Kulübü'nün resmi internet sitesi ''www.besiktasjk.com.tr''de yayınlanan röportajında, ilginç açıklamalarda bulundu. 
     Beşiktaş'ta yöneticilik yapmaya başladığında, kulüp başkanı Serdar Bilgili ve yönetiminin 2 yılda kulübün kurumsallaşması için çok önemli çalışmalar yaptığını gördüğünü ifade eden Kaptanoğlu, şöyle konuştu 
     ''ISO 9001 belgesi alınmış, profesyonel kadrolar kurulmuş, kulüp sorunsuz olarak şirketleşmiş, yönetimde iyi bir görev anlayışı var, Türkiye'nin yapamadığı denk bütçeyi Beşiktaş yapmış, çok başarılı bir icra kurulu mevcut ki, ikinci başkanımız Hüsnü Güreli sistemi fevkalade başarılı bir şekilde oturtmuş. Bu başarılı çizgiye, sportif başarıları eklemek öncelikli görevimiz. Bu tabloya baktığımda, kulübe girdiğim ilk 3 haftada da Beşiktaş'ta yöneticiliğin kolay olduğunu gördüm. Çünkü başkan Serdar Bilgili ve bizden önceki yönetim zaten sistemi kurmuş. Biz bu sistemin eksiklerini tamamlayacağız, destek vereceğiz. Öncelikle bu sisteme, önümüzdeki sezonda sportif başarıları da katmak, Türkiye'de şampiyonluğu, Avrupa'da başarıyı yakalamayı hedefliyoruz. Bunu da başarmak için elimizden gelen herşeyi yapacağız. 
     Diğer önemli görevimiz ise sporcusuyla, taraftarlarıyla, kongre üyesiyle, sorumlu muhalefetiyle, camia olarak birlik ve beraberliği sağlamak. Bu iki hedefi yakalarsak, Beşiktaş engel tanımaz.'' 
     
     ''YÖNETİCİLİĞİN ORDİNARYÜSÜ'' 
     Kaptanoğlu, ömrünün adeta yöneticilik yapmakla geçtiğini dile getirerek, ''17 yaşımdan bu yana yöneticilik yapıyorum. Eğer Türkiye'de bir yöneticilik okulu olsaydı, ben herhalde bu okulun ordinaryüsü olurdum'' dedi. 
     Beşiktaş'ın herşeyi olduğunu belirten Kaptanoğlu, şöyle devam etti 
     ''Önce yöneticilik yapmayı düşünmedim. Ailede bu görevi, daha önceki yıllarda ağabeyim Gündüz Kaptanoğlu yaptı. Biz, 2 yıl önceki seçimde gerek projelerini, gerek kişiliğini takdir ettiğimiz için Serdar Bilgili'yi destekledik. Bu seçimde aynı grup olarak yine Serdar Bilgili'nin yanında olmamız gerektiğine karar verdik. Turgay Ciner, Zafer Yıldırım, Nevzat Demir, İhsan Kalkavan ve Gündüz Kaptanoğlu gibi bizim grubun değerli Beşiktaşlılar'ı yönetimde yer almayıp, istirahat etmeye karar verince, onları temsilen ben yönetime gireyim dedim.'' 
     
     ''MUHALEFET YAPICI DEĞİL'' 
     Kaptanoğlu, dünyanın en kolay işinin eleştiri olduğunu kaydederek, muhalefeti yapıcı olarak görmediğini vurguladı. 
     Eleştirilerin yapıcı olmasının gerekliliğine dikkati çeken Kaptanoğlu, ''Beşiktaş'ta tüm kurumlar ve birimler sarmaş dolaş olmalı. Muhalefetin iyiniyetli tavsiyeleri olmalı. Beşiktaş'a bunlar yarar sağlar. Bizim bütün kurumlarımızla birlikte, herkese kapılarımız açık. Beşiktaş için herkesin taşın altına elini sokması gerekir. Bunu gerçekleştirerek, Türkiye'ye de örnek olmalıyız'' diye konuştu. 
     Siyah-beyazlı taraftarlara da mesaj veren Kaptanoğlu, sözlerini şöyle tamamladı 
     ''Beşiktaş taraftarı sağduyulu. Beşiktaş tribünlerinde kavga olmaz, buna biz de izin vermeyiz. Taraftarlarımız beklentilerinde çok haklı. Onlar kar, kış demeden her zaman takımımızın yanında oldular. 
     Onlara özledikleri başarıyı bu yeni dönemde yaşatacağız. Beşiktaş'ın 100. yılını taraftarıyla, kongre üyesiyle, yönetimiyle, sporcularıyla, 
     tüm branşlarıyla, muhalefetiyle birlik içinde kutlamasını istiyoruz, bunu da sağlayacağız.'' 
     





</TEXT>
</DOC>
