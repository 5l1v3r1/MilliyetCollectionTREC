<DOC>
<DOCNO> 97560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur12.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit artık erken seçime karşı çıkmıyor 
</HEADLINE>
<TEXT>

     DYP Genel Başkanı Tansu Çiller, Başbakan Bülent Ecevit'e, parti olarak öncelikle 3 Kasım'da erken seçim kararı alınmasını, daha sonra da AB ve seçim yasalarının birlikte görüşülmesini destekleyeceklerini bildirdiğini söyledi. 
     DYP Genel Başkanı Çiller, Başbakan Ecevit ile Başbakanlık Resmi Konutu'nda yaklaşık 1 saat süreyle yaptığı görüşmenin ardından gazetecilere açıklamalarda bulundu. 
     Çiller, parti olarak öncelikli meselelerinin seçim olduğunu, 3 Kasım'da erken seçimi destekleyeceklerini ve ardından AB ve seçim yasalarının hemen ele alınmasına destek vereceklerini Başbakan Ecevit'e ilettiğini söyledi. 
     Çiller bir soru üzerine, Ecevit'in istifa etmeyi düşündüğüne dair bir izlenim edinmediğini de kaydetti. 
     
     İSTİAYI DÜŞÜNMÜYORUM 

     Başbaşkan Ecevit, DSP'nin karşı çıkmasına rağmen 3 Kasım'da seçime gidilmesi durumunda istifa edeceği iddialarının asılsız olduğunu bildirdi. DYP Genel Başkanı Tansu Çiller'in yeni hükümet modellerinin gündeme gelmesi durumunda göreve hazır olduğunu ifade ettiğini belirten Ecevit, böyle bir durumda aylarca sürecek bir çalışmayı gerektiren yeni sorunların gündeme gelebileceği uyarısında bulundu. Ecevit, "Ancak çekilme konusunda ciddi bir istek gelirse bunu da saygıyla karşılayacağımızı belirttim" şeklinde konuştu. 
     Ecevit, DYP Genel Başkanı Çiller ile yaptığı görüşmenin ardından Başbakanlık Resmi Konutunun önünde gazetecilere açıklama yaptı. Gazetecilerin, "3 Kasım'da seçim yapılmasına karşı istifa edebileceği iddiasını" anımsatması üzerine Ecevit, "Bu iddiaların gerçekle ilgisi yok" demekle yetindi. 
     Ecevit, "Seçim tarihindeki anlaşmızlık nereye kadar gidecek " sorusuna ise, "Partilerin hepsi bize rağmen 3 Kasım'da birleşiyor. Biz buna karşı çıkmayacağız ama uyarılarımızda haklıyız" yanıtını verdi. Seçimin ertelenmesinde kararlı olup olmadığıyla ilgili bir soru üzerine de Ecevit, "Biz ille erken seçim olmasın demiyoruz. 
     Genel bir kanı ortaya çıktı, partiler buna katıldı. Bu durumda bizim tek başımıza karşı çıkmamızın anlamı yok. Bu bakımdan Bahçeli'nin kaygısı yersizdir, ancak bizim erken seçim kaygımız da sürüyor" karşılığını verdi. DSP'ye yeni katılımların olup olmayacağını, "Bu konuda bir kehanatte bulunmak istemem" diyerek geçiştiren Ecevit, Çiller ile yaptığı görüşmede hükümet modellerinin gündeme gelip gelmediğiyle ilgili bir soruya da "Çiller bir hükümet değişikliği söz konusu olduğu takdirde kendisinin göreve hazır olduğunu ifade etti" yanıtını verdi. 
     
     PARTİLER SEÇİMİ İSTİYORMUŞ GİBİ GÖRÜNÜYOR 

     Çiller ile yaptığı görüşmenin çok yararlı ve kapsamlı olduğunu kaydeden Ecevit, Çiller'in erken seçimi istediğini, ancak erken seçim sürecinde AB yasalarının çıkarılmasının yanı sıra seçim sistemiyle ilgli kapsamlı görüşmelerde bulunmasını önerdiğini anlattı. Seçim tartışmaları başladığında ANAP ve MHP erken seçimi doğru bulmazken, daha sonra görüş değiştirerek 3 Kasım'da seçim istediklerini Çiller'e anımsattığını ifade eden Ecevit sözlerini şöyle sürdürdü 
     "Ben de şunu söyledim Başlangıçta biz öteden beri erken seçime karşıydık daha sonra iki koalisyon ortağı erken seçim noktasına geldi, diğer partiler de erken seçim noktasında birleşmiş göründüler. Çünkü genellikle, geçmişte olduğu gibi, bir parti erken seçimi isteyince diğerleri de kendilerine halel gelmesin diye bunu istermiş gibi görünürler." 
     
     AB'DE SORUMLULUK KOLLEKTİF OLMALI 

     Çiller'in isteklerinin gündeme gelmesi durumunda 2-3 ay içerisinde erken seçimle ilgili işlemler ve seçim çalışmalarının yanı sıra AB ile ilgili kapsamlı değişikliklerin yapılması gerekeceğini belirten Ecevit, "Eğer herhangi bir şekilde erken seçimde kararlıysa, yapılması aylar sürecek başka çalışmaların istemesinin doğru olmayacağını belirttik" dedi. AB ile ilgili çalışmaların bir parti tarafından öne sürülmesini Çiller gibi kendisinin de doğru bulmadığını kaydeden Başbakan Ecevit, çeşitli bakanlıkların bu konuda yürüttüğü çalışmalara son şeklinin verildiğini bildirdi. Ecevit, "Bu konudaki sorumluluğun bir partiye, bir kişiye ait olamayacağını, bunun kollektif olması gerektiğini belirttim. Seçim sistemi konusunda da bizim katıldığımız, katılmadığımız noktalar var" diye konuştu. 
     
     CİDDİ İSTEK OLURSA ÇEKİLMEYİ SAYGIYLA KARŞILARIM 

     Çiller'in hükümet meşruiyeti kavramını dile getirdiğini aktaran Ecevit, "Meşru bir hükümet olmadığını dile getirdi. 
     Ben bunun doğru olmadığını, seçim isteğinin bizden gelmediğini, koalisyon ortaklarımızdan geldiğini söyledim, hükümetten çekilme noktasına gelinirse yeni sorunlar çıkacağını, belki aylar sürecek bir çalışma gerekeceğini bunun sorumluluğunu alamayacağımızı, çekilme konusunda ciddi bir istek gelirse bunu da saygıyla karşılayacağımızı belirttim" şeklinde konuştu. 
     
     AKP VE HADEP'E DEMOKRASİDEN UZAK TEDBİR OLMAZ 

     Çiller ve kurmaylarının kendisinin AKP ve HADEP konusundaki düşüncelerine de değindiğini, DYP'nin önerdiği değişikliklerin bu konuda yararlı olabileceğini savunduklarını belirten Ecevit, "Çiller, bizim Anayasa değişiklikleri önerilerimizi sordu, ben Anayasa değişikliği düşünmediğimizi, dini istismar yapan ve bölücülüğü destekleyen partiler için demokrasiden uzak tedbirlerin alınmasından uzak olduğumuzu söyledim" diye konuştu. 
     
</TEXT>
</DOC>
