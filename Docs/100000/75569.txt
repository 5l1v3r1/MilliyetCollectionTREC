<DOC>
<DOCNO> 75569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/guncel/gun06.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cennete ilk fidan 
</HEADLINE>
<TEXT>

Akbük’te geçtiğimiz yıl çıkan yangınla büyük zarar gören Halep Çamı ormanı yeniden hayat buluyor 
     YAŞAR ANTER Bodrum DHA 

     Gökova körfezinin cennet köşelerinden Akbük’te geçen yıl çıkan yangında kül olan Türkiye’nin en büyük Halep Çamı ormanı, yeniden hayat buluyor. Orman Bakanı Nami Çağan, milletvekilleri, Hürriyet Gazetesi Genel Yayın Yönetmeni Ertuğrul Özkök ve doğa dostlarının katıldığı törenle, ormana yeniden Halep Çamı Pinus halepensis fidanları dikildi. 
     Muğla’nın Yerkesik Beldesi’ne bağlı Sarnıç köyü sınırları içinde kalan, 14 yıl önce koruma alanı ilan edilen 850 hektarlık ormanın 14 hektarlık bölümü, geçen yıl 21 Ağustos’ta alevlere yenildi. Bölgenin yeniden yeşertilmesi çalışmalarıysa, dün törenle başlatıldı. Orman Bakanı Nami Çağan, DSP Muğla milletvekilleri Tunay Dikmen, Nazif Topaloğlu, DSP İzmir Milletvekili Suat Çağlayan, Orman Genel Müdürü Necati Uyar, Ağaçlandırma Genel Müdürü Erdoğan Özer, Muğla Valisi Hüseyin Aksoy ve Muğla Orman Bölge Müdürü Gürhan İpek, Akyaka iskelesinden bindikleri tur teknesiyle Akbük Koyu’na geldi. 
     
     Özkök’e plaket 
     Orman işçileri ve köylüler tarafından karşılanan Çağan ve beraberindekiler, dikim alanı ilan edilen bölgeye geçti. Burada Çağan, Orman Bakanlığı’nın teşekkür plaketini verdiği Özkök’le birlikte 2 yaşında, 60 santimetre boyundaki ilk fidanı dikti. Çağan, ilk etapta 2 hektarlık alana 1500 fidan dikileceğini söyledi. 
     



 GÜNCEL 
















</TEXT>
</DOC>
