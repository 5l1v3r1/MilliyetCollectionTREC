<DOC>
<DOCNO> 92502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur19.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM İnsan Hakları Komisyonu "Türkiye iyi bir noktaya gidiyor" 
</HEADLINE>
<TEXT>

     TBMM İnsan Haklarını İnceleme Komisyonu Başkanı Hüseyin Akgül, Türkiye'nin insan hakları konusunda iyi bir noktaya doğru gittiğini söyledi. 
     Akgül, TBMM'de düzenlediği basın toplantısında, komisyonun 2 yıllık çalışmalarını değerlendirdi. 
     Kendi başkanlığı döneminde, ''kurumsallaşmaya'' öncelik verdiklerini anlatan Akgül, bu nedenle çeşitli illerde yaptıkları çalışmalarda çok sayıda sorudan oluşan standart formların kullanıldığını kaydetti. 
     Denetimleri ulusal ve uluslararası mevzuata göre yaptıklarını ifade eden Akgül, bugüne kadar 28 toplantıda 28 karar aldıklarını, ayrıca 2 ayrı konuda bilgi aldıklarını belirtti. 
     6 ildeki incelemeleri sırasında, geçmiş yıllarda sadece karakol ve 
     cezaevlerinde yapılan denetimi bu kez huzurevi, çocuk yuvaları ve yetiştirme yurtlarında da gerçekleştirdiklerini ifade eden Akgül, ''Karakol ve gözetim yerlerinde ciddi bir sorunla karşılaşmadık. Cezaevlerinde görüştüğümüz tutuklu ve hükümlüler, ciddi bir sıkıntıları olmadığını bize ilettiler. Cezaevlerinin fiziki durumunda iyileşme olduğu görülürken, telefonla konuşma gibi yeni bazı uygulamalardaki gecikmelerden dolayı tutuklu ve hükümlülerin şikayetleri var'' dedi. Akgül, insan hakları kurulları ile cezaevi izleme kurullarının çalışmalarının ilden ile farklılık gösterdiğini belirterek, bazı kurulların çok iyi çalışmalar yaptığını, ancak bazılarının hiç toplanmadığını kaydetti. Akgül, kurumsallaşma çalışmaları kapsamındaki en büyük yeniliğin hazırlanan web sayfası olduğunu belirterek, siteye yoğun bir ziyaretçi akını olduğunu söyledi. Komisyona posta ve faksın yanı sıra elektronik postayla da başvuru yapılabildiğini kaydeden Akgül, 3. ve 4. yasama yılında 894 başvuru yapıldığını, bunun 764'ünün sonuçlandırıldığını, 130'unun ise incelendiğini vurguladı. Akgül, başvurularda ilk sırayı cezaevleri ile ilgili sorunların aldığını, tutuklu ve hükümlülerin en çok keyfi uygulamalardan yakındıklarını ve bunların iyileştirilmesini talep ettiklerini kaydetti. Akgül, yurtdışında da incelemelerde bulunduklarını belirterek, Batı Trakya'da yaşayan Türk azınlığın sorunlarının, geçmiş yıllarda olduğu gibi son 2 yılda da en çok yer tutuğunu bildirdi. Akgül, bir gazetecinin ''işkence tümüyle bitti mi '' sorusu üzerine, ''Türkiye'de ve Dünya'da işkencenin tümüyle bittiğini söylemek zor, bu mümkün de değil, ama Türkiye insan hakları alanında iyi bir noktaya doğru gidiyor. Önemli olan insan hakları ihlallerini en aza indirmektir. Hedef, bu olmalıdır. Son yıllarda insan hakları eğitimiyle bugünkü noktaya gelinmiştir'' diye konuştu. Güneydoğu'da yaptıkları incelemelerde yöre halkının, ''işkence ve kötü muamelenin bittiğini'' kendilerine ilettiğini anlatan Akgül, ''Bunu biz de gözlemledik'' dedi. Akgül, İstanbul'daki imam hatip liselerindeki türban sorunu nedeniyle oluşturulan altkomisyonun raporunda ''İstanbul Valisi hakkında suç duyurusunda bulunulmasına'' yer verildiğinin hatırlatılarak, bu konuda neler yapıldığının sorulması üzerine, ''Takip ediyoruz, gelişmeler var'' karşılığını verdi. Bu arada, TBMM insan Haklarını İnceleme Komisyonu'nun, 3. ve 4. yasama yılındaki çalışmaları bir kitap haline getirildi. 
     





</TEXT>
</DOC>
