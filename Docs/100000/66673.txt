<DOC>
<DOCNO> 66673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur27.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon Valisi, Yakasenek Belediye Başkanı ile halkı barıştırdı 
</HEADLINE>
<TEXT>

     Vali Özyurt, Sultandağı'na bağlı Yakasenek Beldesi Belediye Başkanı Necati Korkmaz ile beldeye geldi. Belediye Başkanı Korkmaz, DSP'den belediye başkanı seçildiğini belirterek, depremden sonra bölgeye gelen Başbakan Bülent Ecevit'in beldeye uğramadan gittiğini, Cumhurbaşkanı Ahmet Necdet Sezer'in de aynı şekilde beldeye uğramadığını, halkın bu nedenle kendisine tepki gösterdiğini söyledi. 
     Korkmaz, ''Vatandaşlarım sen iktidarın büyük ortağı olan partidensin başbakan da cumhurbaşkanı da beldemize gelmeden gitti diyerek bana saldırdılar'' diye konuştu. 
     Özyurt daha sonra, vatandaşlarla belediye başkanını barıştırdı. 
     Vali Özyurt, burada yaptığı konuşmada, 3 Şubat'ta meydana gelen depremde il merkezi Çay, Çobanlar, Sultandağı, Bolvadin ve Şuhut ilçe merkezleriyle 40 belde ve 98 köydeki 420 bin 566 nüfusun yaşadığı geniş bir alanın etkilendiğini bildirdi. 
     Özyurt, Kızılay Genel Başkan Vekili Fadıl Ünver'in ''Afyon'a çok yardım gitti, dağıtım başarısız'' şeklindeki sözlerinin gazetelerde yayınlandığını da belirterek, şu değerlendirmeyi yaptı 
     ''Depremin 5. gün akşamına kadar 14 bin 966 adet çadır gelmiş ve gelen çadırların hapsi dağıtılmıştır. Çadırlar sadece evi yıkılanlara verilmemektedir. Bölgede hala devam eden artçı depremler nedeniyle evlerine giremeyen yurttaşlarımız da gözönüne alınarak 20 bin çadır talebinde bulunulmuştur. Afet bölgesine ulaşan her türlü yardım malzemesi çadır dahil olmak üzere kriz merkezlerimiz aracılığıyla dağıtılmaktadır. 
     Çadır dağıtımının Kızılay'a ait bir görev olmadığını bilecek tecrübeye sahip bir yöneticiyim. Ayrıca bugüne kadar Kızılay tarafından gönderilen ve tamamı afetzedelere dağıtılan katalitik soba sayısı 6 bin adettir. Çadır ve katalitik soba gönderme imkanları yoksa veya gönderilmek istenmiyorsa bunun açık ve net bir şekilde ortaya konulması gerekir. Bu kriz ortamında polemik yapmaya gerek yoktur. 
     Halen 3 bin 500 adet çadır, 5 bin 400 katalitik soba 5 bin battaniye ve gıda maddesine ihtiyaç vardır.'' 
     






</TEXT>
</DOC>
