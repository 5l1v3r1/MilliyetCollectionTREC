<DOC>
<DOCNO> 62901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/yasam/yas05.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çift dikiş katliamı 
</HEADLINE>
<TEXT>

Amerika'da yine dehşet.. Hukuk okuyan 43 yaşındaki Nijeryalı öğrenci, ikinci kez çakıp’ okuldan atılınca, dekanı, bir profesörü ve arkadaşını öldürdü.. 
     DIŞ HABERLER SERVİSİ 

     Dünyayı sarsan New York'taki 11 Eylül saldırılarının ardından şoka giren Amerika Birleşik Devletleri ahalisi, bir kez daha gözünü içerideki düşmana, yani genellikle öğrencilerin başrolde olduğu yerel şiddete dikti. 
     New York'ta üç gün önce 'kız yüzünden' silahla okul basan öğrenci ve babasını öldüren 13 yaşındaki çocuğun ardından, dün de Virginia eyaleti bir 'okul' katliamına sahne oldu. Virginia'nın Grundy kentinde, notlarını beğenmeyen 'hayil yaşlı' bir hukuk öğrencisi, okuduğu özel Appalachian Hukuk Fakültesi'ni bastı. Yarı otomatik 38'lik tabancasıyla terör estiren Peter Odighizuma isimli 43 yaşındaki Nijeryalı öğrenci, geçen yıl sınıfta kalmış ve bu yıl bir şans daha verilmişti. Ancak Peter bu yıl da başarılı olamayınca, önceki gün okuldan atıldı. Duruma fena halde içerleyen Peter da, bir tabanca bulup okula döndü. 
     
     Öğrenciler derdest etti 
     Büyük bir öfkeyle okuluna dalan Odighizuma önce dekan Anthony Sukin'i, ardından odaya giren bir profesörü kurşun yağmuruna tuttu. 
     Öfkesi dinmeyen Odighizuma ardından avluya indi ve neler olduğunu anlamaya çalışan öğrencilerin üzerine ateş açtı. Burada da bir öğrenciyi öldüren, üçünü de ağır yaralayan Nijeryalı çılgın, diğer öğrencilerin üzerine atlamasıyla yakalanabildi ve polise teslim edildi. Cezaevine konulan Odighizuma'nın bütün derslere devam etmesine rağmen, sınıfta kimseyle konuşmadığı öğrenildi. Odighizuma ile aynı sınıfta okuyan diğer öğrenciler de, onun böyle bir şey yapmasına çok şaşırdıklarını söyledi. 
     



 YAŞAM 





















</TEXT>
</DOC>
