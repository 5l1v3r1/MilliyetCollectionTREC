<DOC>
<DOCNO> 85990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/ekonomi/eko11.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İcra iflasta yeni düzen 
</HEADLINE>
<TEXT>

     ANKARA Milliyet 

     Adalet Bakanı Hikmet Sami Türk, icra ve iflasların hızlandırılacağını, bu yolla yaşayabilecek şirketlerin hem kurtarılabileceğini, hem de yeniden yapılandırılabileceğini söyledi. 
     
     2003’e yetişecek 
     İcra İflas Kanunu’ndaki İİK bu amaca yönelik değişikliğin en geç 2003 başında yasalaştırılacağını açıklayan Türk, dün görüştüğü IMF heyetiyle bu konunun ele alındığını söyledi. Değişiklikle, tasfiye ve icra sürecinin hızlandırılacağını ve şirketlerin alacak tahsilinin kolaylaşacağını vurgulayan Türk, bunun krizde alacaklarını tahsil edemediği için zora düşen birçok şirketin kendini kurtarmasını sağlayacağını ifade etti. Türk, "İşletmelerin, mali güçlüklere rağmen, alacaklılarla görüşerek, borçlarını yeniden yapılandırarak, sermaye koyularak güçlendirilmesi mümkündür" dedi. Devletin de bu süreçte şirketlere yardımcı olması gerektiğini belirten Türk, yapılacak değişiklikle bir takım vergi kolaylıkları getirilebileceğini açıkladı. 
     



 EKONOMİ 


















</TEXT>
</DOC>
