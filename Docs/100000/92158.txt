<DOC>
<DOCNO> 92158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/yazar/cem.html </URL>
<DATE> 2002/06/26/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Milli Takımımıza teşekkür borçluyuz 
</HEADLINE>
<TEXT>

     Bugün hepimiz bireysel ve toplumsal sorunlarımızı bir kenara bırakıp, milli maç heyecanına odaklanacağız. 
     Futbol meraklısı olduğum söylenemez. Takımına fanatik derecede bağlı olan erkek kardeşimin dediğine göre ilkokula kadar bir takım tutuyor, daha sonra da çok sevdiğim dedemin takımı diye başka bir takıma yöneliyorum. Ligdeki sıralamalardan da çoğu kez bihaber olduğum doğrudur. 
     Peki neden birdenbire, fanatik olmasa bile, azimli bir futbol taraftarı oldum 
     Dün gazetelerde yer alan bir habere göre, Eylül adlı lise öğrencisi, Senegal maçının ona ülkesini sevmeyi öğrettiğini söylemiş. Amaçlarından birinin yurtdışında okumak ve belki de hiç dönmemek olduğunu da belirten Eylül’ün bu görüşü ilginç. Bu derecede bir dönüşümü hissetmesek de, genç kızın duygularını bir seviyede sanırım çoğumuz paylaşıyoruz. 
     Herkes yaşadığı ülkeyle gurur duymak ister. İnsanıyla, insanının başarılarıyla övünmek ister. Çünkü bu başarıları gördükçe, kendine de aynı fırsatların açık olduğunu hisseder. Gelecekle ilgili içinde bir umut taşır. Başarı sporda, edebiyatta, siyasette, müzikte, iş dünyasında, kısaca toplumun her alanında olabilir. Yeter ki, ona giden yollar açık olsun. 
     Galatasaray 2000 yılında UEFA şampiyonu olduğunda Dünya Ligi’ adlı bir yazım yayımlanmıştı. Galatasaray taraftarı olmasam da bir Türk takımının bu denli başarılı olması, beni müthiş gururlandırmıştı. Bu yazıda sporcularımız dünya ligini yakaladı, diğer alanlara bu neden yapılamasın’ anafikrini işlemiştim. 
     İşte Türkiye’nin geçtiği bu kritik dönemeçte, üstelik de Milli Takım seviyesinde, aynı duyguların kat kat güçlüsünü yaşamaktayız. Hepimizin gurur duymaya, neşelenmeye ve yarına güvenle bakmaya ihtiyacı var. Toplumun gerçek kahramanlara ihtiyacı var. Futbol Milli Takımımız işte bu boşluğu dolduruyor. Onlar hepimizin kahramanı, hepimizin umudu oluyor. Ülkenin zor günlerinde, belirsizliğin dayanılamayacak noktalara geldiği bugünlerde, tüm Türkiye tek yürek olarak atıyor. Biz bunu diğer problemlerimiz karşısında harekete geçiremesek de, aslında bu birliktelik genelde zor günlerde yakalanan bir uyumdan gelir. Ortak bir düşmana karşı vatan korunurken Kurtuluş Savaşı’nda olduğu gibi. 
     
     Ders çıkarmalıyız 
     Aslında bu uyumu barış zamanında ve ülkenin sorunlarının üstesinden gelme aşamasında hissedebilmek de çok önemli. 
     Belki de toplum olarak Dünya Kupası’ndan bu dersi çıkarmalıyız. Birleşmenin ayrılmaktan daha zor ancak daha anlamlı olduğu dersini... 
     Brezilya zorlu bir rakip. Ümidimiz galip taraf olmak. Yine de, yensek de yenilsek de, bize bu gururu yaşatan millilerimiz önünde selam durmaya değer. Onların Senegal sonrasında tribünlere verdiği selamı biz de onlara gönderelim. Bize kaybettiğimiz önemli bazı değerlerimizi hatırlattılar - çalışmanın, ümit etmenin, başarmanın doyulmaz zevkini yaşattılar. 
     Teşekkürler Milli Takım. 
     
     







Brezilya karşısında 


Dananın kuyruğu 


Ambargo kime 


Bu takıma kupa yakışır 


Milli Takımımıza teşekkür borçluyuz 


Bekle Almanya, Türkiye geliyor 


Gülen gözyaşları... 


Türkiye’nin örnek kurumu TEV 


Brezilya mı önce çökecek, Türkiye mi 


Eleştirinin yararı ve futbol 


Gölge etme, başka ihsan istemem 


Futbol topunun peşinde koştururken 


Fransa "B takımı"ndan Brezilya karşısına... 


Yeni bir edebi tür doğuyor Patrona ihanet 


Boş ev 


Futboldaki başarıyı ekonomiye taşımak zorundayız 


</TEXT>
</DOC>
