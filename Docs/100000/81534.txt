<DOC>
<DOCNO> 81534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur29.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mayıs yurtta da olaysız geçti... 
</HEADLINE>
<TEXT>

     Sendikalar, bazı siyasi partiler ile diğer demokratik kitle örgütleri tarafından düzenlenen, ''1 Mayıs İşçi Bayramı'' kutlamaları, yurtta olaysız yapılıyor. 
     Gaziantep'te, Türk-İş, Hak-İş, KESK, Memur-Sen, Türkiye İşçi Emekçileri Derneği, İP, DİSK, HADEP, ÖDP ve EMEP teşkilatlarınca düzenlenen kutlamalar, İstasyon Meydanı'nda yapıldı. 
     Sendika ve siyasi parti temsilcileri yaptıkları konuşmalarda, 1 Mayıs kutlamalarının tarihine ve sürecine ilişkin bilgiler verdiler. 
     Sıkı güvenlik önlemlerinin alındığı alanda toplananlar, miting sonrasında olaysız dağıldılar. 
     Kilis'te ise bazı sendikaların il temsilcilikleri, 1 Mayıs dolayısı ile ortak açıklama yaptılar. 
     Açıklamada, 1 Mayıs ile ilgili görüşlerin yanı sıra, İsrail'in Filistin'deki uygulamalarını eleştiren görüşler de yer aldı. 
     
     GÖLCÜK'TEKİ TERSANE İŞÇİLERİNİN KUTLAMALARI 
     Gölcük'teki Tersane Komutanlığı'nda çalışan işçiler de öğle tatilinde Tersane kapısında toplanarak, hükümet aleyhine sloganlar atıp, Mareşal Fevzi Çakmak Caddesi'nden Anıtpark'a yürüdüler. 
     Şube Başkanı Abdullah Erol, Anıtpark'ta toplanan işçilere hitaben yaptığı konuşmada, hükümetin ekonomik politikalarını eleştirdi. 
     İşçi sendikaları konfederasyonu başkanlarının da işçilerin haklarını yeterince savunmadığını öne süren Erol, şöyle dedi 
     ''Üç beş kuruşluk menfaat için çalışanların haklarını işverenlere peşkeş çekenlere yazıklar olsun. Bir de medyaya çıkıp biz işverenle hükümetle anlaştık diyorlar.'' Konuşmanın ardından davul zurna eşliğinde halay çeken işçiler, olaysız şekilde dağıldılar. 
     
     AYDIN'DA KUTLAMALAR 
     Aydın'da İşçi Partisi İP Aydın örgütü tarafından Atatürk Meydanı'nda düzenlenen toplantıda konuşan İP Aydın İl Başkanı Harun Bülbül, hükümetin icraatlarında başarısız olduğunu, acilen istifa ederek erken seçime gitmesi gerektiğini savundu. 
     İP İl Başkanı Harun Bülbül, 1 Mayıs'ın, milli bayram olarak kutlanmasını istediklerini söyledi. 
     Öte yandan Aydın Valiliği'nin, İP'nin Zafer Meydanı'ndan yürüyüş başlatma istemini kabul etmediği öğrenildi. 
     Aydın'daki 1 Mayıs kutlama toplantısı, katılanların halay çekmesiyle olaysız sona erdi. 
     
     ADIYAMAN'DA 1 MAYIS 
     Adıyaman'da, 1 Mayıs dolayısıyla Türk-İş, Hak-İş, DİSK, KESK, EMEP, HADEP, ÖDP temsilcilikleri tarafından organize edilen mitinge katılanlar, Hürriyet Meydanı'nda toplandılar. 
     AK Parti İl Başkanlığı'nın da katıldığı miting, sendika ve siyasi parti temsilcilerinin alanda toplananlara hitaben yaptıkları konuşmalardan sonra sona erdi. 
     Geniş güvenlik önlemlerinin alındığı alanda toplananlar, miting sonrasında olaysız dağıldılar. 
     





</TEXT>
</DOC>
