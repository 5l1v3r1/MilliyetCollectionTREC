<DOC>
<DOCNO> 69504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/guncel/gun04.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Şalvarspor 
</HEADLINE>
<TEXT>

Güney Yayla Köyü’nün kızları, işleri bitince şalvar ve başörtüsünden ibaret olan formalarıyla köy meydanına koşup hemen maça başlıyor 
     MUSTAFA ARSLAN DHA 

     Burdur’a 20 kilometre uzaklıktaki 450 nüfuslu Güney Yayla Köyü’nün kızları, radikal bir adım atıp bir futbol takımı kurdu. Başörtüleri ve şalvarlarıyla top peşinde koşturan kadın futbolcuların tek şik yeti kendilerine rakip bulamamak. 
     Komşu köylerdeki hemcinslerini takım kurmaya çağıran şalvarlı futbolcular, işlerinden artan vakitlerde bir araya gelerek antrenman yapıyor. Köy muhtarı Vedat Tokat ise onlara hakemlik yapıyor. 
     
     Erkekler destekliyor 
     Takımın kurulmasını teşvik eden olay, 1984’te köy erkeklerinden oluşan takımın amatör kümede şampiyon olması. Önce, taraftar olarak futbola ilgi duyan köylü kadınlar, sonra aralarında 6’şarlık takım kurup maç yapmaya başlamışlar. İşin ilginci, erkekler bugüne kadar eşlerinin futbol oynamasına karşı çıkmamış, tam tersine destek vermiş. Takıma son destek ise Burdur Vali Yardımcısı Cengiz Yücedağ’dan geldi. Şehit ailelerini ziyaret için bayramda köye gelen Yücedağ, etrafını çeviren kadınlar, kendisine "Futbol topumuz patlak. Yeni bir top istiyoruz" deyince hemen yeni bir top aldırdı. Yücedağ, "Onları bu medeni cesaretlerinden dolayı kutluyorum. Genç kızların bunu bir tutku haline dönüştürmeleri, yöresel giysileri ile futbol oynamalarının Türkiye’de örneği yok" dedi. 
     



 GÜNCEL 


















</TEXT>
</DOC>
