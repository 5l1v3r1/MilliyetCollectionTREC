<DOC>
<DOCNO> 88481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun03.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney "Irak'a kararlı bir yanıt gerek" 
</HEADLINE>
<TEXT>

     ABD Başkan Yardımcısı Dick Cheney, kitle imha silahları üretme çabasındaki Irak'ın tehdidinin giderek büyüdüğünü ve bu durumun, "kararlı bir yanıt" gerektirdiğini söyledi. 
     Cheney, 11 Eylül terör saldırılarının mimarı El Kaide gibi terörist grupların, kitle imha silahları üreten ülkelerle bağlantı kurabileceğine ve teröristlere bu silahları Amerika'ya karşı kullanma olanağı sağlayabileceğine dair endişelerini de dile getirdi. 
     Cheney, "Örneğin Irak lideri Saddam Hüseyin'in durumuna bakarsak, bu ölümcül güçleri ele geçirme çabasındaki bir diktatör görüyoruz. Saddam aynı zamanda, kitle imha silahlarını kullanmaya niyetli olduğunu göstermiş birisi. ABD ve ABD'nin savunduğu her şeyden nefret eden bir rejimin, hiçbir zaman ABD'yi kitle imha silahlarıyla yok etme tehdidinde bulunmasına izin verilmemeli" diye konuştu. 
     Dick Cheney, "Dünyada güvenliğe giden tek yolun artık sadece eylemden geçtiğini ve ABD'nin de eyleme geçeceğini" söyledi. 
     





</TEXT>
</DOC>
