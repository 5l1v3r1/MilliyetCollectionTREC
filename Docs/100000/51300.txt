<DOC>
<DOCNO> 51300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/soneko12.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsazedelere ümit ışığı... 
</HEADLINE>
<TEXT>

     İhlas Gayrimenkul Yatırım Ortaklığı A.Ş. hisselerinin yaklaşık 9 ay aradan sonra yarın tahtasının açılacak olması ve işlem sıraları kapalı diğer 19 şirketten de son durumlarını gösteren bilgi formu istenmesi, binlerce borsazede için umut ışığı oldu. 
     Borsa Yönetim Kurulu'nun, 12 Şubat 2001 tarihinden itibaren hisse senetleri işleme kapalı olan İhlas GYO'da borsa uzmanlarınca yapılan incelemeler neticesinde, şirketten istenen açıklamaların Borsa'ya ulaştırılması üzerine hisse senetlerinin Ulusal Pazar'daki işlem sırasının açılması kararı, yüzde 49'u halka açık şirketin 8 bin 813 yatırımcısını yakından ilgilendiriyor. 
     İşlem sıraları kapalı 19 şirketten de yeniden açılma hususunu değerlendirebilmek için kamuyu aydınlatma bilgi formu istenmesi, bu şirketlerin 220 bin 356 yatırımcısını ümitlendirdi. 
     Öte yandan, Tasfiye Halindeki İhlas Finans Kurumu'nun borsa kotundan ve pazarlarından çıkarılması kararından da yüzde 37'si halka açık bu şirketin 18 bin 569 yatırımcısı olumsuz etkilenecek. 
     -DEĞERLENDİRME- Borsa Yatırımcıları Derneği Başkanı Ali Bahçuvan, İhlas GYO'nun tahtasının açılması ve Fon'a devredilen bankalar ile ilişkisi olan İhlas Holding, İhlas Ev Aletleri, Nergis Holding, Polylen Sentetik İplik, Sifaş Sentetik İplik, Facto Finans, İktisat Finansal Kiralama, Emek Sigorta, Medya Holding, Sabah Yayıncılık, Sabah Pazarlama, EGS Holding, EGS Dış Ticaret, EGS Egeser, EGS GYO ve EGS Leasing ile Enerji ve Tabii Kaynaklar Bakanlığı'yla davaları süren Aktaş Elektrik, Çukurova Elektrik ve Kepez Elektrik'e bilgi formu gönderilmesi kararını ''sevindirici'' olarak niteledi. 
     Ali Bahçuvan, 2 seneye yakın hiçbir bilgi edinemeden tahtasının açılmasını bekleyen yatırımcılar bulunduğuna işaret ederek, ''En azından şirketlerinin ne durumda olduklarını görecekler. Tahtaların tekrar işleme açılması lazım'' dedi. 
     Söz konusu hisselerle ilgili olarak açtıkları davalar bulunduğunu dile getiren Bahçuvan, şirket tahtalarının kapatılmasına karşı olduklarını, taşıdığı durumun özelliğine göre gözaltı pazarı gibi değişik pazarlara alınmasını savunduklarını belirtti. 
     Bahçuvan, ''Şirket iflas etmiş dahi olsa, hisselerin tasfiye değeri olarak bir değer taşıdığını düşünüyoruz. Yatırımcı, şeffaf, net bilançolara bakarak kararını vermek durumdadır'' dedi. 
     






</TEXT>
</DOC>
