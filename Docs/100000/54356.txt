<DOC>
<DOCNO> 54356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/soneko08.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kredisi de Dünya Bankası'nın kredisine bağlı 
</HEADLINE>
<TEXT>

     Japon Uluslararası İşbirliği Bankası'nın JBIC yaklaşık 1.5 milyar dolarlık kredisi 2.22 katrilyon lira , Dünya Bankası'nın Programlanmış Mali Sektör Uyum Kredisi'nin PSFSAL2 onaylanmasını bekliyor. 
     Edinilen bilgiye göre, Japonya'nın, en büyük dış yardım sağlayan resmi kuruluşu olan JBIC, Dünya Bankası'nın, Aralık ayında Türkiye'ye vermesi gereken 1.3 milyar dolarlık Programlanmış Mali Sektör Uyum Kredisi'nin onaylanmasına paralel olarak hareket ediyor. 
     Dünya Bankası'nın, 1.3 milyar dolarlık krediyi serbest bırakmasının ardından, co-finansman kredisi çerçevesinde banka ile paralel hareket eden JBIC'nin de 1.5 milyar dolarlık krediyi toplu olarak ya da kredi dilimleri halinde serbest bırakması bekleniyor. 
     JBIC uzmanlarının, gelecek yıl başında Türkiye'ye gelerek, mali sektör konusundaki gelişmeleri inceleyecekleri ifade ediliyor. 
     Yetkililer, 1.3 milyar dolarlık Dünya Bankası kredisiyle ilgili çalışmaların devam ettiğini ifade ederek, ''Türkiye ve Dünya Bankası'nın karşılıklı olarak yapması gereken hazırlıklarda ortaya çıkan gecikmeden dolayı, Şubat ayının başında kredinin Türkiye'ye gelebileceğini'' ifade ediyorlar. 
     






</TEXT>
</DOC>
