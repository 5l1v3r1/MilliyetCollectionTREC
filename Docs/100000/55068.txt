<DOC>
<DOCNO> 55068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sonspo04.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe de Beşiktaş da gol sorunu yaşamıyor 
</HEADLINE>
<TEXT>

     Birinci Süper Futbol Ligi'nde Fenerbahçe ile Beşiktaş arasında yarın yapılacak derbi maç öncesi her iki takım da gol sorunu yaşamıyor. 
     Ligde yaptığı son 7 maçı da kazanarak, başarılı bir performans sergileyen Fenerbahçe, kalesini de son maçlarda adeta rakip forvetlere kapadı. 
     Yaptığı son 3 lig maçında kalesinde gol görmeyen sarı-lacivertli ekip, son golü 10. haftada deplasmanda Malatyaspor'u 3-1 yendiği karşılaşmanın 52. dakikasında Fazlı'nın ayağından penaltıdan yedi. 
     Gaziantepspor ve Gençlerbirliği'ni 2-0, Göztepe'yi de 5-0 mağlup eden Fenerbahçe'de, kaleci Rüştü, ligde tam 308 dakikadır kalesinde gol görmüyor. 
     Sarı-lacivertli ekip, ligde bu sezon şimdiye kadar yaptığı 13 maçın sadece 2'sinde gol atamazken, kalesini ise 5 maçta rakip forvetlere kapattı. Toplam 30 gol atıp, 12 gol yiyen Fenerbahçe, İstanbulspor ve Galatasaray filelerini havalandıramazken, Samsunspor, Yimpaş Yozgatspor, Gaziantepspor, Gençlerbirliği ve Göztepe maçlarında da kalesinde gol görmedi. 
     Beşiktaş ise yaptığı 13 lig maçından sadece birinde rakiplerine gol atamadı, yine sadece birinde kalesinde gol görmeyerek, oldukça ilginç bir tablo sergiledi. 
     İstanbulspor'a 1-0 yenildiği maçta gol yollarında suskun kalan siyah-beyazlılar, Diyarbakırspor'u 4-0 yendiği maçta da bu sezon şimdiye kadarki gol yemediği tek maçı tamamladı. 
     Toplam 33 gol atıp, 21 gol yiyen Beşiktaş, 3 maçtır galip geliyor. Ligde son 8 maçını gol atmadan geçirmeyen Beşiktaş, 10 maçtır da gol yemeden karşılaşma tamamlamıyor. 
     






</TEXT>
</DOC>
