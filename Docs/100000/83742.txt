<DOC>
<DOCNO> 83742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/soneko21.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince "İstanbul Yaklaşımı'nın hayata geçeceğine inanıyorum" 
</HEADLINE>
<TEXT>

     İş Bankası Genel Müdürü Ersin Özince, ödeme güçlüğü içindeki firmaların borçlarının yeniden yapılandırılmasını öngören İstanbul Yaklaşımı'nın, hayata geçeceğine inandığını bildirdi. 
     Özince, ''biz öteden beri iyi niyetli olan, borcunu ödemeye hem niyeti hem de kapasitesi olan firmalara toleransla yaklaşmışızdır'' dedi. 
     Genel Müdür Özince, Ankara Ticaret Odası ATO ile Banka arasında Ankara'daki tüccara kullandırılmak üzere hazırlanan ''özel kredi protokolü''nün imza töreninde, gazecilerin sorularını yanıtladı. 
     Özince bir gazetecinin, ''İstanbul Yaklaşımı'nın yılan hikayesine döndüğünü ve hayata geçip geçmeyeceğine inanıp inanmadığını'' sorması üzerine, şunları söyledi 
     ''Olabilir, ben hayata geçeceğine mutlaka inanıyorum. Bizim yıllardır Türkiye İş Bankası özelinde yaptığımız budur. Biz ülke ekonomisine, özellikle fon yaratabilecek tarzda yararlı olan bacayı söndürmemeye çalışırız. Tabi imkan olması kaydıyla. İmkan olması, firmaların mutlaka bankacılık normlarına uyan bir tarzda ihtiyaçlarına cevap verebileceğimiz gerçeğini de değiştirmez. Alacaklıların amacı, verdikleri parayı emanet bir paradır o tasarruf sahibinin parasıdır mutlaka ve mutlaka geliri ile beraber geri alıp esas sahibine geri iade etmektir. 
     Dolayısıyla biz verdiğimiz krediyi zarar yazmamakla işin bittiğini hiçbir zaman düşünmeyiz. Biz öteden beri iyi niyetli olan, borcunu ödemeye hem niyeti hem de kapasitesi olan firmalara toleransla yaklaşmışısızdır.'' Yalnızca İş Bankası'nın değil, birçok köklü bankanın bu şekilde hareket ettiğini, bundan sonra da bunun genel bir mutabakat olsa da olmasa da bunun kendilerinin işi olduğunu ifade eden Özince, ''Yani haklı olanı da, imkanlarımız nispetinde tedavi imkanı varsa tedavi etmeye çalışırız'' diye konuştu. 
     İstanbul Yaklaşımı ile ilgili, Bankalar Birliği ve BDDK'da bu yönde görüşler olduğunu bildiği için hayata geçeceğini düşündüğünü ifade eden Özince, ''Biz kuruluş olarak, bu konuda azami olumlu katkıyı yapıyoruz, yapmaya da devam edeceğiz'' dedi. 
     İstanbul Yaklaşımı'nın hayata geçirilmesinde ''geç kalınıp kalınılmadığının'' sorulması üzerine de, kendisinin neyin geç neyin erken olduğunu söyleyebilecek durumda olmadığını, çünkü bu konuda çok fazla taraf bulunduğunu anlatan Özince, devamla şöyle dedi 
     ''Şurası muhakkak ki bütün konuşulanlar açısından, zor ve çalkantılı bir dönem yaşandı. Bankacılık mevzuatında arka arkaya önemli değişiklikler yapıldı. Yani burada tereddüt duyanların tereddütlerini de ben çok abartmıyorum, yanlış bulmuyorum. Çünkü sağlam yapılması lazım bu tür işlerin. Yalnız şu anda hiç bir kaygım yok. İtibar sahibi müesseseleri, biz zaten mümkün olduğunca borçluyu imkanlarımızla tolere etmeye çalışıyoruz. Tabii daha erken yetiştirebilsek daha iyi olurdu. Ama geç-erken bunlar izafi sorunlar. 
     Bence bugün daha fazla uzamazsa iyi olur. Herkes de bu kanaattedir.'' 
     





</TEXT>
</DOC>
