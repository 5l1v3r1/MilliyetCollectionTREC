<DOC>
<DOCNO> 62265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur24.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Suud Elçi Ecyad Kalesi'nin yıkılmasını böyle savundu 
</HEADLINE>
<TEXT>

     Suudi Arabistan'ın Ankara Büyükelçisi Muhammed El Bassam, ''Ecyad Kalesi'nin aslına uygun olarak başka bir yerde inşa edileceğini'' söyledi. 
     El Bassam, düzenlediği basın toplantısında, bir gazetecinin sorusu üzerine, ''ülkesinin, Türk kardeşlerinin Ecyad Kalesi'ne ilişkin duygularını takdirle karşıladığını'' belirtti. 
     Türkiye ile iyi ilişkilerinin yüzyıllara dayandığını ve bu ilişkileri daha da geliştirme konusunda titiz davrandıklarını belirten El Bassam, konuşmasını şöyle sürdürdü 
     ''Kale konusu Suudi Arabistan Krallığı'nı ilgilendiren bir iç meseledir. Medyanın anlamsız saldırıları benim için de sürpriz oldu. 
     Türkiye'nin dost ve kardeş bir ülkesi olan Suudi Arabistan'a karşı bu medya saldırısı gerçeklere dayanmıyor. Kalenin yıkılması konusu, bu gerçeklerden uzaktır.'' Hac görevlerini yerine getiren insanların rahat etmesi için Suudi Arabistan Krallığı hükümetinin Ecyad Kalesi'ni başka bir yere taşıma kararı aldığını belirten El Bassam, ''Her yıl yaklaşık 3 milyon kişi bu bölgede Hac görevini yerine getirmeye çalışıyor ve bu sayı da artmaya müsait'' diye konuştu. 
     Hükümetlerinin ''uzun ve sağlam'' bir etüt yaptıktan sonra kaleyi uygun bir yere taşıma kararı aldığını söyleyen El Bassam, ''Suudi Arabistan hükümeti kaleyi koruma konusunda çok titiz davrandı. Onu aslına uygun şekilde yeniden inşa etmeyi kararlaştırdık'' dedi. 
     Tarihi eserlerin taşınması konusunun ülkelerin kendi kararı olduğunu ifade eden El Bassam, daha sonra şunları kaydetti 
     ''Suudi Arabistan Krallığı egemen bir ülkedir. Egemenliğini korumaktadır ve uygun gördüğünü yapar. Sadece Suudi Arabistan vatandaşları için değil, tüm Müslümanlar için doğru olanı yapmaktan çekinmez. Medyanın kullandığı dil çok ayıp. Tüm bunlar bir propaganda. 
     İki ülkenin çıkarlarına hizmet etmiyor.'' Medyayı kale konusunda aceleci davranmakla suçlayan El Bassam, ''Medyayı kişisel çıkarlar için kullanmak fayda etmez'' dedi. 
     El Bassam, ''kişisel çıkarlardan neyi kastediyorsunuz '' sorusuna, ''Bunu yazanlara sormalısınız. Ben bilemem'' yanıtını verdi. 
     Ecyad Kalesi'nin yaklaşık 200 yıllık bir kale olduğunu, çamur ve taştan yapılan kalenin o dönemde hırsızlara ve çetelere karşı inşa edildiğini kaydeden El Bassam, ''Bu kale sadece 200 yıllık bir kale. 
     Zeugma vadisindeki eserler çok daha tarihi eserlerdi. Türk hükümeti burada kendi halkının menfaatini düşünürek baraj inşaatını sürdürdü'' dedi. 
     El Bassam, daha sonra gazetecilere dönerek, ''Kişisel merakımdan soruyorum, Sinop Kalesi ne durumda Bir de İznik'teki tarihi eserler ne durumda '' sorularını sordu. 
     






</TEXT>
</DOC>
