<DOC>
<DOCNO> 84609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo23.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, bugün Erman ve Ümit ile görüştü 
</HEADLINE>
<TEXT>

     Transfer çalışmalarını sürdüren Beşiktaş'ta, kulüp asbaşkanı Yıldırım Demirören ve futbol takımı menajeri Sinan Engin, sözleşmesi bu sezon sona eren Erman ve Ümit ile görüştü. 
     Fulya Tesisleri'nde gerçekleşen görüşme sonrası açıklama yapan asbaşkan Demirören, iki futbolcuyla yarın tekrar görüşeceklerini belirterek, ''Erman ve Ümit ile görüştük. Kendileri Beşiktaş'ta kalmak istediklerini söylediler. Yarın tekrar görüşeceğiz. İmzalarlar büyük bir ihtimalle. Biz tüm oyuncularımızı kampa götüreceğiz. Hocamız bütün futbolcuları görmek istiyor. Bu konuda hocamızın vereceği karara göre hareket edeceğiz. İstemediği futbolcular ya serbest bırakılır ya da kiralık gider'' dedi. 
     Futbolculardan Erman açıklama yapmazken, Ümit ise şartları konuşmadıklarını kaydederek, ''Hocamız bizi görmek istiyormuş. 
     Kalmamızı istediler. Yarın tekrar görüşüp imzalarız'' diye konuştu. 
     Bu arada, Fulya Tesisleri'ne gelen menajerler Miranda ve Ayhan Yeşilbaş, Sinan Engin ile bir süre görüştü. Yeşilbaş, transferi düşünülen bazı futbolcular için görüştüklerini, fakat isim vermek istemediğini belirtirken, Brezilyalı Valdson ile siyah-beyazlı kulübün ilgilendiğini söyledi. 
     Öte yandan, menajerlerin görüşme yaptığı futbolcular hakkında, önümüzdeki günlerde Romanya'dan dönecek olan teknik direktör Mircea Lucescu'nun karar vereceği öğrenildi. 
     





</TEXT>
</DOC>
