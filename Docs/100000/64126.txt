<DOC>
<DOCNO> 64126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/yazar/zbirand.html </URL>
<DATE> 2002/01/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kürtçe kampanyasında tuzağa düşüyoruz 
</HEADLINE>
<TEXT>

     Kürt kökenli gençler bir süredir, çeşitli üniversitelerde bir kampanya sürdürüyorlar. Bunun bir merkezden ve koordineli şekilde yönlendirildiği açıkça belli. Bu konuda hiçbir kuşku yok. 
     İstedikleri, son Anayasa değişikliğinden 26'ncı madde yararlanarak, Kürtçe'nin seçmeli dil olarak kabul edilmesi ve öğretilmesi. Son derece dikkatli yazılmış bir metin. Üniversitelerdeki derslerin Kürtçe okunması talep edilmiyor. Kürtçe'nin, İngilizce veya Almanca gibi seçmeli dil olması üstünde duruluyor. 
     Kürtçe konuşma yasağı zaten 1987 yılında kaldırılmıştı. Anayasa'daki son değişiklikle de Kürtçe'nin anadil eğitimi hariç öğretimine kapı açılmıştı. Bunun özel dershanelerde mi, yoksa devlet üniversitelerinde mi verilebileceği ise açık bırakılmıştı. Şu anda, Kürtçe sadece RTÜK çerçevesinde yasaklı. Türkiye bu yasayı da değiştireceğini AB'ye bildirdi. 
     Medyanın en tutucu kalemleri dahi Kürtçe öğretimin özel dershanelerde serbest bırakılması konusunda görüş birliği içindeler. Yani, bu konuda toplumun önemli bir bölümünde görüş birliği var. 
     Ben burada Kürtçe'nin ne şekilde serbest bırakılması gerektiğini tartışmak istemiyorum. Dilekçe veren gençlere karşı devletin tutumuna dikkat çekmek istiyorum. 
     
Gereksiz ve büyük bir hata işleniyor      Başta da söylediğim gibi, bunun siyasi bir kampanya olduğundan ve bir merkezden yönetildiğinden hiç kimsenin kuşkusu yok. Ancak ortada bir de Anayasa'ya uygun bir yaklaşım var. 
     Kürt kökenli gençlerin verdikleri dilekçelerden bazılarını gördüm. Anayasa'ya aykırı hiç bir söz yok. Sadece, seçmeli ders olarak Kürtçe öğretim sağlanması isteniyor, o kadar. 
     Şimdi "dilekçe vermenin" suç olup olmadığına bakalım. 
     Anayasa'da yapılan son 3 Ekim değişiklikle birlikte, 74’üncü madde çok açık 
     "... Vatandaşlar, kendileriyle veya kamuyla ilgili dilek ve şikayetleri hakkında yetkili makamlara ve TBMM'ye yazı ile başvuru hakkına sahiptir. Başvuruların sonucu da gecikilmeksizin dilekçe sahiplerine yazılı olarak bildirilir." 
     Yani, bu öğrenciler anayasal haklarını kullanıyorlar ve Anayasa'da yazılı olduğu şekilde de bir yanıt istiyorlar. 
     Devletin bu kampanyaya tepkisi ise, dilekçe verenleri tutuklamak, bazılarını üniversitelerden atmak, polislere coplatmak, direnenleri hapsetmek oluyor. Bu şekilde gerilim yükseliyor, gösteriler artıyor ve olayın boyutları her geçen gün büyüyor. 
     Sizlere sormak istiyorum, başvuru dilekçeleri alınsa ve her başvuruya "İsteğinizi karşılayabilmemiz bugünkü yasalarla mümkün görülmemektedir. Saygılarımızla üzüntülerimizi kabul ediniz..." gibi bir yanıt verilse devlet ne kazanır, ne kaybeder 
     Hiçbir şey kaybetmez. 
     Tam aksine kazanır. 
     Kendi kendimizi aldatmayalım. Türkiye eninde sonunda, özel dershanelerde Kürtçe dili öğrenimine izin verecektir. Bu kampanyaya yumuşak şekilde yaklaşılmış olsa, hem biraz zaman kazanılmış, toplumun kendini hazırlama imkanı sağlanmış, hem de ülkede bir gerilim başlangıcı önlenmiş olmaz mı 
     Bu sertlik gösterisiyle, göz göre göre, kimden ve nereden kaynaklandığı bilinen bir kampanyanın tuzağına düşülüyor. Gerginlik artıyor. 
     Devlet sinirlenip hoyratlaştıkça, karşı taraf daha da üstüne gidecektir. Yakında, köy isimleri eskisi gibi Kürtçe olsun denecektir. Bu bitmeden nüfus kağıdıma Kürt kimliğim yazılsın istemi ortaya atılacaktır. 
     O zaman ne yapılacak 
     Yine, her dilekçe veren hapishaneye mi yollanacak Yüzbinlerce insan dilekçe verdiklerinden dolayı hapishaneleri mi dolduracak 
     Doğrudur, Kürt sorunu siyasallaşmaktadır. 
     Siyaset engellenemez. Hele polis önlemiyle hiç önlenemez. Tam aksine siyasallaşmanın zararlı noktaya gelmesi, devletin yapısının bozulması demokrasi içinde durdurulabilir. Devlet demokrasiyle daha kolay savunulur. Örneğin, silahlı mücadele sırasında PKK ile mücadele etmek daha kolaydı. İnsanların hayatına maloluyordu, ancak sonunda güçlü olan kazanıyordu. Siyasal alandaki mücadele çok daha zordur. Akıl ve mantık ister. Bu yaklaşım, siyasallaşmış hareketleri daha da güçlendirir. 
     T.C. Devleti bu tutumuyla büyük bir hata işlemektedir. 
     Yaklaşımını değiştirmediği taktirde, büyük bir tuzağın içine düşme tehlikesi ile karşı karşıyadır. 
     
Bu kampanyayı yapanlar da hatalı davranıyorlar      Türkiye son 20 yılının en önemli demokratikleşme sürecine girmiştir. Avrupa Birliği'ne doğru adımların atıldığı ve tüm temel yasaların gözden geçirildiği bir sırada bu kampanya Türk toplumunun bir bölümüne "İşte görüyor musunuz, Kürt milliyetçileri fırsat bekliyorlarmış. Zaten PKK h l ayakta ve bu gençleri yönlendiriyor" dedirtmekten başka hiçbir işe yaramayacaktır. 
     Türk devleti sergilediği bu tutumunda ne kadar hatalı ise, Kürt gruplar da aynı şekilde hatalı davranıyorlar. Nasıl Avrupa Birliği, aynı konuda hatalı davranıyorsa, PKK da güç gösterisiyle hatalı bir politika uyguluyor. Artık herkesin yeni bir başlangıç yapması gerekiyor. 
     
     







Hukukçuların tartışması 


Dünya markası 


Eşit işe eşit ücret 


Sayın Ecevit 312 ile 159 içinize siniyor mu 


Demokraside etek boyu 


Bu sese kulak verin 


Borsanın hakemi, ormanların kralı 


Alakart adalet 


Her yolun başı güven 


Türkiye’de memurun memura ettiği... 


Perakende serbest toptan yasak 


Tayyip Erdoğan’ın ABD turu 


Ben de Alman Liseliyim 


"Yeni ipek Yolu Projesi" Ortaklığı ENRON ve UNOCAL 


Çiftçi, kredi kilidi açılmadan’ üretim yapamaz 


</TEXT>
</DOC>
