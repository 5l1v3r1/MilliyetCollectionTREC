<DOC>
<DOCNO> 60028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sonspo01.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mili Takım'ın Dubai kampı ve özel maçları iptal edildi... 
</HEADLINE>
<TEXT>

     A Milli Futbol Takımı'nın 3-8 Ocak tarihleri arasında Dubai'de yapacağı hazırlık kampı ve özel maçlar iptal edildi. 
     Futbol Federasyonu'ndan yapılan açıklamada, yeniden yapılan inceleme sonrasında, organizasyonun milli takımın prensiplerine uygun olmadığının tespit edildiği belirtilerek, ''Yeni yılın ilk günlerine rastlayan organizasyondaki eksikliklerin giderilmesi için gerekli sürenin de kısalması sebebiyle, söz konusu kamp ve hazırlık maçları iptal edilmiştir'' denildi. 
     
     MENAJER CAN ÇOBANOĞLU AKSAKLIKLAR ÇIKABİLİRDİ 

     A Milli Futbol Takımı Menajeri Can Çobanoğlu, Dubai'de 2 gündür yaptığı incelemeler sonucunda, aksaklıkların çıkabileceği gerekçesiyle kampı iptal ettiklerini söyledi. 
     Çobanoğlu, geçen hafta sonunda Dubai'ye giderek çeşitli incelemelerde bulunduğunu bildirdi ve ''Kampın çalışma prensiplerimize uymadığını gördüm. Türk Milli Takımı 'laf ola beri gele' şeklinde bir kampa gitmez. Başka takımlar gibi para kazanmak için de turnuvalara katılmaz. Türkiye, dünyanın en iyi takımlarından. Önce takımın prensipleri, sonra para pul gelir'' dedi. 
     Milli takımın her programında ince eleyip, sık dokuduklarını anlatan Çobanoğlu, ''Biz her şartı göz önünde bulunduruyoruz. Dubai'de kamp için bir süre kalacaktık. Irak'ta yaşanan gelişmeler için de garantiler istedik. Ama bu ülke gündemiyle ilgili, devleti ilgilendiren konu. Bizim konuşmamız doğru olmaz'' diye konuştu. 
     Can Çobanoğlu, organizatörlerin turnuva için kendilerine bildirdikleri ülke federasyonlarına da resmi yazı göndererek, yanıt beklediklerini söyledi. Çobanoğlu, ''Biz her şeyi düşünmek zorundayız. Maç organizasyonu, uçak, otel, sahalar, hepsini göz önünde bulunduruyoruz. Sonuçta kampın milli takımın kamp ciddiyetine uymadığına karar verdik ve iptal ettik'' dedi. 
     
     ''KİMSEYİ SIKINTIYA SOKMAYIZ'' 

     A Milli Futbol Takımı Menajeri Çobanoğlu, bundan sonra devre arasında başka kamp programı yapmayacaklarını kaydetti. 
     Bu programı çok önce planladıklarını dile getiren Çobanoğlu, şöyle konuştu 
     ''Biz daha önce deklare ettiğimiz dönemi kullanmak için organizasyon yapmıştık. Ama iptal edildi. Bundan sonra devre arasında başka kamp organizasyonu yapamayız. Çünkü takımların ikinci devre hazırlık çalışmaları başlayacak. Kimseyi sıkıntıya sokmayız. 12 Şubat'ta yapacağımız özel maça kadar programımız olmaz.'' 
     





</TEXT>
</DOC>
