<DOC>
<DOCNO> 97347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur06.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Oluşum, Partisini kurdu ''Yeni Türkiye'' 
</HEADLINE>
<TEXT>

     DSP'den istifa eden milletvekillerinin kurucuları arasında yer aldığı ''Yeni Türkiye'' adlı siyasi partinin kuruluş dilekçesi, İçişleri Bakanlığı'na verildi. 
     Partinin kurulmasından sonra TESK Otel'de yapılan Kurucular Kurulu toplantısında Cem, toplantıya katılan 59 üyenin oybirliğiyle genel başkanlığa getirildi. 
     Ancak Yeni Türkiye'nin kuruluşu beklenen coşkunun altında kaldı. Çünkü Troyka'nın iki ayağı Kemal Derviş ve Hüsamettin Özkan yönetimde şimdilik yeralmadı. 
     Hüsamettin Özkan'ın, Kemal Derviş'in tek başına dışarıda kalmaması için bir model önerdiği ve Yeni Türkiye'nin Genel Başkanı seçildiği halde yönetiminin oluşturulmadığı dikkat çekti. Hüsamettin Özkan partinin kurucu üyeleri arasında yeraldı. Ancak Hüsamettin Özkan, İsmail Cem'in Genel Başkan olarak ilk konuşmasını yaptığı partisinin ilk grup toplantısına katılmadı. 
     Ankara kulislerinde, Kemal Derviş'in başta CHP olmak üzere diğer partilerden gelen tekliflere karşın Yeni Türkiye içinde yeralacağı konuşuluyor. 
     Kemal Derviş ve Hüsamettin Özkan'ın eşzamanlı olarak Genel Başkan Yardımcılığına getirilecekleri açıklandı. 
     Antalya milletvekili Metin Şahin, toplantının ardından gazetecilere yaptığı açıklamada, tüm üyelerin oybirliğiyle önerdiği tek genel başkan adayı olan İsmail Cem'in, 59 oyla genel başkanlığa seçildiğini bildirdi. 
     Parti Meclisi seçimleri için 30 üye, Merkez Disiplin kurulu için de 8 üyenin belirlendiğini ifade eden Şahin, Metin Toker'in TBMM'deki cenaze törenine katıldıktan sonra Meclis'te grubu toplayarak TBMM grup yöneticilerini belirleyeceklerini söyledi. 
     Eski Kültür Bakanı Bakanı İstemihan Talay, eski Milli Eğitim Bakanı Metin Bostancıoğlu, DSP'den istifa eden milletvekilleri Erol Al, Ali Tekin, Perihan Yılmaz, Metin Şahin, Faruk Demir, Turhan İmamoğlu, Abdulsamet Turgut, Ahmet Zamantılı, Esvet Özdoğu ve Bahri Sipahi, İçişleri Bakanlığı'na gelerek, ''Yeni Türkiye'' adını verdikleri partinin kuruluş dilekçesini ve kurucular kurulu listesini Bakanlık Genel Sekreteri Mülkiye Başmüfettişi Mete Gürbüz'e verdiler. 
     Talay, ''alındı belgesi'' verildikten sonra arkadaşlarına ''hayırlı olsun'' dileğinde bulundu. Genel Sekreter Mete Gürbüz de Türkiye'nin 47. siyasi partisinin kurulduğunu belirterek, başarılar diledi. 
     İstemihan Talay, burada gazetecilere yaptığı açıklamada, kısa bir süre önce halk arasında ''yeni oluşum'' diye adlandırılan oluşumlarının Türkiye'nin yenilenmesi için ''Yeni Türkiye'' partisi olarak kurulduğunu söyledi. Yeni oluşumun kısa sürede ''Yeni Türkiye'' partisini yarattığını belirten Talay, şöyle konuştu 
     ''Yeni Türkiye partisi de inşallah halkımızın desteği ile hepimizin özlemi olan yeni Türkiye'yi yaratacak ve kuracaktır. Yeni Türkiye, sadece bir isim değil, bir özlem, bir hedef, bir amaç ve hepimiz için bir idealdi. Yeni Türkiye idealinde, yeni Türkiye hedeflerinde buluşmak üzere biraz sonra partimizin genel kurul toplantısını yapacağız. Örgütlenmemizi tamamlayacağız ve ondan sonra siyasal çalışmalarımızı hep birlikte başlatacağız.'' Partide tamamı milletvekili 61 kurucu üye bulunduğunu kaydeden Talay, bir soru üzerine, Hüsamettin Özkan'ın da Kurucular Kurulu üyeleri arasında olduğunu söyledi. 
     Kurucular Kurulu listesinde Amasya Milletvekili Gönül Saray Alphan ile Bülent Ersin Gök'ün imzaları yetişmediği için listede yer alamadıkları belirtilerek, partinin grup toplantısında doğrudan kurucu olma hakkına sahip oldukları bildirildi. 
     Talay, partinin ambleminin henüz kesinleşmediğini söyledi. 
     Bu arada, Turhan İmamoğlu, ''Yeni Türkiye'' adının sonuna zorunlu olarak ''parti'' kelimesi eklediklerini belirterek, ancak parti sözcüğünü söylemlerinde kullanmayacaklarını ifade etti. 
     
     KURUCU ÜYELER 

     Siyasal yaşamına başlayan Yeni Türkiye Partisi'nin kurucu üyeleri şunlar 
     ''İsmail Cem, Hüsamettin Özkan, Erol Al, Oğuz Aygün, Tahsin Boray Baycık, Burhan Bıçakçıoğlu, Çetin Bilgir, İbrahim Yavuz Bildik, Metin Bostancıoğlu, Tarık Cengiz, İhsan Çabuk, Halil Çalık, Salih Dayıoğlu, Faruk Demir, M. Hadi Dilekçi, Halit Dikmen, Tunay Dikmen, Eyüp Doğanlar, Zeki Eker, Mahmut Erdir, Hasan Gemici, Hasan Gülay, Zafer Güler, Fahrettin Gülener, Numan Gültekin, Ali Günay, Bekir Gündoğan, Ali Ilıksoy, Mustafa İlimen, M. Turhan İmamoğlu, Tamer Kanber, Şenel Kapıcı, Nural Karagöz, Mustafa Güven Karahan, Mustafa Karslıoğlu, Hasan Fehmi Konyalı, Recep Önal, Esvet Özdoğu, Edip Özgenç, Hasan Özgöbek, Evliya Parlak, Sancar Sayın, Akif Serin, Rahmi Sezgin, Bahri Sipahi, Metin Şahin, M. İstemihan Talay, Hakan Tartan, Ali Tekin, Mustafa Kemal Tuğmaner, Abdulsamet Turgut, Fikret Uzunhasan, Mehmet Yaşar Ünal, Kemal Vatan, İsmet Vursavuş, Gaffar Yakın, M. Cihan Yazar, Cahit Savaş Yazıcı, Cafer Tufan Yazıcıoğlu, Perihan Yılmaz, Ahmet Zamantılı.'' 
     
</TEXT>
</DOC>
