<DOC>
<DOCNO> 70269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo25.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Çaykur Rizespor maçından notlar... 
</HEADLINE>
<TEXT>

     Fenerbahçe'nin ligde Çaykur Rizespor ile yaptığı maça, sarı-lacivertli taraftarlar büyük ilgi gösterdi. 
     Fenerbahçeli taraftarlar, günün erken saatlerinden itibaren stadı doldurarak takımlarını destekledi. 
     Maraton tribünün açılmasıyla kapasitesi artan statta, Çaykur Rizespor maçını yaklaşık 40 bin seyirci izledi. 
     Galatasaray maçıyla hizmete giren maraton tribünün alt bölümleri boş kaldı. 
     
     Forvette Rapaiç-Andersson 
     Fenerbahçe Teknik Direktörü Werner Lorant, kart cezası nedeniyle geçen hafta Denizlispor maçında oynamayan Andersson'a Çaykur Rizespor karşısında ilk 11'de yer verdi. 
     Lorant, Çaykur Rizespor maçında forveti Andersson-Rapaiç ikilisiyle oluşturdu. 
     Çaykur Rizespor maçında Oktay'ı da yedek soyunduran Lorant, dün akşam kamp kadrosuna dahil ettiği Mert Meriç ve Yusuf'u maç kadrosuna almadı. 
     Alman çalıştırıcı, yabancı futbolculardan Lazetiç'i kadroya almazken, Johnson'ı ise yedek soyundurdu. 
     
     Kongre hazırlığı 
     Fenerbahçe Kulübü Başkanı Aziz Yıldırım, yarın gerçekleştirilecek olağan genel kurul toplantısı öncesi, Eski Fenerbahçeli Futbolcular Derneği Başkanı Ziya Şengül ve üyeleriyle Fenerbahçe Burnu'ndaki kulüp binasında görüştü. 
     Başkan Yıldırım, maç öncesinde de Fenerbahçe Şükrü Saracoğlu Stadı'nın yanında bulunan Amatör Sporcular Derneği'ni ziyaret etti. 
     PAF Ligi'nde Dereağzı'nda yapılan maçta Fenerbahçe, Çaykur Rizespor'u 3-2 yendi. 
     Son haftalardaki maçlarına düz beyaz renkle çıkan Fenerbahçeli futbolcular, Çaykur Rizespor karşılaşmasında çubuklu forma giydi. 
     






</TEXT>
</DOC>
