<DOC>
<DOCNO> 58476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sonspo05.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya ve olimpiyat şampiyonu buz pateni yıldızı evinde ölü bulundu 
</HEADLINE>
<TEXT>

     Artistik buz pateni sporunun yıldızlarından Rus Kira Ivanova, evinde ölü bulundu. 
     Rusya Buz Pateni Federasyonu'ndan Valentin Piseyev, yaptığı açıklamada, 1984 Kış Olimpiyatları'nda bronz madalya kazanan 38 yaşındaki Kira Ivanova'nın, komşuları tarafından evinde ölmüş olarak bulunduğunu açıkladı. 
     Piseyev, polisin verdiği bilgiye göre, son birkaç yıldır alkolün pençesine düşen Ivanova'nın günler önce öldüğünü söyledi. 
     Çiftlerde Oleg Vassiliev ile birlikte 3 kez dünya, 1984'de de olimpiyat şampiyonu olan Yelena Valova, bu spora Ivanova ile birlikte aynı anda başladıklarını ve onun en samimi arkadaşlarından biri olduğunu belirterek, olaya inanamadığını kaydetti. 
     Valova, eski SSCB'ye teklerde olimpiyatlarda ilk madalya kazandıran sporcu olan Ivanova'nın, azimli, istekli ve çok başarılı bir sporcu olduğuna dikkati çekerek, onun iyi yaşadığına inandığını söyledi. 
     1978-88 yılları arasında SSCB Milli Takımı'nda yer alan Ivanova, 
     daha sonra profesyonelliğe geçti. 1991 yılında Dinamo Moskova'da antrenörlüğe başlayan Ivanova, geçen Ağustos'ta bu görevinden ayrıldı. Birkaç yıl önce alkol bağımlısı olan Ivanova, bundan kurtulmak için birçok kez tedavi görmesine karşın net bir sonuç alamamıştı. Ivanova'nın yakınlarından cenaze töreniyle ilgili herhangi bir bilgi edinilemedi. 
     






</TEXT>
</DOC>
