<DOC>
<DOCNO> 78749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur29.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile Planlama Derneği girişine boru bomba konuldu... 
</HEADLINE>
<TEXT>

     Çankaya'da bulunan Aile Planlaması Derneği Genel Merkezi binası girişine yerleştirilen bomba, patlamasına kısa süre kala polisler tarafından etkisiz hale getirildi. 
     Aile Planlaması Derneği Genel Merkezi'nin bulunduğu Ataç Sokak 23 numaralı binanın girişindeki çiçekliklerin arasına bomba yerleştirildi. 
     Apartmanın kapıcısı tarafından fark edilen bombanın, emniyet ekiplerine bildirilmesi üzerine olay yerine giden Terörle Mücadele Şubesi bomba imha ekipleri, bombanın infilak etmesine kısa süre kaldığını belirlediler. 
     Özel giysili bomba imha ekipleri, zaman ayarlı olduğu bildirilen ve bir çorabın içine yerleştirilen boru tipi bombayı etkisiz hale getirdiler. 
     Olayı soruşturan terörle mücadele uzmanları, saldırıyı ''çorapçı'' olarak bilinen, poliste açık kimliği olmayan, ancak robot resmiyle Türkiye çapında aranan bir kişinin gerçekleştirmiş olabileceğini söylediler. 
     ''Çorapçı'' olarak bilinen bombacı, daha önce İstanbul, Bursa ve Ankara'da bir çok kurum ve kuruluş binasına çorap içerisinde bomba yerleştirmişti. 
     Yetkililer, kimliği tespit edilemeyen bu kişinin yasadışı İslami Büyük Doğu Akıncılar Cephesi İBDA-C Örgütü'ne mensup olduğunun sanıldığını da ifade ettiler. 
     





</TEXT>
</DOC>
