<DOC>
<DOCNO> 81638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun18.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Leeds taraftarları Ümit Demir'e verilen 15 yıl cezayı az buldular 
</HEADLINE>
<TEXT>

     Galatasaray ile Leeds United takımları arasındaki futbol maçı öncesinde 2 İngiliz taraftarın ölümüyle sonuçlanan olaylarla ilgili davada sanık Ali Ümit Demir'e 15 yıl ağır hapis cezası verilmesi kararı, İngiliz basınında geniş yer aldı. 
     Daily Telegraph gazetesi, olaydan bu yana tutuklu bulunan sanığın ancak 5,5 yıl hapis yattıktan sonra tahliye edilebileceğini yazdı. 
     Olaylarda hayatını kaybeden İngiliz taraftarlar Christopher Loftus ve Kevin Speight'ın bazı arkadaşlarının cezayı az bulduklarını duyuran gazete, Leeds United Kulübü'nün ise karara yalnızca, Kulüp Sekreteri Eric Carlisle'nin, konunun mahkeme kararıyla kapandığını ifade ettiği açıklamasıyla tepki verdiğini belirtti. 
     The Times gazetesi, Leeds United Kulübü Taraftarlar Birliği Başkanı Ray Fell'in, taraftarların verilen karardan tatmin olmadıklarına dair açıklamasına yer verdi. Gazete, Fell'in, 15 yıl hapis cezası ve yalnızca bir kişinin cezalandırılmasından rahatsızlık duyduğunu söylediğini yazdı. 
     The Guardian gazetesi de, savunmanın, kurbanların ''provokasyon'' yaptıkları fikri üzerine kurulduğuna dikkat çekti ve ceza alan sanıkların kararı temyiz etmeye hazırlandıklarını duyurdu. 
     The Independent gazetesi ise kararın, 2 İngiliz tarafın aileleri, arkadaşları ve Leeds taraftarlarını hayal kırıklığına uğrattığını yazdı. 
     İngiliz TV ve radyoları da, İstanbul'da alınan verilen karara geniş yer ayırdılar ve davanın temyiz aşamasının olabileceğini hatırlattılar. 
     





</TEXT>
</DOC>
