<DOC>
<DOCNO> 85024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun08.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meme kanseri tedavisinde önemli aşama 
</HEADLINE>
<TEXT>

     Amerikan Klinik Onkoloji Birliği'nin ASCO bir araştırmasına göre, erken evredeki meme kanseri tedavisinde Taxotere adı verilen ilacın kullanıldığı kemoterapi, hastalığın tekrarlama oranını azaltıyor. 
     ASCO'nun Orlando'da yapılan yıllık toplantısında ortaya konulan araştırmanın, Göğüs Kanseri Uluslararası Araştırma Grubu tarafından, 20 ülkede, 11 klinik merkezde, meme kanseri hücreleri, koltuk altı lenf nodlarına yayılmış 1491 hasta üzerinde 33 ay süreyle yürütüldüğü belirtildi. 
     Araştırmaya göre, hastalara ana tümörün alındığı cerrahi müdahaleden sonra, her üç haftada bir olmak üzere toplam 6 kür Taxotere ilacına dayalı kemoterapi uygulandı. Bu tedavi sonucunda, hastalığın tekrarlama ihtimalinin, yaygın kullanılan cerrahi ve standart kemoterapi uygulamalarına oranla, yüzde 32 daha az olduğu belirlendi. 
     Taxotere'i üreten Aventis Pharma şirketinin ilaç geliştirme ve onaylama bölümü Başkanı Dr. Frank Douglas, ''Bu erken sonuçların, uzun hasta takibiyle desteklenmesi gerekse de elde edilen sonuçlar ve her yıl tanı konan binlerce meme kanseri hastası için taşıdığı anlam dolayısıyla, araştırma son derece umut vaat edicidir'' dedi. 
     Taxotere, meme kanseri tedavisinin yanı sıra küçük hücreli olmayan akciğer kanseri, yumurtalık, baş ve boyun, gastrik ve prostat kanserlerinin ilk basamak tedavisinde deneniyor. 
     





</TEXT>
</DOC>
