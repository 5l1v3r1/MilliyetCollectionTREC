<DOC>
<DOCNO> 87442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/guncel/gun02.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt’ten inek manzaraları 
</HEADLINE>
<TEXT>

Köyden göç edenlerin Siirt’e hayvanlarını da beraberinde getirmesiyle kentteki ineklerin sayısı 50 bine çıktı. Kırmızı ışıkta duran inekler, şimdiden kentli oldu 
     SALİHA ÇOLAK Ankara 

     Siirt ve ilçelerindeki karakollar ile cezaevlerinde yaptığı incelemede işkence ya da kötü muamele izine rastlamayan TBMM İnsan Hakları Komisyonu üyeleri, kentte gördükleri manzara karşısında hayrete düştü. Köyden göçenlerin yanlarında hayvanlarını da getirmesiyle kentte cirit atan inekler, ilginç bir manzara oluşturdu. Valilik, şimdi etrafta gezen inekleri kentten uzaklaştırmak için bir çiftlikte toplamayı planlıyor. 
     TBMM İnsan Hakları Komisyonu Başkanı Hüseyin Akgül ve DSP’li üye Hasan Macit, 27-30 Mayıs arasında incelemerde bulunmak üzere Siirt’e geldi. HADEP’li yöneticiler ve sivil toplum örgütleri temsilcileri, komisyon üyelerine Siirt’te işkence ve kötü muamele olmadığını söyledi. HADEP’li İl Genel Meclisi Üyesi Baki Taşçı ise Akgül ve Macit’e,"Jandarma gözaltına aldığında gözümüzü bağlıyor. Gözbağı çok pis kokuyor. Söyleyin yıkasınlar" dedi. Akgül’ün "Tam bir sosyal depremle karşılaştık" diye nitelendirdiği Siirt’te ilginç gözlemlerinden bazıları şöyle 
     
     Altyapı yetersiz kalıyor 
     Altyapısı 1996’da 40 bin kişiye göre inşa edilen kent, köyden kente göç nedeniyle 100 bin kişiyi aştı. Kentin kenar mahallelerine gecekondular yapan yeni sakinler yanlarında ineklerini de getirince nüfus, 100 bin artı 50 bin inek oldu. Yaz aylarında kentin 40 bin kişiye yetecek suyuna toplam 100 bin insan ile birlikte 50 bin inek de yüklenince, içme suyu sorunu baş gösterdi. Yetkililer içme suyunun tükendiğini belirtti. Siirt Vali Nuri Okutan, kentte başıboş dolaşan ineklerle ilgili bir proje geliştirdi. Okutan, sokaklarda dolaşan ineklerin çöp poşetlerini dilleriyle çözmeyi öğrendiğini, kırmızı ışık yanınca durduğunu, karşıdan karşıya geçerken sağa sola bakmayı bile öğrenecek kadar kentli olduklarını dile getirdi. 
     İnekleri tek tek saydıran Okutan, 52 bin ineğe numara verip sahiplerini belirledi. Okutan, hayvanları kent dışında bir çiftlikte toplamayı planladı ancak para bulamadı. Siirt’te insanlar şimdi güne horoz sesi yerine inek sesiyle başlıyor. İşsizlikten insanlar kaldırım kenarlarında oturuyor, inekler de etrafta dolaşıyor. 
     



 GÜNCEL 




















</TEXT>
</DOC>
