<DOC>
<DOCNO> 90577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo24.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus medyası "Yeniçeriler, samurayları hakladı" 
</HEADLINE>
<TEXT>

     Türkiye'nin, 17. Dünya Kupası finallerinde Japonya'yı eleyerek çeyrek finale çıktığı maça çeşitli yorumlarla geniş yer veren Rus medyası, ''Türkiye'nin, maçın başından sonuna kadar ne istediğini bilerek oynadığı ve sonuca gitmeyi bildiği'' yorumunda birleşti. 
     Rusya'nın NTV özel kanalı, ''Yeniçeriler Samurayları Hakladı'' şeklinde duyurduğu maçı yorumlarken, ''Japonlar, seyircilerin de büyük desteğine, çok çaba harcamalarına karşın maç boyunca zaferi lehlerine çeviremediler. Golden sonra durumu düzeltmeye çalıştılar, ancak bu kez de oyun planlarından ayrıldılar, çok düzeniz bir oyun sergilediler'' dedi. 
     Ülkenin önde gelen gazetelerinden İzvestiya da internet sitesine koyduğu haberinde, ''Güneşin doğduğu ülkenin takımı, Ay-yıldızlıları alt edemedi'' başlığını kullandı. 
     Ülkenin en çok dinlenen haber radyosu Eho-Moskva, ''Türklerin zaferi... Oyunun başından sonuna kadar inisiyatifi elde tuttular. Orta sahada üstündüler ve Japon kalesinde sık sık tehlike yarattılar. 
     Japonlar ise yalnızca hızlı kontrataklara umut bağladı. Golden sonra çaba gösterdiler, ancak hepsi suya düştü'' değerlendirmesini yaptı. 
     Sport-Express gazetesi de ''İnisiyatif Türklere aitti. Japonlar Rüştü'nün kalesine atak yapıyorlardı, ama Türkler adeta bir boks maçındaki gibi bu ataklara karşı ataklarla yanıt vererek Japonları kalelerinden uzak tutuyorlardı. Japon takımı, çok fazla gol fırsatı elde edemedi, elde edebildiklerini de Rüştü kolaylıkla savuşturdu'' dedi. 
     RIA ajansı, ''Japonlar golden sonra toparlanamadı. Türkler istediğini aldı'' derken, önde gelen internet haber sitelerinden Gazeta.ru da ''Japon takımı her açıdan Türklerin gerisinde kaldı 
     1-0'' diye sonucu duyurdu. 
     ''Gazeta.ru''nun yorumunda şu görüşlere yer verildi ''Ev sahiplerinden biri turnuvadan ayrıldı. Maçtan önce de tahmin ettiğimiz gibi oyunun başından beri aktif olan taraf Türkler idi. Türk Milli Takımı, maçın başından itibaren hemen oyun ve skor üstünlüğünü ele geçirmeye çalıştı, bunda da başarılı oldu. Türkler, hızlı Japon oyunculara, bu üstünlüklerini kullanma imkanı tanımadı. Oyunun orta safhalarına da artık iyice ortaya çıktı ki, Japonların, Türk Milli Takımı'nı şaşırtacak bir alternatifleri ve çıkışları da yoktu. Türkler bunu anladıklarında, bir yandan top kontrolünü ellerinde tutmaya devam ederken, bir yandan da ileriye yönelik cesur ataklara başladılar. Türk defansı çok iyi idi, Japonlar ise tam olarak iflas etti.'' 
     





</TEXT>
</DOC>
