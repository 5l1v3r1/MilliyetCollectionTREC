<DOC>
<DOCNO> 73711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/guncel/gun08.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayar oyunları zekayı geliştirir mi 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     İngiltere’de yapılan bir araştırma sonucunda, bilgisayar oyunlarının, "ödev kadar gerekli" olduğu ortaya çıktı. 7 - 16 yaş arasındaki 700 çocuk üzerinde yapılan araştırmaya göre, bilgisayar oyunları çocukların mantıklı düşünme ve stratejik plan yapma yeteneklerini geliştiriyor, hayatı öğrenmelerini sağlıyor. Bu konudaki tartışmalar şöyle. 
     
Öğrenmeyi sağlarKemal Gözükara Ar - El Koleji 
     Bilgisayarda oyun, çocuğun hem hayalini, hem de beyin gelişmesini sağlar. Bazı veliler çocukların bilgisayarla oynamasını istemiyorlar, bu çok yanlış. Çocuk bilgisayarla oynarken, anne baba çocuğun neler yaptığına dikkat ederse sorun kalmaz. Bilgisayar çocuk için yararlıdır. Bilgisayar oyunları hayatın basit olmadığı yolunda da önemli dersler verir. 
     
Çağımızın gereğiBurhanettin Polat İlke Okulları 
     Bilgisayar kullanımı çağımızın gereğidir. Oyunlar eğitici içerik taşıyorsa, beynin ve zekanın gelişimini sağlar. Doğru oyunlar olmak kaydıyla kendini geliştiren nesiller yetişmesine yardımcı olur. Yönlendirici olarak da büyük etkisi vardır. Küçük yaşlarda eğitim programları kullanıldığında beyin gelişimi son derece sağlıklı bir şekilde sağlanabilir. 
     
Zihni geliştirirMurat Güvençer Psikolog 
     Bilgisayar oyunlarını yasaklamak yanlıştır. Bilgisayar oyunları zihinsel fonksiyonları geliştirir, hayatın iç mekanizmalarını öğrenmekte çocuklara yardımcı olur. "Şiddete yöneltir" gibi bulgular bulunamadı. Şiddet, insanın doğasında vardır ve eğitilerek doğru yöne kanalize edilebilir. Şiddetin nedeni bilgisayar oyunları değildir. Aile eğitememişse, kabahat bilgisayar oyunlarının değil. 
     
Hayatı karşılamazDr. Serdar Serdaroğlu Psikiyatr 
     Bilgisayar oyunlarının tipi çok önemli. Şiddet kültürü veren bir bilgisayar oyunu, problemlerin çözümünde şiddete işaret eder. Ama, oyun pratik zekayı arttıran özellikler taşıyorsa yararlı temayı işler. İçerik çok önemli. Ancak, oyunların içeriği ne kadar olumlu olursa olsun, günlük hayatın yerine geçemez. Günlük hayattaki bir deneyimin verdiği bilgi, oradan yapılan soyutlamalar bilgisayar oyunuyla kazanılamaz. İnsanoğlu deneyimi, hem düşünsel hem duygusal iki etkenin bileşmesiyle kazanır. Olay olduğu zaman, o olaya verdiğiniz tepkiler düşünce ve duygunun yanyana gelmesi sayesinde hafızada kodlanır ve unutulmaması sağlanır. Gerektiği zaman da kişi bu deneyimlerini hatırlayarak kullanabilir. Ama bilgisayar oyunlarında neşe, öfke gibi duygusal dünya eksiktir sadece fantazi vardır. 
     
Bazıları çok tehlikeliDoç. Dr. Arif Verimli Psikiyatr 
     Bilgisayar için hazırlanan oyunların konusu çok önemli. Örneğin bir FPR oyunu var. Ben bunu özellikle ergenlik çağındaki gençler için çok tehlikeli buluyorum. Gerçek dışı objelerle, gerçeğin ötesinde bir dünya sunuluyor. Hayatın gerçekleri değil, gerçek olmayanlar öğretiliyor. Aileler, gençlere gerçek yaşamı öğretme konusunda yetersiz kalıyorlar. Ödev, bilgi edinmek amacından çok, çocuğa sorumluluk bilinci kazandırmak amacıyla verilir. Amaç verilen bir görevi sonuna kadar takip etmeyi, görev bilincini kazandırmayı sağlamaktır. Bilgisayar oyunlarında ise bu yoktur. 
     



 GÜNCEL 

























</TEXT>
</DOC>
