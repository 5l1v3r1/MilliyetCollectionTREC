<DOC>
<DOCNO> 92673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo04.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore Teknik Direktörü Hiddink'in kravatı popüler oldu 
</HEADLINE>
<TEXT>

     17. Dünya Kupası'nda yarın Türkiye ile üçüncülük maçına çıkacak olan Güney Kore Milli Takımı'nda, Hollandalı teknik direktör Guus Hiddink'in maçlarda taktığı bir kravat popülerlik kazandı. 
     Kravatı tasarlayan Güney Koreli tasarımcı Kaye Leigh, Güney Kore'nin kupada 2. tura kaldıktan sonra Guus Hiddink'e, takıma şans getirmesi için 16 adet kravat hediye ettiğini ve Hiddink'in de bunlardan ''ying ve yang halkaları'' desenli bir tanesini maçlarda taktığını söyledi. 
     Leigh, Hiddink'in, kravatın tasarımını çok beğenip taktığını ve kravatı taktığı maçlarda Güney Kore'nin, 2. tur ve çeyrek final maçlarını kazandığını bildirdi. 
     Leigh, lösemi hastası bir kadının da eşine bu kravattan hediye ettiğini ve 1 gün sonra hastayla aynı kemik iliğine sahip Los Angeles'taki bir akrabasını bulduğunu ifade ederken, ''Kravatla birlikte iyi şeylerin olduğunu düşündüğüm için bu kravattan satmaya karar verdim'' dedi. 
     





</TEXT>
</DOC>
