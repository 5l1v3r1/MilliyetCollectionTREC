<DOC>
<DOCNO> 70584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur03.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatımızı kolaylaştıran numaralar... 
</HEADLINE>
<TEXT>

     Türk Telekom tarafından sağlanan 3 rakamlı 50 ''özel servis numaraları'' ile acil yardım çağrıları dışında, masal-müzik dinleyebiliyor, çevre, turizm, vergi ve uyuşturucu konusunda bilgi alabiliyor, uyandırılmanızı sağlayabiliyor, ruhsal sorunlarınız için uzmanlarla görüşebiliyorsunuz. 
     Türk Telekom'un internetteki ''www.telekom.gov.tr'' adresinden derlenen bilgilere göre, Türk Telekom'un kurum hizmetleri için tahsis ettiği 10 özel servis numarası ile acil yardım çağrıları için tahsis edilen numaralar dışındaki tüm servisler çeşitli oranlarda ücretlendiriliyor. 
     Asayiş, can ve mal güvenliği için tahsis edilen ve ücretsiz aranabilen her hat ve trank için, numarının tahsis edildiği kurumdan aylık 100 kontör, kamu ve sosyal hizmetler için tahsis edilen her hat ve trank için ise 200 kontör karşılığı ücret alınıyor. 
     Ücretsiz aranabilen 110 İtfaiye, 112 Hızır Acil Servis, 154 Alo Trafik, 155 Polis İmdat, 156 Jandarma İmdat telefonları dışındaki hatlar halk tarafından çok fazla bilinmiyor. 
     Acil yardım çağrıları dışında üç rakamlı özel servis numaraları sayesinde masal-müzik dinleyebiliyor, çevre, turizm, vergi ve uyuşturucu konusunda bilgi alabiliyor, uyandırılmanızı sağlayabiliyor, ruhsal sorunlarınız için uzmanlarla görüşebiliyorsunuz. 
     Sağlık sorunlarınız için 113 Alo Doktorum Yanımda hattını, ruhsal sorunlarınız için 182 Ruhsal Sorun Danışma hatttını, uyuşturucu hakkında bilgi almak için 171 Uyuşturucu Bilgi hattını, turizm konusunda bilgi almak için 170 Alo Turizm Bilgi hattını, vergi konusunda bilgi almak için 189 Vergi Danışma hattını, zehirlenmeler konusunda bilgi almak için 114 Zehir Danışma hattını, yaramazlık yapan çocuğunuzu oyalamak için 166 Masal-Müzik hattını, radyo ve televizyon yayınları hakkındaki şikayetler için Radyo ve Televizyon Üst Kurulu'nun 178 Alo RTÜK hattını, sabahları vaktinde uyanamıyor ve işe geç kalıyorsanız 135 Uyandırma hattını, cenaze hizmetleri için de 188 numaralı hattı arayabiliyorsunuz. 
     Türk Telekom'un kurum hizmetleri için tahsis ettiği, 115 Milletlerarası Kayıt, 121 Telefon Arıza, 122 Ankesör Arıza, 123 Teleks Arıza, 124 Data Arıza, 126 Kablo TV Arıza, 131 Şehirlerarası Kayıt, 141 Fonotel, 168 Kodlu Arama hattından da ücretsiz yararlanılabiliyor. 
     






</TEXT>
</DOC>
