<DOC>
<DOCNO> 54062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sontur04.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli turist casinoları bekliyor... 
</HEADLINE>
<TEXT>

     Türkiye'deki kumarhanelerin yeniden açılmasını umutla bekleyen İsrailli tur operatörleri, kumarhanelerin yeniden açılması halinde, İsrail'den gelen turist sayısının ikiye katlanacağını öne sürüyorlar. 
     Akdeniz Uluslararası Seyahat ve Turizm Fuarı'nda MEDITT-Antalya 
     stand açan İsrail Turizm Bakanlığı, bir yandan ülkelerini tanıtıp, Türkleri İsrail'e davet ederken, diğer yandan da, İsrail'den Türkiye'ye daha fazla turist getirmenin yollarını arıyorlar. İsrailli Tur Operatörü Joseph Ashkenazy, Türkiye'nin İsrail'e çok yakın bir tatil ülkesi olduğunu belirterek, Türkiye'deki fiyatların ucuzluğu, hizmet kalitesi, otellerin kalite düzeyi, personelin güler yüzlülüğü ve profesyonelliğinin İsrailli turistlerin Türkiye'yi tercih etmelerinde etken olduğunu bildirdi. Joseph Ashkenazy, 1990'lı yılların başında çok sayıda İsrailli'nin tatillerini Türkiye'de geçirdiklerini, ancak kumarhanelerin kapatılmasından sonra sayının giderek azaldığını hatırlatarak, şunları söyledi ''Şimdi yılda ortalama 300 bin İsrailli turist Türkiye'yi ziyaret ediyor. İsrailliler, Türk yemeklerinin damak tadını, alışveriş merkezlerini, otellerin standardını beğeniyor. Ayrıca, Türkiye'de tatil yapmak İsrail'de tatil yapmaktan daha ucuz. Bu nedenle, Türkiye'yi ilk kez gören İsrailliler bir kaç kez daha Türkiye'de tatil yapıyor. Ancak, casinolarda vakit geçirmeyi seven İsrailliler, bir süre önce kapatılan casinoların yeniden açılmasını bekliyorlar. Kumarhaneler yeniden açılırsa, İsrail'den Türkiye'ye gelen turist sayısı ikiye katlanır.'' Türkiye'nin 1999'da 2 büyük deprem yaşadığını ve terör örgütünün liderinin yakalandığını, ardından da ekonomik krizin yaşandığını anlatan Joseph Ashkenazy, ''Artık, Türkiye'de hayat normale dönüyor. Turist sayısı büyük oranda artabilir. Ama casinoların da yeniden açılması gerekli'' dedi. -TÜRKLERE İSRAİL'DEN DAVET- Fuarda, İsrail'in tarihi, kültürel ve doğal güzelliklerini anlatan broşürleri dağıtan ve Türk acenteleriyle görüşmelerde bulunan İsrail Turizm Bakanlığı Orta ve Güney Avrupa Departmanı Müdürü Yehuda Shen, fuara, 500 yıl önce İspanya'da Engizisyondan kaçan Yahudilerin Osmanlı Devleti tarafından kabul edilmesi ve futbolda İsrail'i eleyen Avusturya Milli Takımı'nın İstanbul'daki maçta Türk Milli Takımı tarafından 5-0 yenilerek, ''İsrail'in intikamının alınmasından'' ötürü Türklere teşekkür etmek amacıyla geldiğini söyledi. Türk acentecilerle görüşmelerinde, Türkiye'den İsrail'e yönelik önemli bir potansiyel bulunduğunu gözlemlediğini kaydeden Shen, ''İsrail'den Türkiye'ye bir akın var. Yakında da, Türkiye'den İsrail'e turist akını başlayacak'' dedi. Uzun yıllar Osmanlı İmparatorluğu'nun sınırları içinde yer alan İsrail'de Türkleri ilgilendiren çok sayıda mimari ve dini yapı bulunduğuna dikkati çeken Shen, şu bilgileri verdi ''İsrail, tarih ve kültür turizmi bakımından önemli bir tatil ülkesi. Mescidi Aksa dini ziyaret bakımından çok önemli. Ayrıca Eski Yafa'da, Abdülhamit devrinden kalma saat kulesi de görülmeye değer bir tarihi eser. İsrail gibi küçük bir ülkede, turistler için sayısız fırsat sunuyoruz. Ayrıca İsrail'de Fethiye yakınlarındakine benzer özellikteki Dead Sea'nın Ölü Deniz Dünya'da eşi olduğunu sanmıyorum. Bu nedenlerden dolayı Türkleri İsrail'e bekliyoruz.'' 
     






</TEXT>
</DOC>
