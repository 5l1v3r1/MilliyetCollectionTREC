<DOC>
<DOCNO> 85072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko19.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı, Tüzmen'in görevden alınmasını onayladı 
</HEADLINE>
<TEXT>

     Cumhurbaşkanı Ahmet Necdet Sezer'in, Dış Ticaret Müsteşarı Kürşad Tüzmen'in görevden alınmasına ilişkin kararnameyi onayladığı öğrenildi. 
     Tüzmen'in görevinden alınmasına ilişkin kararnamenin, yarınki Resmi Gazete'de yayımlanması bekleniyor. 
     Edinilen bilgiye göre Devlet Bakanlığı, Tüzmen'in Tokyo Ticaret Müşavirliğine atanması için hazırlanan kararnameyi, 2 Mayıs 2002'de Cumhurbaşkanlığı'na gönderdi. 
     Ancak Cumhurbaşkanlığı'nın Tüzmen'in müsteşarlık görevinden alınmadan Ticaret Müşavirliği'ne atanamayacağı yolundaki görüşü üzerine kararname iade edildi. 
     Bunun üzerine Tüzmen'in müsteşarlıktan alınması ve ayrıca Tokyo Ticaret Müşavirliği'ne atanması yönünde iki ayrı kararname hazırlandı. 
     Söz konusu kararnamelerin Cumhurbaşkanı Sezer tarafından onaylandığı ve yarınki Resmi Gazete'de yayımlanmasının beklendiği belirtildi. 
     





</TEXT>
</DOC>
