<DOC>
<DOCNO> 84800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur15.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Bayar "Asla yalan söylemeyeceğim" 
</HEADLINE>
<TEXT>

     DTP Genel Başkan adayı Mehmet Ali Bayar, ''makul çoğunluğu, makul çözümlere ve iktidara davet ettiğini'' belirterek, ''Onun için siyaset yapıyorum'' dedi. 
     Bayar, Ahmet Taner Kışlalı Spor Salonu'ndaki DTP kongresinde yaptığı konuşmaya, ''Daha hala romanı yazılmamış bir kahraman'' diye nitelendirdiği Hüsamettin Cindoruk ve ''Hepimizin İsmet Abisi, benim İsmet Amcam, Ege'nin zeybeği, kartalı'' dediği İsmet Sezgin'e teşekkür ederek başladı. 
     Türkiye'yi değiştirmeye talip bir partinin genel başkan adayı olarak salonda bulunduğunu kaydeden Bayar, ''Bana, ülkeme hizmet etmem için DTP çatısı altında çalışmaya çağrıda bulundular. Ben de aynı gerekçelerle toplumun geniş kuşağına, gelecekten beklentilerini, Türkiye'nin ihtiyaçlarını göz önünde bulundurarak, görev ve sorumluluk çağrısını büyük bir heyecanla kabul ettim'' dedi. 
     Bayar, siyasetin en önemli görevinin Türkiye'yi yaşanılası bir ülke haline getirmek olduğunu ifade ederek, bunu yerine getirmeyen siyasetin iflas edeceğini söyledi. 
     Partilileri ve vatandaşları, ''hep birlikte yeni mucizeler yaratmaya'' çağıran Bayar, ''güçlü Türkiye'nin sadece bu topraklar üzerinde yaşayanlara değil, bulunduğu coğrafyadaki 100 milyondan fazla akraba ve dindaşa da gerekli olduğunu'' anlattı. 
     
     ''MAKUL ÇOĞUNLUK'' 
     Konuşmasında, adalet ve hukuk sistemi, sosyal güvenlik, ekonomi ve vergi politikalarını eleştiren Bayar, ''Makul çoğunluğu, makul çözümlere ve siyasetin omurgasına destek vermeye davet ediyorum. Makul çoğunluğu iktidara davet ediyorum. Onun için siyaset yapıyorum'' diye konuştu. 
     Mehmet Ali Bayar, Avrupa Birliği'ne AB girmenin bir cumhuriyet projesi olduğunu da belirterek, Türkiye'nin kendi değerleri ve kimliğiyle hakkı olan Avrupa'ya gireceğini kaydetti. 
     
     FARKLILIKLAR VE DEMOKRASİ 
     Bayar, çağın demokrasisinin farklılıkların birarada yaşamasını zorunlu kıldığını, bunun, huzurun ve barışın da temeli olduğunu ifade ederek, şunları söyledi 
     ''Ne var ki, farklılıkların demokrasiyi tehdit eder hale gelişine karşı da demokrasi o kadar hassastır. Demokrasi, farklılıkların birbirini tehdit etmeden bir arada bulunmasıdır. Herhangi bir görüşün sayıca topladığı yandaş, o görüşün demokrasiyi tehdit eder bir unsur olmasını engellemez. Aynı şekilde, bir farklılığın topladığı yandaş sayısı, onun demokratik meşruiyetini tartışılır olmaktan kurtarmaz.'' Bayar, bunun en son örneğinin Fransa'da yapılan başkanlık seçimlerinde aşırı sağ bir partinin aldığı oya karşı toplumun gösterdiği tepki olduğunu belirterek, kendisinin de Türkiye'de benzer bir ''makul çoğunluğu'' özlediğini anlattı. 
     Konuşması zaman zaman sloganlarla kesilen Bayar, ülkede yeni siyaset anlayışını hakim kılmaya çalıştığını belirterek, asla popülist yaklaşımlar içerisinde olmayacağını söyledi. Bayar, ''Asla yalan söylemeyeceğim. Bu halk, kendisine doğruların söylenmemesinden bıktı'' diye konuştu. 
     Mehmet Ali Bayar, konuşmasını, dağıtılan metne bağlı kalmadan yaklaşık 1 saatte tamamladı. 
     DTP Kongresi'ne, MHP Genel Sekreteri Mustafa Nur Sefa ile DYP milletvekilleri Necati Yönder ve Sabahattin Karakelle de katıldı. TBMM Başkanvekili Yüksel Yalova, Saadet Partisi Genel Başkanı Recai Kutan ve AK Parti Genel Başkanı Recep Tayyip Erdoğan da birer telgraf gönderdi. 
     Bayar'ın konuşmasının ardından salonda seçim için gerekli hazırlıklara başladı. 
     Bu arada, salonun bir köşesinde dağıtılan kumanya, partililerin yoğun ilgisiyle karşılandı. Kumanya almaya çalışan partililer ile görevliler arasında zaman zaman tartışmalar çıkarken, bazıları da ezilme tehlikesi geçirdi. 
     Öte yandan, salonda yaşanan izdihamdan yararlanmak isteyen bir yankesici de fark edilmesi üzerine salondakiler tarafından yakalanarak dışarı çıkarıldı. 
     





</TEXT>
</DOC>
