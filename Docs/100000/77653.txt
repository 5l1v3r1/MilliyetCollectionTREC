<DOC>
<DOCNO> 77653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/ekonomi/eko02.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’in adamı BDDK’da 
</HEADLINE>
<TEXT>

Cumhurbaşkanı Sezer’e bağlı olan Devlet Denetleme Kurulu üyesi Süreyya Turgut’un BDDK Tahsilat Dairesi’nde batan bankalardan yapılan tahsilatları incelemeye aldığı öğrenildi 
     KADİFE ŞAHİN 

     Daha önce Meclis’te ve kamu bankalarındaki yolsuzlukları incelemeye alarak Türkiye’de gündeme gelen Devlet Denetleme Kurulu DDK , şimdi de Tasarruf Mevduatı Sigorta Fonu’na Fon alınan 19 bankanın eski sahiplerinden yapılan tahsilatları incelemeye aldı. 
     Cumhurbaşkanı Ahmet Necdet Sezer’e bağlı olarak çalışan DDK’nın üyesi Maliye Bakanlığı eski Başmüfettişi Süreyya Turgut’un Bankacılık Düzenleme ve Denetleme Kurulu BDDK Tahsilat Dairesi’ne yerleşerek devletin el koyduğu bankalarda gerçekleştirdiği tahsilatları tek tek incelemeye aldığı öğrenildi. 
     
     Temizel övmüştü 
     Geçmişe dönük işlemleri de inceleyen Turgut’un aldığı bilgileri Cumhurbaşkanı Sezer’e ilettiği belirtiliyor. 
     Türkiye Büyük Millet Meclisi’nde Genel Kurul salonunu yenileyen Emlak Konut’ta yaptığı inceleme ile gündeme gelen Turgut, Maliye eski Bakanı Zekeriya Temizel tarafından vergi işlemleri konusunda "Bize yüz Süreyya yeter" sözleriyle övülmüştü. 
     
     1 milyar dolar geri alındı 
     Bu arada Fon kapsamına alınarak büyük bölümü kapatılan bankaların eski sahiplerinden sağlanan tahsilatın 1 milyar dolara yaklaştığını bildiren BDDK Başkanı Engin Akçakoca ise, bu bankaların devlete yüklediği devir zararlarının 7.5 milyar dolar olduğunu söyledi. 
     Mart ayı sonuna kadar Fon bankalarında tahsili gecikmiş duruma gelen 8 bin 800 tane ticari ve kurumsal kredi dosyasının Tahsilat Dairesi’ne verildiğini belirten Akçakoca, 111 bin tane de bireysel kredi dosyası bulunduğunu kaydetti. 
     
     Tahsilat izlemeleri sürüyor 
     Toplam kredi tahsilat bakiyesinin 10 milyar dolar civarında olmasının tahmin edildiğini bildiren Akçakoca, bu rakamın temerrüt faizlerini de içerdiğini ifade etti. Mart sonuna kadar tahsil edilen 1 milyar dolarlık tahsilatın dışında geri kalan kısım için ya tahsilat anlaşmaları yapıldığını ya da hukuki izlemelerin devam ettiğini vurgulayan Akçakoca, Fon bankaları için belirtilen 35 milyar dolar gibi zarar rakamlarının doğru olmadığını söyledi. 
     Akçakoca, "Bu bankaların devir zarar yekünü 7.5 milyar dolar. Biz bu bankaların mevduat ve diğer borçlarının ödemeleri için Hazine’den 18 milyar dolarlık kağıt aldık. Ama bunun tamamı kullanılmış değil" dedi. 
     



 EKONOMİ 





















</TEXT>
</DOC>
