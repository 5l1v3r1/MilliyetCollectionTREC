<DOC>
<DOCNO> 88805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/spor/spo18.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Elazığspor’da kongre günü 
     SÜPER Lig’in yeni takımı Elazığspor’da bugünkü kongre öncesi Hayrettin Karamazı başkanlığa aday olmayacağını tekrarlarken, işadamı Mustafa Urhan göreve talip olduğunu açıkladı. Urhan, "Kulübü devralmak ateşten gömlek gibi. Ama üstesinden geleceğiz" dedi. Öğretmenevi Toplantı Salonu’nda 11.00’deki genel kurul milli maç nedeniyle 14.30’a ertelendi. 
     
     Karaman’ın alternatifi var 
     BULGAR Lazarov ve Aleks Yordanov ile anlaşıp, transferi kapatmak isteyen Kocaelispor, bu futbolcuların imzaya yanaşmaması halinde alternatifleri buldu. Dünya Kupası maçlarını izleyen Teknik Direktör Hikmet Karaman’a, Güney Kore’den Yoo Sung Hul, Hong Myungbo ile Gana’nın santrforu N’Kuna önerildi. Bu arada Körfez ekibi, Kızılcahamam kampında iki gurbetçi, iki yabancı deneyecek. 
     
     Celil’in isyanı 
     SAMSUNSPOR’UN tecrübeli oyuncularından Celil ayrılmak istediğini söyledi. Bonservisinin kendisine verilmesi için avukatı aracılığıyla dava açmaya hazırlanan Celil, "Kulüpten 9 aydır maaş alamıyorum. Benim sorunum kulübü yönetenlerle. Hep arkamdan konuştular. Gerekirse 2. Lig’de oynarım. Ancak bir daha Samsunspor’da forma giymem" dedi. 
     
     Biyediç’ten itiraf 
     BURSASPOR’DA henüz yabancı futbolcu transferi yapılamaması sıkıntı yaratıyor. Teknik Direktör Nejat Biyediç, kaleci Kelemen dışında tüm yabancıları gönderdiklerini, Mirza Verasenoviç ile anlaştığını, ancak Samir Duro’da problem çıktığını söyledi. Boşnak hoca, "Dört yabancı almak istiyoruz. Ancak transferde çok geç kaldık" dedi. Bu arada Tolunay’ın bugün imza atması bekleniyor. 
     
     Tanrıverdi’den yardım çağrısı 
     MALATYASPOR Başkanı Hikmet Tanrıverdi, camiadan destek istedi. Birlik olma zamanı geldiğini vurgulayan Tanrıverdi, "Kocaelispor’dan Ayman, Göztepe’den Mehmet, Samsun’dan Mehmet Nas, Çanakkale’den Ufuk, Kayseri’den Ali Ravcı, Denizli’den Timuçin, Bulgaristan’dan Stankow’u aldık. Bütçeye göre transfer yaptık. Gelir sağlamak için projelerimiz var, ama maddi destek şart" dedi. 
     
     Doğan’dan jest 
     GAZİANTEPSPOR Başkanı Celal Doğan, genç futbolcuları tatille ödüllendirdi. Alper, İbrahim Toraman, Hasan Yurt, Mustafa Marangoz, Kemal Aslan ve Adem Kaya’yı Belek’te tatile gönderen Doğan, tüm masrafları cebinden karşılayacağını açıkladı. Öte yandan teknik direktör konusunda en yakın ismin Multescu olduğu bildirildi. 
     
     Sokullu’ya görev 
     TMOK’UN 2001 yılı Olimpiyat Meşalesi Ödülüne layık görülen FIVB kokartlı voleybol hakemi Ümit Sokullu’ya iki önemli görev verildi. Sokullu, Arjantin’in 28 Eylül - 13 Ekim tarihlerinde ev sahipliğini yapacağı 15. Dünya Erkekler Şampiyonası finallerinde, 28 - 30 Haziran’da Rusya - Küba, 13 - 14 Temmuz’da da Portekiz - Arjantin FIVB Erkekler Dünya Ligi Komisyonu müsabakalarını yönetecek. 
     
     Çakır’dan Milli Takım kitabı 
     AHMET Çakır’ın hazırladığı Milli Takım ve Dünya Kupası adlı kitap çıktı. Kitapta, A Millilerimiz’in bütün maçlarının kadroları gibi, bugüne kadar ilk kez bir kitapta toplu halde yer alan bilgiler bulunuyor. Ayrıca, Avrupa Şampiyonası ve Dünya Kupalarının öyküleri, elemelerde neler yaptığımız, Milli Takımda yer alan tüm futbolcular, teknik direktörler, federasyon başkanları gibi bilgiler ve fotoğraflar yer alıyor. 
     



 SPOR 

































</TEXT>
</DOC>
