<DOC>
<DOCNO> 90414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/ekonomi/eko03.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford, Connect ile ihracatta 1.7 milyar euro’ya koşuyor 
</HEADLINE>
<TEXT>

Ford Otosan, yeni hafif ticari aracı Transit Connect’i bantlardan indirmeye başladı. 2004’te kapasitesi 200 bine çıkacak olan fabrikadan 1.7 milyar euro’luk ihracat yapılacak 
     FATİH ÇINAR 

     Ford Otosan’ın Kocaeli Fabrikası, yeni hafif ticari aracı Transit Connect’in üretimine başladı. Avrupa dahil tüm dünyaya Türkiye’den satılacak olan Transit Connect’ten, gelecek yıl 1.2 milyar euro ihracat geliri hedefleniyor. 2004 yılı ihracat hedefi ise 1.7 milyar euro. 
     Sadece Türkiye’de üretilen Connect’in banttan indirilmesi ile ilgili olarak düzenlenen törende konuşan Koç Holding CEO’su güçlendirilmiş genel koordinatör Bülend Özaydınlı, 5 Temmuz’da ihracatına başlanacak olan aracın, yıllık ihracatının 90 bin adet dolayında olacağını söyledi. 
     
     Yatırım 1 milyar euro’yu geçecek 
     Koç ve Ford’un, Türkiye’nin geleceğine olan inançla bu tesisi, en kritik dönemde 825 milyon euro’luk yatırımla gerçekleştirdiğini anlatan Özaydınlı, Ford Otosan’ın toplam yatırım tutarının 1 milyar euro’yu geçeceğini söyledi. Projenin, Türk Otomotiv Endüstrisi’nin adını Avrupa ve dünyada duyurmak adına önemli bir adım olduğunu ifade eden Özaydınlı, "Kocaeli Ford Otosan, Avrupa’daki en önemli üretim merkezlerinden biridir" dedi. 
     Ford Otosan Genel Müdürü Turgay Durak da, Connect’in yıl sonuna kadar yaklaşık 25 bin adet üretileceğini ve bunların 22 bininin ihraç edileceğini bildirdi. Belçika’nın Genk şehrinde bulunan Ford Fabrikası’ndaki Transit üretiminin de Kocaeli’ye kaydırılacağını belirten Turgay Durak, "Bu nedenle, 2004’e kadar 220 milyon euro’luk ilave yatırımla kapasitesi yılda 200 bin araca, ihracat ise 160 binlik adetlere ulaşacak" dedi. 
     Ford Otosan Genel Müdürü, bir soru üzerine de, tesiste 3 bin 765 kişinin çalıştığını, yıl sonuna kadar bin 100 kişinin daha işe alınacağını söyledi. 
     
Ağustosta piyasada      İlk yurtdışı siparişini 6 bin adet ile İngiltere Posta İdaresi verdiği Connect’in Transit ve Tourneo olmak üzere iki versiyonu bulunuyor. Dizel ve benzinli üç tip motorla üretilecek olan Connect’te hidrolik direksiyon, klima, altı yöne ayarlanabilen sürücü koltuğu bulunuyor. Aracın fiyatı, ağustos başında iç piyasaya satışa sunulduğunda açıklanacak. 
     



 EKONOMİ 



















</TEXT>
</DOC>
