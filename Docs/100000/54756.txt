<DOC>
<DOCNO> 54756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo12.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Stavrum'un Fenerbahçe maçında oynaması şüpheli... 
</HEADLINE>
<TEXT>

     Türkiye Kupası'nda Sakaryaspor'u altın golle geçen Beşiktaş, hafta sonunda Fenerbahçe ile yapacağı derbi maçın hazırlıklarına başladı. 
     Fulya Tesisleri'nde, teknik direktör Christoph Daum yönetiminde gerçekleştirilen ve yaklaşık 1 saat süren antrenmanda futbolcular, koşu, kondisyon ve pas çalışmasının ardından yarı sahada çift kale maç yaptılar. 
     Yoğun yağış altında yapılan idmanda futbolcuların neşeli olmaları ve ağır zemine rağmen çift kale maçta iyi bir mücadele sergilemeleri dikkat çekti. 
     İdmana, sakatlıkları bulunan futbolcular Erman, Nihat ve Stavrum katılmadı. 
     Beşiktaş, Fenerbahçe maçının hazırlıklarını yarın basına kapalı gerçekleştireceği çalışmayla sürdürecek. 
     
     Stavrum'un durumu ciddi 
     Beşiktaş'ın Norveçli golcüsü Arild Stavrum'un Fenerbahçe karşısında forma giyebilmesinin şüpheli olduğu açıklandı. 
     Kulup doktoru Yalçın Yavuzer, Stavrum'un eski bir sakatlığından dolayı sol ayak bileği aşil tendonunda zaman zaman ağrılar çektiğini beliterek, ''Sakaryaspor karşılaşması sonrası bu ağrıları yeniden arttı. Kendisi istirahatte. Fenerbahçe karşısında oynayıp oynayamayacağı şu an bizim için bir soru işereti'' dedi. 
     Yavuzer, uzun süredir sakatlığı nedeniyle takımdan ayrı kalan Erman'ın da yarından itibaren çalışmalara katılabileceğini söyledi. 
     Öte yandan, siyah-beyazlıların Brezilyalı defans oyuncusu Ronaldo'nun yarın saat 11.00'de ''www.mynet.com'' internet sitesi spor sohbet odasında taraftarların sorularını yanıtlayacağı bildirildi. 
     






</TEXT>
</DOC>
