<DOC>
<DOCNO> 86107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/soneko11.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "Türkiye AB şansını bu sefer kaybetmemeli" 
</HEADLINE>
<TEXT>

     Devlet Bakanı Nejat Arseven, idam cezasının kaldırılması sorununun diğer konularda olduğu gibi anlayış çerçevesinde çözüleceğine inandığını belirterek, ''Ufak şeylere takılıp Türkiye'nin büyük geleceğini heba etmememiz gerekir'' dedi. 
     Arseven, Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan'ı makamında ziyaret ederek, yaklaşık bir saat süren bir görüşme yaptı. 
     Görüşmenin ardından gazetecilere açıklama yapan Arseven, ''Bu ziyaretim tamamen nezaket ziyaretidir. Türkiyemizi ilgilendiren çok önemli meselelerle ilgili Sayın Başkanla görüş alışverişinde bulunduk'' diye konuştu. 
     Nejat Arseven, özellikle Avrupa Birliği AB sürecinde Türkiye'de ulusal program uygulamalarının geldiği noktayı, siyasi kriterlerin yerine getirilmesi ve ekonomide son zamanlarda yaşanan olumlu gelişmeleri değerlendirdiklerini bildirdi. 
     Gazetecilerin idam cezasının kaldırılması konusunda hükümet ortakları arasında bir konsensüs sağlanıp sağlanamayacağına dair soruları üzerine Arseven, şöyle konuştu 
     ''Türkiye için AB'ye üyelikle ilgili müzakere sürecinin başlaması çok önemli. Türkiye AB adaylığı sürecinde bu merhaleyi mutlaka geçmek zorundadır. Kopenhag siyasi kriterleri, sadece Türkiye için konulmuş esaslar değil. Bütün AB'ye üye ülkeler bu kriterleri tamamladıktan sonra üyelik sürecine başlamışlardır. Türkiye'nin belli hassasiyetlerinin olduğu doğrudur. Uzun süre bölücü terör yaşayan ülkemizde bu konularda hassasiyet taşımanın çok yanlış olduğunu düşünmüyorum. Ancak terörün artık bitme noktasına gelmesi ve bölücü terör başının da hapiste bulunması dolayısıyla Türkiye'nin bu konularda gerekeni yapmasının Türkiye'nin büyük geleceği için, Atatürk'ün önümüze koyduğu çağdaş ve modern demokrasiyi ülkemizde gerçekleştirmek için önemli bir merhale... Dolayısıyla ufak şeylere takılıp Türkiye'nin büyük geleceğini heba etmememiz gerekir.'' -''İDAM KONUSU TEKRAR GÜNDEME GELECEK''- Arseven, 3 partiden oluşan koalisyon hükümetinin bugüne kadar AB ile ilgili özellikle Anayasa değişiklikleri ve birçok tasarının kanunlaşması konusunda önemli adımlar attığını ifade ederek, ''Birkaç önemli mesele var... İdam konusunun da aynı anlayışla çözüleceğine inanıyorum'' dedi. 
     Önümüzdeki günlerde başta idam cezasının kaldırılması olmak üzere birkaç konunun tekrar Türkiye'nin gündemine geleceğini kaydeden Arseven, Cumhurbaşkanı Ahmet Necdet Sezer'in AB ile ilgili yapacağı liderler zirvesinde tüm siyasi parti başkanlarının ortak bir noktada buluşacağını ümit ettiğini söyledi. 
     
     ÖZİLHAN... 
     TÜSİAD Yönetim Kurulu Başkanı Tuncay Özilhan da, Nejat Arseven ile TBMM'de Uyum Komisyonu Başkanlığı döneminden bu yana çok yakın bir diyalog içinde olduklarını ifade ederek, şunları kaydetti 
     ''Bugün AB konusunda Türkiye'nin çok önemli bir dönemeçte olduğunu, Türkiye'nin bu şansı bu sefer kaybetmemesi gerektiğini ve belirli malum konularda Türkiye'nin konsensüs sağlayıp AB müzakerelerini bu yıl başlatması gerektiğine olan inancımızı tekrarladık. Bu konuda fikir birliği içindeyiz. 
     Türkiye'nin önümüzdeki günlerde çok acil konuları olacak. 
     Cumhurbaşkanı'nın liderlere daveti çok önemli. Bu konuda muhalefetin görüşleri çok önemli. Türkiye bir konsensüs sağlayıp bu konuları çözmeli.'' 
     





</TEXT>
</DOC>
