<DOC>
<DOCNO> 72516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun02.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "PKK uyuşturucu kaçakçılığından para kazanıyor" 
</HEADLINE>
<TEXT>

     ABD'nin uluslararası narkotik ve güvenlik işlerinden sorumlu Dışişleri Bakan Yardımcısı Rand Beers, terör örgütü PKK'nın, uyuşturucu ticaretinden haraç aldığını, uyuşturucu kaçakçılarını koruduğunu ve bununla kendi operasyonlarını desteklediğini söyledi. 
     Beers, Amerikan Senatosu Adalet Komitesi'nin bir alt komitesi olan Teknoloji, Terörizm ve Hükümet Enformasyonu'nda düzenlenen, "Narko-Terör Dünya çapında uyuşturucu ve terör bağlantısı" konulu toplantıda, diğer terör örgütlerinin yanı sıra, PKK'nın da uyuşturucu faaliyetlerine karıştığını anlattı. 
     Beers, PKK'nın, uyuşturucu kaçakçıları ve bireysel uyuşturucu üreticilerinden haraç kestiğini, bu yolla kendi operasyonlarını desteklediğini söyledi. 
     Beers, uyuşturucu kaçakçılığına bulaşan terör örgütlerinin tamamına yakınının ABD Dışişleri Bakanlığı'nın terörist örgütler listesinde yer aldığını belirtti. 
     Bu örgütler arasında PKK'nın yanı sıra, Kolombiyalı FARC, Özbekistan İslami Hareketi IMU , Perulu SL, Sri Lanka Tamil gerillaları, İspanya'nın Bask bölgesindeki ETA ve Lübnan Hizbullah'ı da sayıldı. 
     






</TEXT>
</DOC>
