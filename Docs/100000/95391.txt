<DOC>
<DOCNO> 95391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/dunya/dun02.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz ve Grossman geliyor 
</HEADLINE>
<TEXT>

     YASEMİN ÇONGAR Washington 

     Ankara’daki siyasi belirsizlik ortamını yakından izleyen George W. Bush yönetimi, Türkiye’yi en iyi tanıyan iki yetkilisi aracılığıyla nabız yoklayacak. ABD Savunma Bakan Yardımcısı Paul Wolfowitz ve Dışişleri Bakanlığı’nın siyasi işlerden sorumlu müsteşarı Marc Grossman, haftalar öncesinden planlanmış ziyaretler için önümüzdeki hafta başında Türkiye’de olacaklar. 
     ABD kaynaklarına göre, Wolfowitz’in ziyareti Irak dahil, Türkiye ile ABD arasındaki savunma ve güvenlik işbirliği konularının ele alınması amacını taşıyor. Wolfowitz’in yarın İstanbul’a uğradıktan sonra bir günlüğüne Afganistan’ın başkenti Kabil’e geçmesi, dönüşte de Ankara’da temaslarda bulunması planlanıyor. 
     ABD Dışişleri’nin "üç numarası" Grossman ise pazartesi Türkiye’de olacak. Grossman’ın temaslarında da, ABD’nin Irak’a yönelik planları, Afganistan’da Uluslararası Güvenlik Gücü çerçevesinde süren işbirliği, Türkiye’nin Avrupa Birliği’ne katılım süreci ve Kıbrıs gibi konuların öne çıkması bekleniyor. Öte yandan, hem Grossman hem de Wolfowitz’in, Türkiye’de yakından tanıdıkları siyasi aktörlerin yeni dönemde oynayabileceği rol ile erken seçim ve hükümet değişikliği senaryolarıyla ilgili nabız yoklamaları da bekleniyor. 
     



 DÜNYA 











</TEXT>
</DOC>
