<DOC>
<DOCNO> 80506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/yasam/yas06.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
15 sene boş yere hapislerde çürüdü 
</HEADLINE>
<TEXT>

İki çocuğu öldürmekten yargılanan Fransız, gerçek katil tam 15 yıl sonra yakalanınca özgürlüğüne kavuştu... 
     MiNE G.KIRIKKANAT Paris 

     Fransa’da onbeş yıldır işlemediği iki cinayet yüzünden hapis yatan Patrick Dils, dün sonuçlanan üçüncü davada jüri kararıyla aklandı. Cinayetle suçlandığında 16, müebbed hapse çarptırıldığında 17 yaşında olan Dils’in avukatları, polisin eksik ve yanlış soruşturması sonucu yaşamının yarısını hapiste geçiren müvekkilleri için iki milyon Euro tazminat istiyor. 
     Dils’in tüm suçu, psikologlara göre anormal derecede normal’ olmaktı. 26 Eylül 1986 günü, Montigny Lez Metz kasabasında öldürülen iki çocuğun katili olarak tutuklanan Dils, aşırı çekingen, aşırı uslu ve yumuşak huylu bir gençti. 
     
     Polis baştan savdı 
     Dosyayı bir an önce kapatmak isteyen işgüzar polis müfettişi Varlet’nin uzattığı itirafı imzalayan Dils’in hayatı da karardı. Eğer 1992 yılında Fransız suç tarihine geçecek seri katil Francis Heaulme tutuklanmasaydı, Dils’in hayatı demir parmaklıklar arkasında geçecekti. Yedi cinayeti kanıtlanan Heaulme’ü olay yerinde üstü başı kanlar içinde gören yeni tanıkların geç de olsa ortaya çıkıp konuşmaya başlayınca cinayet de aydınlandı. 
     



 YAŞAM 


















</TEXT>
</DOC>
