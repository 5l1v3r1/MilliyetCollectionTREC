<DOC>
<DOCNO> 92248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo17.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de hüzünç - sevinç birarada... 
</HEADLINE>
<TEXT>

     Dünya Kupası'nda A Milli Futbol Takımı'nın Brezilya'ya 1-0 yenildiği yarı final maçını Taksim Meydanı'nda dev ekrandan izleyen binlerce futbolsever, yarı final oynama sevinci ve yenilginin üzüntüsünü birarada yaşadı. 
     The Marmara Oteli'nin karşısında, maçtan sonra verilecek konser için oluşturulan platformun yanına kurulan dev ekrandan maçı izlemek için binlerce futbolsever Taksim Meydanı'na akın etti. Öğleden sonra idari tatil olması nedeniyle işlerinden çıkan çalışanların da gelmesiyle, meydanda toplanan 5 bine yakın kişi karşılaşmayı büyük bir coşkuyla izledi. Üzerlerinde kırmızı-beyaz formalar, şapkalar ellerinde Türk Bayrağı, balonlar yüzleri kırmızı ve beyaza boyalı sporseverler, maç öncesi Milli Takım lehine sürekli tezahürat yaptı. 
     Sporseverler maçtan önce okunan İstiklal Marşı'na da çoşkuyla eşlik ettiler. 
     İstanbul Valiliği ve emniyet güçlerinin geniş önlemler aldığı Taksim Meydanı'nda çok sayıda ambulans ve itfaiye aracı hazır bekledi. Taksim Meydanı'ndaki otobüs duraklarının önündeki yol da trafiğe kapatıldı. 
     Maç nedeniyle birçok televizyon kanalı Taksim'den canlı yayın yaptı. Bazı yabancı televizyon kanallarının ekipleri de Taksim'de çekim ve futbolseverlerle röportajlar gerçekleştirdi. 
     Maçtan önce Taksim'de seyyar satıcılar da bol bol satış yaptı. Satıcıların ellerindeki milli takım formaları, Türk bayrakları, şapkalar ve sıcak hava nedeniyle sular kapış kapış gitti. 
     Bu arada, maçın ilk yarısı oynanırken, sıcak hava ve kalabalık nedeniyle bazı sporseverlerin fenalık geçirdiği gözlendi. 
     
     YAĞMUR ENGELLEMEDİ 
     Karşılaşmanın devre arasında aniden bastıran yağmur, meydanda toplanan kalabalığı etkilemedi. 
     Futbolseverlerin büyük bölümü yağmura karşın coşkuyla maçın ikinci yarısını izlerken, Ronaldo'nun golünden sonra coşku yerini kaygıya bıraktı. Futbolseverler, Hakan Şükür'e bazı pozisyonlarda tepki gösterirken, Senegal maçında altın gol atan İlhan Mansız oyuna girerken alkış tuttular. 
     Karşılaşmanın sona ermesiyle buruk bir sevinç yaşayan futbolseverlerin bazıları gözyaşlarını tutamadı. Kimileri meydandan ayrılırken, platformdan yapılan anonslarda yarı finale kadar gelen futbolcuların alkışlanması istendi. Bunun üzeri meydandakiler bir süre A Milli Futbol Takımı için alkış tuttu ve yapılan müzik yayınıyla Türkiye'nin yarı final oynamasını kutladı. 
     Öte yandan, Türkiye'nin Dünya Kupası'nda yarı final maçı oynaması, Brezilya maçının ardından verilen konserle de kutlanıyor. 
     İstanbul Büyükşehir Belediyesi'nin, Efes Pilsen'in sponsorluğunda düzenlediği konser, Harem Grubu'yla başladı. Konser Burcu Güneş ve Mustafa Sandal ile sürecek. 
     





</TEXT>
</DOC>
