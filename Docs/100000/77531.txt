<DOC>
<DOCNO> 77531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun14.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in ''Koruyucu Duvar'' operasyonunun bilançosu 
</HEADLINE>
<TEXT>

     İsrail, 29 Mart'ta Filistinlilerin intihar saldırılarına misilleme olarak Batı Şeria'da Koruyucu Duvar Operasyonu'nu başlatmıştı. 
     Operasyonla ilgili birtakım unsurlar şöyle sıralanıyor 
     
     İşgal edilen yerler 

     İsrail güçleri, Batı Şeria'daki en önemli sekiz Filistin yerleşim biriminden altısını oluşturan Ramallah, Nablus, Kalkiliya, Tulkarim, Beytüllahim ve Cenin ile bir düzine kadar köyü işgal etmiş, Kalkiliya ve Tulkarim'den dün sabah çekilmişti. El Halil ve Eriha ise İsrail güçleri tarafından şu ana kadar işgal edilmedi. 
     
     Ölü sayısı 

     Filistin Kızılayı, Batı Şeria'da 124 Filistinlinin öldüğünü doğruluyor. Associated Press ajansı ise düne kadar 103 Filistinlinin öldüğünü teyit ederken, görgü tanıklarına göre bunların 27'sini siviller oluşturuyor. Ölü sayısının, Nablus ve Cenin'den gelen, birçok cesedin yerinden kaldırılmadığı yönündeki haberler ışığında artabileceği bildiriliyor. 
     İsrail ordusu ise operasyon sırasında, Cenin mülteci kampında ölen 13 İsrailli de dahil olmak üzere, kendilerine bağlı 25 güvenlik yetkilisinin yaşamını yitirdiğini açıkladı. 
     Batı Şeria'daki operasyonun başlamasından bu yana Filistinlilerce düzenlenen üç intihar saldırısında da 18 İsrailli sivil hayatını kaybetti. 
     
     Yaralı sayısı 

     Kızılay, Filistin tarafındaki yaralı sayısını 278 olarak açıklarken, İsrail ordusu, operasyonda şimdiye kadar 178 İsrail askerinin yaralandığını bildirdi. 
     
     Tutuklamalar 

     İsrail ordusu, 84'ü aranlar listesinde bulunan 1600 Filistinliyi gözaltına aldıklarını açıkladı, ancak bunların kaçının daha sonra serbest bırakıldığına ilişkin bilgi vermedi. 
     
     Silahlar 

     İsrail ordusu, operasyonda 1687 tüfek, 49 tanksavar ve iki fırlatıcı, üç havantopu mermisi, 256 makineli tüfek, 58 bomba ve yaklaşık 30 kilogram ağırlığında patlayıcı ve 11 patlayıcı laboratuvarı ele geçirdiğini belirtti. 
     
     Liderlerden alıntılar 

     İsrail Başbakanı Ariel Şaron'un önceki gün parlamentoda yaptığı konuşmasından bir bölüm 
     '' ... İsrail hükümeti, böylece tek bir hedefi olan Arafat'ın bize saldırmaya devam etmek için inşa ettiği terörist altyapının kökünü kazımak Koruyucu Duvar Operasyonu'nu başlatma kararı almıştır...'' Ramallah'taki karargahında kuşatma altında bulunan Filistin Devlet Başkanı Yaser Arafat'ın 29 Mart'ta yaptığı açıklamadan bir alıntı 
     '' ... Tanrı bana bu kutsal topraklarda şehit olmanın onurunu versin... İçinde bulunduğumuz tüm bunlara rağmen teslim olmayacağız...'' 
     
     Cenin mülteci kampı 

     İsrail'in Koruyucu Duvar Operasyonu sırasında en şiddetli çatışmalara sahne olan, Batı Şeria'nın kuzeyindeki Cenin kentinde bulunan Filistin mülteci kampıyla ilgili bazı bilgiler de şöyle 
     Kuruluş tarihi Kamp, İsrail'in kuzeyindeki Hayfa kenti ve civarındaki köylerden gelen mülteciler tarafından 1948 yılında kuruldu. 
     Konumu Cenin'in kuzeybatı sınırı. 
     Büyüklüğü Yaklaşık 1 kilometrekare. 
     Nüfus BM'nin Ortadoğu'daki Filistinli Mülteciler için Yardım ve Çalışma Örgütü'ne UNRWA göre, kamp 13 bin 755 kişilik nüfusa sahip. 
     İç görünümü İki ve üç katlı apartmanlarla dolu kampta bir market ve bir ana cadde yer alırken, evlerde su ve elektrik bulunuyor. 
     İstihdam durumu Kamp sakinlerinin çoğunluğu, civardaki Hayfa, Nasıra, Acre ve Afula'da inşaat işçisi olarak ya da lokantalarda çalışıyor. 
     Diğer ayrıntılar Kamp, El Fetih, İslami Cihad ve Hamas örgütlerinin kalesi konumunda bulunuyor. 
     






</TEXT>
</DOC>
