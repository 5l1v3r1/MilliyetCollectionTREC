<DOC>
<DOCNO> 62956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/soneko10.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçilerin kredi borçlarına kolaylık geliyor... 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Tarım Kredi Kooperatiflerinin çiftçilerden alacağı olan 1 katrilyon 400 trilyon liralık borçlarının, faizsiz olarak 30 ay vadeyle taksitlendirildiğini açıkladı. 
     Bakan Gökalp, Tarım Kredi Kooperatifleri Merkez Birliği'nde, birlik yöneticilerinin de katıldığı basın toplantısında, çiftçilerin Tarım Kredi Kooperatifleri ve Ziraat Bankası'na olan borçlarının yeniden yapılandırılmasına ilişkin bilgi verdi. 
     Gökalp, çiftçilerin uygulamadan yararlanabilmek için 3 ay içinde müracaat etmeleri gerektiğini vurgularken, şunları 
     söyledi 
     ''Borçlu çiftçiler, uygulamanın başlamasından itibaren borçlarının anapara artı faiz artı masraflar yüzde 20'sini peşin olarak ödeyecekler, kalan miktar faizsiz olarak dondurulacak ve altışar aylık dönemler itibariyle 5 taksitle 30 ayda geri ödenecektir. Çiftçiler karar yayımlandıktan hemen sonra başvururlarsa faiz işlenmeyecektir.'' 
     
     Ziraat Bankası'nın sağladığı kolaylıklar... 
     Gökalp bu arada, Ziraat Bankası tarafından 7.5 milyar liraya kadar borcu olan çiftçiler için kolaylıklar sağlandığını vurgularken, devamla şöyle dedi 
     ''7.5 milyar liraya kadar kredi kullanan çiftçilerin anapara borcu ile borcuna tahakkuk eden faiz temerrüt faizi silinmiş miktarı birbirinden ayrılmış, her biri için ayrı bir ödeme planı uygulamaya konmuştur. Örneğin, 1999'da 1 milyar lira kredi kullanan bir çiftçinin borcu, Ocak 2002'de 6 milyar 200 milyon lira olmuştur. Bu paranın 3 milyar 900 milyon lirası normal faiz, 1 milyar 300 milyon lirası da temerrüt faizidir. 
     Buna göre çiftçinin 1 milyar liralık anaparası borçlu cari hesaba dönüştürülecek ve bu paraya cari faiz tahakkuk ettirilecektir.'' Tahakkuk eden bu faizin ise çiftçinin isteğine bağlı 3 ya da 6'şar aylık taksitlerle ödeneceğine işaret eden Bakan Gökalp, ''3 milyar 900 milyon liralık faiz ayrı bir hesaba alınarak, faizsiz, aylık taksitlerle 36 ayda tahsil edilecek. 1 milyar 300 milyon liralık temerrüt faizi ise silinerek çiftçiden tahsil edilmeyecek.'' 
     
     Faiz indirimi 
     Gökalp ayrıca, Ziraat Bankası'nın tarımsal kredilere uyguladığı faizin yüzde 86'dan yüzde 75'e düşürüldüğünü ifade etti. 
     Gökalp, Tarım Kredi Kooperatifleri'nin çiftçiler üzerindeki tüm hacizlerinin kalktığını ve borcunda dolayı hapiste çiftçi bulunmadığını da bildirdi. 
     






</TEXT>
</DOC>
