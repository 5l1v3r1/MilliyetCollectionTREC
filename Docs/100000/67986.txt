<DOC>
<DOCNO> 67986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sondun06.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Genetik özellikleri önceden belirlenmiş bebek doğdu 
</HEADLINE>
<TEXT>

     Dünyanın ikinci, İngiltere'nin ise ilk genetik özellikleri önceden belirlenmiş bebeğinin doduğu açıklandı. 
     Kız olduğu belirtilen bebeğin, kan kanseri olan ağabeyinin tedavisine yardımcı olacağı kaydedildi. 
     Adı açıklanmayan bir ailenin, yine adı açıklanmayan bir klinikte dünyaya gelen bebeğinin sağlıklı olduğu bildirilerek, bu gelişmenin İngiltere'de ''sağlık için genetik özellikleri önceden belirlenmiş bebek dünyaya getirilmesi'' tartışmasını alevlendireceği belirtildi. 
     Aile, bebeklerinin öne sürüldüğü gibi sırf daha iyi, güzel veya akıllı olması için tasarlanmadığını, amacın bir başka çocuğun yaşamının kurtarılması olduğunu vurguladı. Aile, açıklama yapmalarının nedeninin ise bu durumdaki diğer ailelerin de söz konusu teknikten yararlanmalarını sağlamak olduğunu kaydetti. 
     Konuyla ilgili çalışmalarda bulunduğu bilinen Muhammed Tarannisi adlı doktorun, bu alanda hizmet verecek bir kliniğin açılması için yaptığı başvuruya kısa sürede yanıt almayı umduğu belirtildi. 
     Dr. Tarannisi'nin yaptığı başvurunun kabul edilmesi halinde, bundan böyle İngiltere'de herhangi bir organ ya da doku nakli için bekleyen aileler, hasta olan çocuklarının dokularıyla tam uyumlu bir evlat sahibi daha olabilecek. 
     Bu amaçla dünyaya getirilen çocukların sevilmeyeceği gibi düşüncelerin de yanlış ve mantıksız olduğunu söyleyen Dr. Tarannisi, perşembe akşamı doğan bebeğin aile tarafından büyük bir sevinçle ve mutlulukla karşılandığını anlattı. 
     Dr. Tarannisi, halen dünyanın değişik yerlerinde üç kadının daha bu tür başlatılan hamileliği sürdürdüğünü belirterek, bu tekniğin ''en güzeli'' ya da ''en akıllıyı'' yaratmak için kullanılmasının mümkün olmadığını bildirdi. 
     İngiltere'nin genetik özellikleri önceden belirlenmiş ilk bebeğini dünyaya getiren annenin, ABD'de bu tür bir doğumu ilk gerçekleştiren klinik tarafından tedavi edildiği ve döllenmenin de söz konusu klinikte sağlandığı belirtildi. 
     Annenin döllenen yumurtalarından oluşan yüzlerce embriyonun incelenmesinin ardından, ailenin hasta olan ilk çocuğunun doku yapısına en uygun olanının rahme yerleştirildiği ve hamileliğin başlatıldığı kaydediliyor. 
     Bebeğin plasentasının, doğumun hemen ardından özel bir organ bankasında dondurularak korumaya alındığı ve gerekirse ağabeyine nakledileceği bildirildi. 
     






</TEXT>
</DOC>
