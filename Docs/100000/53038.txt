<DOC>
<DOCNO> 53038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun18.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles'ın başı dertten kurtulmuyor... 
</HEADLINE>
<TEXT>

     Çok değil yaklaşık 2 hafta önce Letonya'nın başkenti Riga'da, Afganistan'daki savaşı protesto eden bir genç kızın suratına kırmızı karanfille vurduğu İngiltere Veliaht Prensi Charles'ın başı bir türlü aksilikten kurtulmuyor. 
     St. James Sarayı'ndan bir sözcü, bir ağacın dalını keserken sol gözüne talaş kaçan Prens Charles'ın dün hastanede tedavi altına alındığını açıkladı. 
     Adını açıklamayan sözcü, kazadan sonra İngiltere'nin batısında Highgrove'deki malikanesine doktor çağrılan, ancak gözündeki rahatsızlığın sürmesi üzerine Cirencester Hastanesi'ne giden Prens Charles'ın, göz uzmanı tarafından tedavi edildiğini söyledi. 
     Sözcü, Prens Charles'ın gözündeki rahatsızlığın hala sürdüğünü, ancak 2-3 gün içinde iyileşmesini beklediğini de kaydetti. 
     Riga'da 8 Kasım'da, Afganistan'daki savaşta İngiltere'nin rolünü protesto ettiğini söyleyen 16 yaşında bir kız, halkın arasında gezen Prens Charles'ın yüzüne karanfille vurmuş, ancak prens saldırıda yaralanmamıştı. 
     Prens Charles, Ağustos ayında polo oynarken attan düşerek kısa süre şuurunu kaybetmişti. Bu yıl başlarında Derbyshire'deki bir tilki avında yine atından düşerek omuz kemiğini kıran Prens Charles, 10 yıl önce de polo oynarken attan düşmüş ve kolunu kırmıştı. 
     






</TEXT>
</DOC>
