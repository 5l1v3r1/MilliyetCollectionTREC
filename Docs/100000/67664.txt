<DOC>
<DOCNO> 67664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo15.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bravo... Bülent Akın'dan derbi maçı öncesi örnek olacak mesajlar... 
</HEADLINE>
<TEXT>

     Galatasaraylı futlbolcu Bülent Akın, hafta sonu yapılacak Fenerbahçe-Galatasaray derbisi öncesi taraftarlara çağrıda bulunarak, ''Bu maçın sonucu ne olursa olsun, futbolun bir oyun, bir yarışma olduğu unutulmamalı'' dedi. 
     Sarı-kırmızılı futbolcu, kendisine ait, ''www.bulentakin.com'' adlı internet adresinde yaptığı açıklamada, 2 takım arasında tarihsel maçlardan birinin daha yapılacağına dikkati çekerek, şöyle konuştu 
     ''Biz kazanırsak şampiyonluk yolunda rakip sayımızı teke indireceğiz. Yok eğer Fenerbahçe kazanırsa lige heyecan gelecek. Maçın beraberlikle bitmesi durumunda ise bizi hemen arkamızdan takip eden Beşiktaş, mutluluk çığlıkları atacak. Tabii ki onlar da güçlü Ankaragücü'nü devirmeyi başarabilirlerse. Benim her iki takım taraftarlarından da bir ricam var. Sonuç ne olursa olsun futbolun bir oyun, bir yarışma olduğu unutulmasın. Fair Play çerçevesinde centilmence bir maç olsun. Sonuçta da dostluk kazansın.'' 
     
     "Ezeli rakibim iyi ki varsın" 
     Bülent Akın, her taraftarın, ''Ezeli rakibim iyi ki varsın'' diyebilmesi gerektiğini de dile getirerek, ''Eğer Galatasaray olmasaydı Fenerbahçe, Fenerbahçe olmasaydı da Galatasaray olmazdı. 
     Dedelerimizin başlattığı bu ezeli rekabet Türkiye'de futbol olduğu sürece olacak. 2 takım arasındaki tatlı rekabet, torunlarımıza da taşınacak. Futbolu güzelleştiren de bu olsa gerek'' diye konuştu. 
     Genç futbolcu ayrıca, geçen sezon Fenerbahçe Şükrü Saraçoğlu Stadı'nda yaşanılanları hatırlamak dahi istemediğini kaydetti ve ''Umarım bir daha hiçbir takım ve hiçbir takımın taraftarı böyle bir şey yaşamaz'' dedi. 
     






</TEXT>
</DOC>
