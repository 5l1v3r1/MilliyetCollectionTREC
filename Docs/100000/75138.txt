<DOC>
<DOCNO> 75138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo14.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, Milan Başkanlığı'nı Galliani'ye bırakıyor 
</HEADLINE>
<TEXT>

     İtalya'nın köklü kulüplerinden AC Milan'ın başkanlığına Adriano Galliani'nin getirileceği bildirildi. 
     Şu anda AC Milan'ın başkanlığı görevini sürdüren İtalya Başbakanı Silvio Berlusconi, parlamentoda onaylanmak üzere olan çıkar çatışması yasasından dolayı AC Milan'daki görevini bırakmaya hazırlanıyor. 
     İlk beklentilerin, Berlusconi'nin görevini oğlu Pier Silvio'ya bırakması yolunda olmasına karşın, yeni başkanın şu anda kulübün başkan yardımcısı ve yönetim kurulu başkanı olan Adriano Galliani olacağı açıklandı. 
     İtalya'da radyoya demeç veren Pier Silvio Berlusconi, ''Milan'ın yeni başkanı büyük olasılıkla Galliani olacak ve kulüp izlediği yolda devam edecek. Galliani, son yıllarda takımımızın herşeyiyle yüreğiyle ve gereken enerjiyle yüzde yüz ilgilenmiştir'' dedi. 
     55 yaşındaki Galliani, Berlusconi'nin 1986 yılında AC Milan'ı 
     aldığından bu yana kırmızı-siyahlı kulüpte başkan yardımcısı olarak görev yapıyor. Galliani ayrıca, bu sezon teknik direktör Fatih Terim'i AC Milan'a getiren ve 10. haftada görevine son veren kişiydi. 
     






</TEXT>
</DOC>
