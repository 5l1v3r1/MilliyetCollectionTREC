<DOC>
<DOCNO> 88815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yasam/yas03.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan kanserine mucize ilaç 
</HEADLINE>
<TEXT>

Eski yöntemlere oranla üç kat başarılı olan bir lösemi ilacı Amerika’da jet hızıyla onaylandı. Uzmanlara göre ilaç, lösemi tedavisinde devrim yaratacak 
     ŞÜKRAN PAKKAN İstanbul 

     Lösemi yani kan kanserinde, standart tedavi yöntemlerinin yüzde 20’lik başarısı tarihe karışıyor. Amerika’da kronik miyeloid lösemi KML hastalarının erken dönem tedavisinde yapılan araştırmalar, imatinib etken maddeli bir ilacın standart tedaviye oranla üç kat daha başarılı olduğunu kanıtladı. 
     Henüz kesin tedavisi bulunamayan ve dört ile beş yıl içerisinde öldürücü etkileri saptanan miyeloid lösemi’ye ilişkin yeni ilaç, Amerika’da jet hızıyla onay aldı. Avrupa’da önümüzdeki günlerde piyasaya çıkması beklenen ilaç, yan etkilerinin azlığı dolayısıyla da tıp dünyasından olumlu tepki aldı. 
     
     Tedavi yöntemleri değişecek 
     Öldürücü etkileri olan Philadelphia adlı kromozomu içeren hücreler, yeni ilaçla kısa sürede ortadan kaldırılıyor ya da sayıları ciddi oranda azaltılıyor. İmatinib etken maddeli ilaç yeni tanı konulmuş kronik miyeloid lösemi hastalarında kan dağılımında yüzde 65 oranında kontol sağlıyor. 
     Oregon Sağlık Bilimleri Üniversitesi’nden Prof. Dr. Brian Druker, bu verilere göre, lösemi tedavisinde yeni ilacın ne kadar erken kullanılırsa, alınan yanıtın da o kadar iyi olduğunu söyledi. Druker, "Bu sonuçlar doğrultusunda doktorların, lösemi hastaları için mevcut tedavi seçeneklerini yeniden gözden geçirmeleri gerekiyor" dedi. 
     
Miyeloid lösemi nedir      Kronik miyeloid lösemi, genetik anormallik gösteren bir tür kan kanseri. Dalak büyüklüğü, akyuvar sayısının çok artması ve kanda Philadelphia adı verilen kromozomun görülmesi en önemli belirtileri. Tedavi edilmezse, seyri hızlanıyor, hastanın yaşamına son verebiliyor. 
     



 YAŞAM 

















</TEXT>
</DOC>
