<DOC>
<DOCNO> 79955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sondun15.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazım Hikmet Hollanda'da 
</HEADLINE>
<TEXT>

     Hollanda'da her yıl düzenlenen geleneksel Türk Tiyatro Festivali'nin beşincisi, bu yıl 1-12 Mayıs arasında başkent Amsterdam'da gerçekleştirilecek. 
     Türk-Hollanda Tiyatro Vakfı tarafından düzenlenen ve Hollanda Kültür Bakanlığı ile Amsterdam Belediyesi'nin katkıda bulunduğu festivalde, ağırlıklı olarak BM Eğitim, Bilim ve Kültür Örgütü'nün UNESCO bu yılı Nazım Hikmet yılı ilan etmesi çerçevesinde, ünlü şairin oyunlarına yer verilecek. 
     Festivalin açılışı, Türk ve Hollandalı müzisyenlerden oluşan festival orkestrasının bestelenen Nazım Hikmet şiirlerini seslendiren yorumlarıyla, 1 Mayıs günü Amsterdam'da yapılacak. 
     Açılışta Genco Erkal, Rutkay Aziz, Rüştü Asyalı ve Ton Lutz, Nazım Hikmet'in şiirlerini seslendirecekler. Festivale Müşfik Kenter, Oğuz Aral'ın yönettiği Nazım Hikmet'in ''Kuvayi Milliye Destanı'', Rüştü Asyalı yine Nazım Hikmet'ten uyarlanan ''Ben İnsan'' ve Ferhan Şensoy da ''Ferhangi Şeyler'' adlı oyunlarıyla katılacaklar. 
     Festivalde, gazeteci Can Dündar'ın Nazım Hikmet Belgeseli de özel bir gösteriyle izleyicilere sunulacak. Festival boyunca, Hollanda'da yaşayan Türk asıllı oyuncular da sahne alacak. 
     Bu bağlamda, Amsterdam Tiyatro Okulu öğrencileri, Nazım Hikmet'in ''Taranta Babu'ya Mektupları''nı Hollandaca olarak sunacaklar. 
     Festival sırasında, Faruk Dikici ve Cengiz Özek'in hazırlayıp sunduğu iki farklı çocuk oyunu da sahnelenecek. 
     





</TEXT>
</DOC>
