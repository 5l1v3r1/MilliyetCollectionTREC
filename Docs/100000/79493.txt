<DOC>
<DOCNO> 79493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur06.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk otobüsü şoförleri ile İETT görevlileri birbirine girdi... 
</HEADLINE>
<TEXT>

     Maltepe'de, çalıştıkları güzergaha yeni hat verilmesini protesto eden bir grup halk otobüsü işletmecisi, İETT görevlisini darp etti. Kullandığı midibüsü göstericilerin üzerine süren görevlinin aracı, polisin lastiklere ateş açması sonucu durdurulabildi. 
     Kartal-Şişli hattında çalışan çift katlı halk otobüsü işletmecileri ve bir grup yakını, aynı güzergaha İETT tarafından Maltepe-Taksim arasında hat konulmasını protesto amacıyla, Piri Reis Caddesi üzerinde toplandı. 
     Aynı cadde üzerindeki Maltepe-Taksim hattı halk otobüslerinin kalkış peronuna giren grup, buraya gelen ve İETT'de denetim amiri olarak görev yaptığı bildirilen Reşat Kalender'i kullandığı midibüs içerisinde döverek darp etti. 
     Darp edilen Kalender de kullandığı midibüsü göstericilerin üzerine sürdü. Olay yerine gelen polisin ''dur'' ihtarlarına rağmen göstericileri aracıyla kovalayan Kalender, polislerin midibüsün lastiğine ateş açarak patlatması sonucu etkisiz hale getirilebildi. 
     Kalender, darp sırasında aldığı yaraların tedavisi için araçtan indirilerek Özel Göksoy Hastanesi'ne götürüldü. 
     Bu arada, ''dağılın'' uyarılarına rağmen ellerindeki ''Atatürk'' posterleriyle protestolarına devam etmek isteyen gruba, emniyet güçlerince müdahalede bulunuldu. 
     Polis, gruptan 4 kişiyi gözlem altına alırken, diğerlerini dağıttı. 
     





</TEXT>
</DOC>
