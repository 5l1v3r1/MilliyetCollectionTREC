<DOC>
<DOCNO> 77256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/spor/aspo.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ile yöneticiler, Samsun dönüşü uçakta gelecek yılın planlarını yaptı 
</HEADLINE>
<TEXT>
Daha iyi daha ileri 
Bu sezon en fazla iki ya da üç yabancı oyuncu alınacak, bu isimler çok dikkatli seçilecek 
Star ve pahalı transfer yapılmayacak, gelecek vaadeden genç isimlerin üzerinde durulacak 
Mutlaka uzun boylu bir santrfor aranacak, yurt içinden takıma gerekli takviyeler sağlanacak 
Yeni oyuncuların takıma uyumuna önem verilecek, yedek kalmayı sindirecek isimler tercih edilecek 
Bütçe korunacak, gereksiz harcama olmayacak. UEFA kriterlerine girmek için dikkatli davranılacak 
     Halil Özer 

     GALATASARAY Teknik Direktörü Mircea Lucescu ile yöneticiler, Samsun dönüşü uçakta takımı masaya yatırdılar, gelecek yılın planlarını yaptılar. Romen hoca, yeni sezon öncesi kafasındaki düşünceleri Sarı - Kırmızılı yöneticilerle paylaşırken, ilk olarak "Bu takım bazı şeyleri aştı. Artık Galatasaray’ın hedefi sadece Şampiyonlar Ligi’nde birkaç maç kazanmak olmamalı. Birinci ve ikinci gruptan çıkmak da önemli değil. Gelecek yıl en az çeyrek final oynamalıyız" ifadelerini kullandı. 
     LUCESCU, transfer konusuna da değinerek alınacak yabancı futbolcu sayısının iki ya da üç ile sınırlandırılmasını istedi. Tecrübeli teknik adam, "Kesinlikle doğru seçimler yapmalıyız. Star ve pahalı transferlere gerek yok. Gelecek vaadeden, düşük maliyetli, ama ileride büyük yıldız olacak oyuncular bulmamız gerekiyor. Aynı Ilie’de olduğu gibi. Bütçemizi korumalıyız. Yönetimin en büyük hedefi olan UEFA kriterlerine girmek için dikkatli davranmalıyız. Bunları başarırsak önemli bir k r sağlarız" dedi. 
     FORVETE mutlaka uzun boylu bir oyuncu gerektiğini de söyleyen Lucescu, "Bana yüksek toplarda etkili, rakibi rahatsız eden santrfor lazım. Niculescu’dan memnunum. Ama bu oyuncuyu ilk onbirde düşünmüyorum. Ancak bana her zaman gereken bir isim. O benim kozum. Kalitesini her geçen gün belli ediyor. Sezon sonuna kadar onun için karar vereceğim. Eğer performansını bu şekilde sürdürürse gelecek yıl da takımda kalabilir. Ayrıca kiralık oyuncular konusu da bir an önce çözülmelidir" diye konuştu. 
     YURT içi transferlerinde de çok dikkatli davranmalarının şart olduğunu vurgulayan Rumen hoca, "Elimdeki futbolculardan memnunum. Ancak takviye yapmamız şart. Bunu yaparken bazı konuları gözönünde bulundurmalıyız. Örneğin, bu takıma hangi oyuncu gelirse gelsin direkt forma şansı bulamayabilir. Galatasaray’a transfer olduktan sonra kulübede oturduğu zaman sıkıntı yaratmayacak, bunu içine sindirebilecek oyuncu almamızda fayda var. Yoksa gereksiz yere sıkıntı çekeriz" görüşünü savundu. 
     



 SPOR 






























</TEXT>
</DOC>
