<DOC>
<DOCNO> 68160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur02.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Siz benim kim olduğumu biliyor musunuz .." 
</HEADLINE>
<TEXT>

     Bolu İl Jandarma Komutanlığı bünyesinde görev yapan jandarma trafik timlerinin, Abant, Kartalkaya ve Gölcük tatil beldelerinde görev yaparken karşılaştıkları zorluklar rapor haline getirildi. 
     Rapora göre, kural ihlali yapan sürücüler, jandarma trafik timlerine, ''Vali, alay komutanı veya emniyet müdürünü tanıyorum. Bizi oyalamayın, sizi şikayet ederim'' yaklaşımında bulunuyorlar. 
     Bolu İl Jandarma Komutanı Jandarma Pilot Kıdemli Albay Haluk Özer, Abant, Kartalkaya ve Gölcük tatil beldelerinde görev yapan trafik timlerinin 2001 yılında görev başında karşılaştıkları zorlukları rapor haline getirdiklerini söyledi. 
     Bolu İl Jandarma Komutanlığı'na bağlı trafik timlerince hazırlanan, ''Jandarma Trafik Timlerinin Görevde Karşılaştıkları Zorluklar'' başlıklı raporda, denetim ve kontrollerde kural ihlali yapan sürücülerin, belirlenip durdurulduklarında ya kural ihlali yaptıklarını inkar ettikleri ya da ''Valiyi tanıyorum'', ''Alay komutanını tanıyorum'', ''Emniyet müdürünü tanıyorum'' ''Bizi oyalamayın hakkımda işlem yaparsanız sizleri şikayet ederim'' gibi sözlerle trafik personelini olumsuz yönde etkilemeye çalıştıkları belirtildi. 
     Raporda, Kartalkaya ve Abant yolunun dar olması, yolun bakım onarım ve temizlenmesinden sorumlu kuruluşların yetersizliği nedeniyle kış aylarında trafiğin aksadığı görüşüne de yer verildi. 
     
     Biz zincirsiz de çıkarız" 
     Kışın, özellikle tatillerde Kartalkaya, Abant ve Gölcük tatil beldelerinde zaman zaman meydana gelen kazalar ve trafik yoğunluğunun sebeplerine de yer verilen raporda şöyle denildi 
     ''Kartalkaya, Abant ve Gölcük yolunun kış aylarında kar ve buzlanma nedeniyle sürücüler için tehlike arz ettiğinden jandarma trafik timleri tarafından zincir takmaları yönünde uyarılan sürücüler, Biz zincirsiz de çıkarız diyerek yola zincirsiz devam ediyor ve bir müddet sonrada kayarak yolu trafiğe kapatıyor. Böylelikle hem kendilerini, hem de tatile gelen diğer insanları mağdur ediyorlar.'' 
     
     Aşırı hız yapanlar 
     Raporda, aşırı hız yapan sürücülerle ilgili tespitte ise şunlar kaydedildi 
     ''Karacasu yolunun geniş ve düz, Mudurnu yolunun düz olması nedeniyle aşırı hız yapılarak ölümlü kazalar meydana geldiğinden bu yollarda jandarma trafik timlerince kazaları önlemek maksadıyla hız kontrollerine ağırlık verildi. Bu kontrollerde aşırı hız yapan sürücüler tespit edildiğinde, jandarma trafik personelinin sürücüler tarafından sert tepkilerle karşılaştığı, bu tür tepkiyi gösteren şahısların makam ve mevki sahibi kişilerle bunların yakınları ile asker ve emniyet mensuplarının olduğunu üzülerek belirtmek isteriz.'' Albay Özer, raporda yer alan, ''Valiyi, alay komutanını, emniyet müdürünü tanıyorum diyerek, adımızı kullanarak ayrıcalık bekleyenlere müsamaha göstermeden gerekli işlem neyse onu yapıyoruz'' dedi. 
     






</TEXT>
</DOC>
