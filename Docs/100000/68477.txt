<DOC>
<DOCNO> 68477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/soneko10.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten sonra Maliye Bakanı Oral da "KDV indirimi yok" dedi 
</HEADLINE>
<TEXT>

     Maliye Bakanı Sümer Oral, KDV indirimi konusunda, ''2002 yılı için bu mümkün değil. Çünkü bütçenin dengesini bozarız'' dedi. 
     Oral, Maliye Araştırma ve Uygulama Merkezi tarafından düzenlenen ''Özel Tüketim Vergisi Kanun Tasarısı'' konulu panelden önce basın mensuplarının sorularını yanıtladı. 
     Özel Tüketim Vergisi'yle ilgili bir soru üzerine, 14 çeşit vergi konusunu kapsayan Özel Tüketim Vergisi'nin amacının sistemde sadelik ve KDV dışında dağınık yapıdaki tüketim vergilerini bir vergi altında toplamak olduğunu ifade eden Oral, ayrıca AB'ye uyum sağlamak için bunun şart olduğunu söyledi. 
     Oral, Devlet Bakanı Kemal Derviş'in, 2002 yılı için KDV indiriminin çok zor olduğuna ilişkin sözlerinin hatırlatılması üzerine de şöyle konuştu 
     ''KDV indirimi Maliye'nin işidir zaten. Biz Kemal Bey'le hükümet olarak bunları konuşarak birlikte değerlendiriyoruz. 2002 yılı için bu mümkün değil. Çünkü bütçenin dengesini bozarız. Bütçenin dengesi bozulduğu zaman onun reaksiyonu daha olumsuz olur.'' Reel sektör için başka vergilerin söz konusu olup olmadığına dair bir soruyu ise Oral, ''İnşallah 2003 yılından itibaren vergi oranlarında, ekonomiyi canlandırma bakımından daha geniş tedbirlere gidebileceğiz'' şeklinde yanıtladı. 
     Oral, ''2002'de yok mu '' sorusu üzerine ise ''2002'de bütçe dengesinde bu anlamdaki değişiklik başka sıkıntılar yaratır. Bu da kötü sonuçlar verir'' dedi. 
     






</TEXT>
</DOC>
