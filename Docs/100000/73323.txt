<DOC>
<DOCNO> 73323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/ekonomi/eko05.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş artık marka değil, bir kurum 
</HEADLINE>
<TEXT>

Fiat Uluslararası İş Geliştirme Bölümü Başkanı Jan Nahum, Tofaş’ın algılanışını, markadan kurum ismine dönüştürmeyi hedeflediklerini söyledi 
     EKONOMİ SERVİSİ 

     Tofaş’ın yeni vizyonu ve hedeflerini açıklayan, Fiat Uluslararası İş Geliştirme Bölüm Başkanı ve Tofaş Yönetim Kurulu Üyesi Jan Nahum, "Yeni vizyonumuzda, Tofaş artık bir marka değil, bir kurum" dedi. 
     Bugüne kadar Tofaş’ın Fiat ile beraber bir otomobil markası olarak kullanıldığını belirten Nahum, artık Tofaş ismini bir kurum ismine dönüştürmeyi hedeflediklerini söyledi. Nahum, "Tofaş, Fiat’ın otomobillerini üreten, ihraç ve ithal eden, Fiat’ın birtakım hizmetlerini sunan, katma değer yaratan, istihdam yaratan, vergi ödeyen bir kurum" dedi. Tofaş’ın yeni vizyonunun, Fiat’ta renkli, dinamik, yenilikçi, iyimser kimlik olarak, Alfa Romeo’da ise güç, spor, farklılık olarak yansıyacağını anlatan Nahum, bayilerin faaliyetlerinde de markanın ön plana çıkacağını anlattı. Nahum, "Yeni Türkiye, coşkulu, eğlenceli, geleceğe ümitle bakan, genç bir Türkiye. Tofaş’a daha çok canlılık ve dinamizm katacağız" dedi. 
     
     Kuşlar sürpriz yapacak 
     Kuş serisi olarak adlandırılan, Şahin, Doğan ve Kartal modellerinin talep olduğu sürece üretileceğini belirten Nahum, Tofaş’ın kuş serisinde artık T’ harfinin olmayacağını vurguladı. Nahum, "Kuş serisi için yeni bir marka yaratıldı. Bir grafik tasarımla şahin, doğan ve kartalın üçünü birden simgeleyen yeni bir logo ile çıkacak. Bundan sonra bunlar Şahin, Doğan ve Kartal markasıyla müşterinin karşısına çıkacaklar" dedi. 
     Nahum, kurum içi iletişimi sağlamak üzere "business TVöyi yayına sokacaklarını, müşteriler için multimedia kiosk sistemleri kuracaklarını ve bunlardan birinin Atatürk Havalimanı Dış Hatlar Terminali’nde olacağını, indirim ve hediyeler sağlayacak Tofaş kart çıkartılacağını söyledi. 
     
2 bin 500 bayi ile davul şov      Tofaş önceki gün Mydonose Showland’de Türkiye’deki tüm bayilerinden 2 bin 500 kişinin katıldığı bir davul şov yaparak, Guinness rekorlar kitabına girmeye aday oldu. Aynı tempoda davul vuran bayi, satış ve servis elemanlarına Harem Grubu eşlik etti. Nahum, yeni vizyonlarını önce kendi içlerinde açıkladıklarını söyledi. Nahum, "Davul da bizde tokmak da. Yolumuza hızla devam edelim" dediklerini kaydetti. 
     



 EKONOMİ 















</TEXT>
</DOC>
