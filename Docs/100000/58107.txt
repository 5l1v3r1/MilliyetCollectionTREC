<DOC>
<DOCNO> 58107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun18.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den İtalya'ya "insan kaçıran" mafya grubuna darbe 
</HEADLINE>
<TEXT>

     İtalya'da polis tarafından yasadışı göçle mücadele kapsamında 11 aydır sürdürülen operasyonda, 15 bin kişinin kaçak olarak Türkiye'den İtalya'ya getirilmesinde bağlantılı olduğu gerekçesiyle 19 kişinin tutuklandığı belirtildi. 
     İtalyan haber ajansı ANSA'nın verdiği haberde, 2001 Şubat ayından beri devam eden ''Abu Ziro'' adlı operasyon çerçevesinde, yasadışı göçün organize edilmesinde bağlantısı olduğu gerekçesiyle 350 kişinin soruşturulduğu kaydedildi. 
     Ülkenin kuzeyindeki Trento, Bolzano kentleri ile güneydeki Reggio Calabria ve başkent Roma'daki antimafya polis teşkilatında görevli yaklaşık 200 kişi tarafından gerçekleştirilen operasyonda, 19 kişinin tutuklandığı, ayrıca haklarında tutuklama emri bulunan 15 mafya üyesinin Türkiye ve Yunanistan'da arandığı bildirildi. 
     Roma, Reggio Calabria ve Lecce kentlerinde son 2 günde tutuklanan 5 Türk vatandaşından 2'sinin mafya örgütü içinde önemli yere sahip 
     olduğu öne sürülüyor. Bu kişilerin geçtiğimiz Şubat ayından bu yana yaklaşık 9 bin kaçağı gemilerle İtalya'ya getirdiği iddia ediliyor. İtalya'ya gelen kaçakların ise kamyonlarla Almanya ve Kuzey Avrupa ülkelerine götürüldüğü, adam başına 2 ile 5 bin dolar arasında para alındığı belirtiliyor. Yasadışı göçten kazanılan yüzlerce milyar liretin Avrupa'daki Western Union şubelerine yatırıldığının tespit edildiği ifade edildi. Paranın şimdilik uluslararası terörizm ile bağlantısının bulunmadığı da kaydedildi. 
     






</TEXT>
</DOC>
