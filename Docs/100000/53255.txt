<DOC>
<DOCNO> 53255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sonspo13.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, savcıyı iftira kampanyası başlatmakla suçladı 
</HEADLINE>
<TEXT>

     Beşiktaş teknik direktörü Christoph Daum hakkında Almanya'da Koblenz Eyalet Mahkemesi'nde devam eden uyuşturucu davasında, Daum'un avukatı Ralph Mayer, savcı Jörg Angerer'i, kendilerine karşı iftira kampanyası başlatmakla suçladı. 
     Mayer, savcı Angerer'in, Daum ile ilgili ifadesini değiştirmesi için kendilerinin bir tanığa 2 milyon mark verdikleri şeklinde söz konusu şahsın yalan ifadelerine yer vererek, bir iftira kampanyası başlattığını söyledi. 
     Angerer ise kendisini savunarak, bu tür ifadeleri sadece tek bir tanıktan değil, birkaç tanıktan aldığını, bir tanığın yakınının Daum'un avukatları ile para ödenmesi konusunda görüştüğünün bilindiğini, ancak bu girişimin kimin tarafından başlatıldığının henüz tespit edilemediğini belirtti. 
     Angerer, daha önce Daum'un avukatlarının, ifadesini değiştirmesi için bir tanığa 2 milyon mark teklif ettiklerini iddia etmişti. 
     Daum, Koblenz'deki davada 63 kez 5'er gramlık kokain satın almak ve toplam 100 gram kokain satın almak için talimat vermek suçundan yargılanıyor. 
     






</TEXT>
</DOC>
