<DOC>
<DOCNO> 73370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/spor/yurundul.html </URL>
<DATE> 2002/03/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Son raund 
</HEADLINE>
<TEXT>

     Galatasaray Şampiyonlar Ligi’nin ikinci turunda birbirinden güçlü takımların bulunduğu çok zor bir grupta bugüne kadar oynadığı üçü deplasman 5 maçta kısıtlı imkanlarıyla olağanüstü bir mücadele sergiledi. Hepsinde yüreğini ortaya koydu, savaştı. Çoğunda galibiyeti kaçıran taraftı. Ve de hiç yenilmedi. Bu tablo küçümsenmeyecek bir başarıdır. 
     Bu gece Ali Sami Yen’de son raunda çıkılıyor. Barcelona’nın en önemli artısı üst düzeyde bir kolektif uyuma sahip olmasıdır. Ayağa çabuk isabetli paslarla sahanın bütününü kullanıyorlar. Topa fazla sahip olmaları kendilerine önemli avantajlar getiriyor. Ön libero ustası Guardiola döneminden sonra bu göreve getirilen genç Xavi, radar gibi oyunu yönlendiren baş aktör. 
     Lucescu öncelikle Barcelona’nın saha içi organizasyonunu bozmak isteyecek. Yalnız rakibin kendi alanındaki çabuk hazırlık paslarına presle cevap vermek savunma güvencesini arızaya uğratır. Sadece Xavi’ye baskı uygulayarak rahatsız etmek en akılcı yoldur. Temel taktik ilke her zorluk derecesi yüksek maç gibi kontrollü anlayıştır. Rakip ataklarda orta saha defans bütünleşmesiyle alan daraltmaya özen gösterilmelidir. Kolektif olgunluğa ve de bireysel becerilere dayalı ofansif girişimler gündeme gelecektir. Karşı alanda kısa süreli takım halinde yerleşimler gerçekleşip, Galatasaray’ın klasiği şok hücum presle rakip defans dengesiz yakalanmaya çalışılacaktır. Galatasaray, Barcelona karşısında üretkenlik sağlar, ama üç puanın anahtarı savunma güvencesidir. Saviola saklanıp birden sahne alarak çizgi defansın arkasına topla veya topsuz çok çabuk, etkili giriş çıkışlar yapıyor. Galatasaray’a böyle iki gol attı. Overmars da, Nou Camp’da ikinci yarıda oyuna girip saha içi dengelerini değiştiren isimdi. Galatasaray’ın sağ kulvarını ve de defans kurgusunu ağır hasara uğrattı. Eğer oynarsa bilhassa içe kat eden girişimlerine tedbir getirmek lazım. Kluivert zaten her zaman dikkat edilmesi gereken günümüz futbolunun istediği özelliklere sahip bir forvet tipi. Geriden hücuma en etkili destek veren isim ise Puyol. Ayrıca Xavi’nin frikiklerinin de Rivaldo’ya yakın tehlikeli olduğu da unutulmamalıdır. 
     Yukarıda bu hayati maçla ilgili teknik analizlerimizi anlattık. Tabii ki, futbolda sahaya çıkacak takım tertibi, sistem, taktikplan çok önemli. Ancak son raundda Galatasaray’ın yine en büyük silahı herzamanki gibi yine takım ruhudur. 
     



 SPOR 


























</TEXT>
</DOC>
