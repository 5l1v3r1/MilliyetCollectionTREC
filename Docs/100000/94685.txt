<DOC>
<DOCNO> 94685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sonspo04.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Menajer Tutumlu "Avrupa'da sadece İlhan Mansız oynayabilir" 
</HEADLINE>
<TEXT>

     Ünlü menajer ve organizatör Bayram Tutumlu, A Milli Takım'ın Dünya Kupası'nda 3'ncülük elde etmesinin ardından dünyaca ünlü kulüplerin Türk futbolcuları transfer etmek için yarıştığı yönündeki iddiaların gerçeği yansıtmadığını söyledi. 
     Bayram Tutumlu,yaptığı açıklamada, Avrupa'da ''Bosman Yasası'' çerçevesinde, Avrupa'daki kulüplerin kadro oluştururken çok seçici davrandıklarını belirtti. 
     ''Barcelona, Rivaldo'nun yerine Hasan Şaş'ı alır mı Bunu mantıklı bir şekilde düşünmek lazım'' diyen Tutumlu, Avrupa'da top koşturabilmeleri için Türk futbolcuların önce mantalitelerini değiştirmesi gerektiğini söyledi. 
     Tutumlu, Emre, Okan, Hakan ve Nihat gibi Türkiye'nin yetiştirdiği çok önemli futbolcuların Avrupa'da ilk 11'de oynama şansı bulamadığını, İspanya'da oynayan Tayfun'un ise rahatlıkla kadroya girebildiğini anlatarak, ''Tayfun geçen sezon 40 maçta oynadı. Çünkü futbolu Almanya'da öğrendi. Türk futbolcuların, teknik ve taktik olarak Avrupalı meslaktaşlarından aşağı kalır tarafı yok. Ancak, mantalite değişikliği ve terapiye ihtiyaçları var'' dedi. 
     Türk futbolcuların bir diğer sorununun ise profesyonelliği tam olarak yaşayamamak olduğunu ifade eden Tutumlu, şöyle konuştu 
     ''Türk futbolculara acıyorum. Çünkü, çapulcu menajerlerle çalışıyorlar. Bu nedenle, Türkiye'de menajer olarak anılmaktan rahatsızlık duyuyorum. Birçok futbolcuyu menajerleri, Seni Barcelona, Real Madrid, İnter istiyor diyerek kandırıyor. Avrupa'da futbol oynamak kolay değil. Mantalite farkı var. Bosman Yasası'nın ardından, serbest dolaşım hakkı nedeniyle Avrupa takımlarında yerli oyuncu statüsünde 7'nin üzerinde yabancı futbolcu yer almaya başladı. Ancak, taraftarlar yine de bu futbolcuları yabancı olarak görüyor. Bunlara artı olarak başka yabancı istemiyor. Milli Takım'ın dünya kupasındaki başarısının ardından ünlü kulüplerin Türk futbolcuları transfer etmek için yarıştığı yönündeki iddialar yalan. Avrupa'da rahatlıkla oynayacak tek futbolcu var. O da, İlhan Mansız. Çünkü İlhan da, Tayfun gibi futbola Almanya'da başladı.'' 
     





</TEXT>
</DOC>
