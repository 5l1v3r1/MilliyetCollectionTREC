<DOC>
<DOCNO> 56536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/guncel/gun06.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer Asgari ücret insan haklarına aykırı 
</HEADLINE>
<TEXT>

     SALİHA ÇOLAK Ankara 

     Cumhurbaşkanı Ahmet Necdet Sezer, insan hakkı ihlalinin sadece işkence olaylarında söz konusu olmadığını, asgari ücretin çok düşük olmasının da bir insan hakkı ihlali olduğunu söyledi. Sezer ayrıca, "OHAL bölgesinde de uygulamalar demokratik hale getirilmeli" dedi. 
     TBMM İnsan Hakları Komisyonu Başkanı Hüseyin Akgül ve divan üyeleri, Sezer ile görüştü. İlk kez insan hakları ihlalleri konusunda "yoksulluğa" dikkat çeken Sezer, "İnsan Hakları konusu tamamen bir eğitim ve kültür sorunu. Bunlar geliştikçe ihlaller de önlenecektir" diyerek, dolmuş kuyruklarını örnek gösterdi. Sezer, "Bundan 6 yıl önce dolmuş duraklarında kimse sıraya girmez, itiş kakış olurdu, şimdi duraklarda kuyruklar oluyor" dedi. 
     
     Devlet görevini yapmalı 
     İnsan hakkı ihlali denilince akla sadece işkence gelmemesi gerektiğini vurgulayan Sezer, "Devletin sosyal devlet olmaktan doğan görevlerini yerine getirmesi gerektiğini ve Türkiye’de asgari ücretin çok düşük olduğunu, bunun da bir insan hakkı ihlali olduğunu" söyledi. Sezer, asgari ücretin insan haklarına uygun bir düzeye yükseltilmesi gereğine işaret ederek, "İnsanların onurlu yaşaması insan hakkı demektir" diye konuştu. 
     



 GÜNCEL 






















</TEXT>
</DOC>
