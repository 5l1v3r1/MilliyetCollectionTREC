<DOC>
<DOCNO> 67349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/guncel/gun04.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik şirketlerine batı standardı 
</HEADLINE>
<TEXT>

Meclis’teki tasarı yasalaşırsa bu alandaki karışıklığa ve haksız kazanca son verilecek 
     BÜLENT ÖZDEMİR İstanbul 

     Türkiye’de son yıllarda mantar gibi çoğalan güvenlik şirketleri, yeni yasa tasarısıyla AB standartlarına girecek. 
     Güvenlik Sistemleri Organizasyon Derneği GÜSOD Başkanı Oryal Ünver, İstanbul’da 300’ün üzerinde güvenlik şirketi bulunduğunu, bunlardan sadece 20’sinin gerçek işini yaptığını söyledi. 
     2495 sayılı Bazı Kurum ve Kuruluşların Korunmasıyla İlgili Yasa’nın, yeniden düzenlenerek Meclis Genel Kurulu’na sevk edildiğini dile getiren Ünver, düzenlemenin güvenlik sektörü için çok önemli olduğunu dile getirdi. Ünver, temizlik ve otopark şirketlerinin dahi, ek kazanç için güvenlik işine atıldıklarını, yasanın yeni halinin kabul edilmesi durumunda karışıklığa ve haksız kazanca son verileceğini söyledi. Güvenlik alanındaki eğitim eksikliğinin altını çizen Ünver, şöyle konuştu "Güvenlik şirketlerinin elemanları eğitime kavuşacak ve sertifika sahibi olacak. Bu kişilerin meslek grubu konusunda bir sıkıntısı kalmayacak. Şirketlere bir yıl süre tanınacak. Bu süre içinde kanundaki şartları yerine getirenler, İçişleri Bakanlığı’ndan çalışma belgelerini alacak." 
     
Polisin yükü hafifleyecek      Kanunun polis ve güvenlik elemanları arasındaki koordinasyonu da sağlayacağını ifade eden Ünver, "Kanun elemanlarımıza yetkiler verecek. Polis gücünün kendi işini yapması sağlanacak. Koruma ve eskort görevinden kurtulacaklar. Bu da devletin üzerindeki koruma ve korunma yükümlülüğünü hafifletecek" dedi. 
     Türkiye’de çok fazla güvenlik şirketi olduğunu söyleyen Ünver, "Güvenlik çok önemli bir sektör. Amatör kişiler, güvenliği sağlayacağına daha da tehlikeli hale getiriyor. Kanunun öncelikli amacı, bu işi belli bir yönetmelik ve standarda oturtmak. AB’nin esas aldığı düzenlemeler yapılıyor" diye konuştu. 
     



 GÜNCEL 















</TEXT>
</DOC>
