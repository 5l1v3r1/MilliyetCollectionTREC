<DOC>
<DOCNO> 74892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun23.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu da PKK'nın terörist olduğunu kabul etti 
</HEADLINE>
<TEXT>

     Yunanistan Dışişleri Bakanı Yorgo Papandreu, terör örgütü PKK'nın ''AB içinde terörist eylemlere başvurduğunun bilinen bir gerçek olduğunu'' söyledi. 
     Papandreu, iktidar Partisi PASOK'un milletvekilleri Panayotis Kritikos ve Kiryakos Spiryunis'in Parlamento'ya sundukları bir soru önerggesine yazılı yanıt verdi. 
     Papandreu yanıtında, günümüzde insan haklarının global önem taşıdığını ve bu çerçevede Yunanistan'ın ''Kürt halkının tüm haklarına ve aynı zamanda Türkiye'nin toprak bütünlüğüne saygı gösterilmesi gereğini desteklediğini'' kaydetti. 
     AB'nin birçok ortak tavrında PKK'nın terörist ve ayrılıkçı eylemlerine karşı çıkıldığını belirten Papandreu, terör örgütü elebaşısı Abdullah Öcalan'ın yakalanmasından sonra PKK destekçilerinin Yunanistan'ın diplomatik temsilciliklerini şiddet yoluyla işgal ettiklerini de hatırlattı. Papandreu, şunları kaydetti 
     ''PKK'nın AB içinde terörist eylemlere giriştiği bilinen bir gerçektir. Belli üye ülkeler Fransa, Almanya, İngiltere PKK'ya sempati duyan Kürt örgütlerinin tüm faaliyetlerini yasaklamış durumdadırlar.'' 
     






</TEXT>
</DOC>
