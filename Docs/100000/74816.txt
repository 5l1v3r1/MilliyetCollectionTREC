<DOC>
<DOCNO> 74816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/spor/aspo.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi ki özel 
</HEADLINE>
<TEXT>

Millilerimiz, Güney Kore önünde yine bekleneni veremedi. İlk 45 dakikada tel tel döküldü. Girenler, çıkanları arattı. Umut vermekten uzak oynadı 
     Galibete hasret 
     DÜNYA Kupası planları yapan Şenol Güneş’in ekibi, hayal kırıklığı yaratan hazırlık maçlar serisine bir yenisini ekledi. Güney Kore önünde özellikle ilk 45 dakikada bekleneni veremeyen on birimiz, ikinci yarıda rakip kale önünde baskı yarattı. Özellikle son 15 dakikada bulduğumuz pozisyonları değerlendiremedik. 15. özel maçımızdan da galibiyete hasret ayrıldık. 
     
Güneş memnun      DÜNYA Kupası öncesi ikinci hazırlık maçında Güney Kore ile golsüz berabere kalan Milli Takım’da Teknik Direktör Şenol Güneş, futboldan memnun olduğunu söyledi. Bu tür maçlarda eksik ve gedikleri tamamlamayı hedeflediklerini belirten tecrübeli teknik adam, "Takımın performansını beğendim. Bir de kazanmayı becerebilsek daha iyi olacak" ifadelerini kullandı. 
     ORTA sahada yeteri kadar hakimiyet kuramadıklarını kaydeden Şenol Güneş şöyle konuştu "Güney Kore’nin agresif ve koşan bir takım olduğunu biliyorduk. Tedbirimizi ona göre aldık. Ancak düşündüklerimizi oyuna yansıtamadık. Oyun şablonumuz artık belli. Ekolleri farklı olan ekiplere karşı yapacağımız bir iki değişiklik dışında mevcut yapımızı korumayı sürdüreceğiz." 
     
YİNE KARAVANAMilli Takımımız’ın özel maç zaafı dün de sürdü. Son 14 karşılaşmada10 yenilgi 4 beraberlik alan Ay - Yıldızlı ekibimiz, G.Kore karşısında galip gelemedi 
     Özel maç fobisi 
     DÜNYA Kupası hazırlıklarını sürdüren A Milli Futbol Takımımız, özel maçlardaki şanssızlığını dün de kıramadı. Oynadığı son 14 özel maçın 10’unu kaybeden, dördünde de berabere kalan millilerimiz, Güney Kore karşısında galibiyete ulaşamadı. İlk yarıda çok etkisiz oynayan, ikinci yarının son 15 dakikasında ablukaya aldığı rakip kaleden gol çıkaramayan milli takım, gurbetçilerimizi de üzdü. 
     
     İlk beraberlik 
     GÜNEY Kore ile 41 yıl aradan sonra ilk kez karşılaşan millilerimiz, ilk beraberliklerini alırken, yine gol yemediler. 1954 Dünya Kupası finallerinde 7 - 0 yendikleri rakipleri karşısında, bu kez çok zorlanan Kırmızı - Beyazlı onbirimiz, Rüştü’nün de formda olmasıyla karşılaşmayı golsüz kapadı. Millilerimiz özel maçlardaki son galibiyeti 5,5 yıl önce elde etmişti. 
     
Brezilya - Yugoslavya      DÜNYA Kupası’nda, Milli Takımımız’ın 3 Haziran’da ilk maçını oynayacağı Brezilya hazırlıklarına bu gece yarısı Forteleza’da, Yugoslavya ile yapacağı özel maçla devam edecek. Teknik Direktör Luis Felipe Scolari, sakatlığı geçen Ronaldo’ya Yugoslavya önünde en az 45 dakika şans tanıyacağını açıkladı. Ronaldo bugün sahaya çıkarsa 1999 Ekim ayından sonra ilk kez Brezilya formasını giyecek. 
     
Frölich vasattı      ALMAN hakem Michael Frölich için kolay bir maçtı. Frölich pozisyonları yakından izledi. Ancak ilk yarıda Hakan Şükür’e gollük pozisyonda yapılan harekete uzak kaldı ve penaltı tartışması yaratan bu faulü iyi süzemedi. Yardımcıları ile uyum içinde görünen Alman hakem yaptığı tek hata dışında olumlu not aldı. 
     
Fikstür kurası yarın2004 Avrupa Şampiyonası’nda son noktayı UEFA koyacak 
     2004 Avrupa Futbol Şampiyonası’nda Türkiye ile İngiltere’nin fikir ayrılığına düştüğü fikstür belirlemesine son noktayı, UEFA yarın yapacağı toplantı ile koyacak. UEFA, Milli Takımımız’ın İngiltere ile birlikte yer aldığı 7. Grup’un yanı sıra aynı şekilde maç tarihleriyle ilgili sorun yaşanan 2., 3. ve 6. grupların da fikstürünü kura ile belirleyecek. Kura çekimi UEFA’nın Nyon’daki merkez ofisinde yarın TSİ 13.00’te gerçekleştirilecek. İngiltere ile Türkiye, İstanbul’daki toplantıda anlaşma sağlayamamıştı. 
     
Gurbet klasiği      A Milli takımımıza gurbetçiler yine büyük ilgi gösterdi. Organizasyon yetkilileri İngiliz CAM şirketi, Türk seyircilerden beklenenden daha fazla ilgi görünce şaşırıp, kaldı. 
     
Çin takibi      DÜNYA Kupası finallerinde grubumuzdaki rakiplerimizden Çin’in Teknik Direktörü Bora Milutinoviç de tribünde yer aldı. Milutinoviç, Türkiye’yi tanıdığını, ancak daha fazla bilgi almak için Bochum’a geldiğini söyledi. 
     
Emre’ye iki maç ceza      İTALYA Futbol Disiplin Kurulu, İnterli Emre Belözoğlu’na iki maç ceza verdi. Roma maçında Emerson’a attığı tekme nedeniyle kırmızı kart gören yıldız futbolcu uzun süren sakatlığının ardından şimdi de cezası yüzünden forma giyemeyecek. 
     
İlhan tek devre      TEKNİK Direktör Şenol Güneş, Hakan Şükür ile yan yana oynaması beklenen İlhan Mansız’ı yedek soyundurdu. Güneş’in, golcü futbolcuyu yorgun olduğu için ilk onbirde görevlendirmediği belirtildi. İlhan ikinci yarının başında oyuna girdi. 
     
Basın tepkisi      MAÇI organize eden yetkililer, Bochum Ruhr Stadı’nın basın tribünündeki en kötü bölümü, Türk medya mensuplarına ayırdılar. Basın mensuplarımız, bu paylaşıma büyük tepki gösterdiler. 
     
Bulgar sınavı      2004 Avrupa Şampiyonası’na hazırlanan Ümit Milli Futbol Takımı, özel maçta bugün Bulgaristan ile karşılaşacak. İnönü Stadı’nda saat 18.00’de başlayacak karşılaşmayı, hakem Muhittin Boşat yönetecek. 
     
Rakip de geldi      ALMANYA’DA yaşayan Güney Kore’li futbolseverler maça geldiler. Az sayıdaki Koreli taraftarlar, tribünde renkli görüntüler meydana gelmesini sağladılar. 
     

</TEXT>
</DOC>
