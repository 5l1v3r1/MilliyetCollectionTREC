<DOC>
<DOCNO> 62197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun27.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un konuşma ücreti 200 bin dolara çıktı 
</HEADLINE>
<TEXT>

     ABD'nin eski başkanı Bill Clinton'ın bu akşam Los Angeles'te yapacağı bir konuşma karşılığında 200 bin dolar alacağı bildirildi. 
     Clinton, şimdiye kadar konuşmalarından 100 bin dolar alıyordu. 
     Haberi veren New York Post gazetesi, bunun bir rekor olduğunu yazdı. 
     New York belediye başkanlığından kısa süre önce ayrılan Rudolph Giuliani ise konuşmaları için 100 bin dolar alıyor. TIME dergisi tarafından yılın adamı seçilen Rudolph Giuliani'nin Clinton'dan daha fazla ücret alması gerektiğini savunanlar, Clinton'a gösterilen ilginin, elde ettiği başarıdan ziyade meraktan kaynaklandığını öne sürüyorlar. 
     Clinton'ın yapacağı konuşma, Los Angeles Musevi üniversitesi tarafından organize edildi. Clinton'ın konuşma yapacağı 2500 kişilik salonun biletleri kısa sürede tükenince, üniversite yetkilileri konuşmayı 6600 kişilik salona aldılar. Bu salona giriş biletlerinin tamamının da satıldığı bildiriliyor. 
     180 dolar ödeyerek bilet alanlar, Clinton'ın yanı sıra eski İsrail 
     başbakanı Ehud Barak, eski ABD dışişleri bakanı Madeleine Albright ve Demokrat Parti strateji uzmanlarından James Carville'in konuşmalarını dinleyecek. 
     






</TEXT>
</DOC>
