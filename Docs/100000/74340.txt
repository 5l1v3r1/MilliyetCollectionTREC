<DOC>
<DOCNO> 74340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/yazar/yilmaz.html </URL>
<DATE> 2002/03/24/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Hani turizm İstanbul'du 
</HEADLINE>
<TEXT>

     Ben İstanbul'um, İstanbul ben... Şairlerden araklama gibi oldu ama yalanım yok. 
     Gazeteciliğimin ilk yokuşu Cağaloğlu günlerine gittim, bir tabak enginarda. Bu kez de bir şiirden esinlendim diyelim. Liselerarası Şiir Okuma Yarışması'nda bana ödül getiren bir şiirdi, "Nerede kaldı çocukluğum Bir leğende deniz gören ben" dizeleriyle örülmüştü. 
     Eski İstanbul mekanlarına uğramaz olduk iş - güç koşturması içinde Etiler'i, Bebek'i, Taksim'i bellettilerde, Sultanahmet'i unutturdular. 
     Yılmaz Tecmen geçen gün öğlen yemeğine Kalyon Oteli'ne davet etti, bu yüzden şiirleri hatırlamam, Osmanlı mutfağına duyduğum özlemin depreşmesi bu yüzden İstanbul demem. 
     Tecmen, zamanın ünlü mutfaklarını kuran Konyalı'nın sahibi Nurettin Konyalı, Divan'dan emekli olan Orhan Başdoğan, Kervansaray'ın kurucusu Sinan Babila ile 1985'de Turizmi Geliştirme ve Eğitim Vakfı'nı TÜGEV kurdu. 
     O yılların Başbakanı Turgut Özal turizmi canlandırmaya çalışıyor, Antalya'da pıtırcık gibi tesisler bitiyor, İstanbul yeni bir çehreye kavuşuyordu. Artan tesis sayısı eleman sıkıntısını da beraberinde getirince, Tecmen ve arkadaşları TÜGEV'i kurup, Kemer'de otel okul açtılar. Sınırlı bir talebi karşılasa da, turistik işletmelerde kalite bilinci olan kadronun yetişmesine önayak oldular. 
     Kalyon'un enginarı meşhurdu, su böreği de. 
     Uzun zaman olmuştu buraya gelmeyeli. 
     Önünde iki pompası ile akaryakıt satışı yapan ve bir zamanlar garaj olan bu otel şimdi yenileniyor. 
     Yenilenen odalarını gezdirdi Tecmen bir yüzünden Sarayburnu açıklarını, öbüründen Ayasofya'yı seyrediyorsun. Tam 37 yıldır her yıl buraya 15 günlük tatile gelen Alman çifti de anlattı Tecmen. Bir geldiklerinde beni onlarla tanıştırmasını istedim. Hızla tükenen hayatlar içinde 37 yıldır birbirlerine de, İstanbul'a da doymayan bu ruhları tanımak geçti içimden. 
     Neydi şehirleri de, aşkları da doyumsuz kılan .. 
     Işıklar geçidi gibi süzülen karşı kıyı, ucu görünmeyen sahil yoksa nereye götüreceği bilinmeyen kıvrımların yolculuğu mu özlenen 
     Tecmen, 21 - 23 Mayıs tarihleri arasında Cenevre'de düzenlenecek Kongre Turizm Fuarı'na hazırlanıyor. Bastıracağı "İstanbul Meeting Planeer's Guide 2002" kataloğunun çalışmalarını gösterdi. 
     Kongre turizminin önemini dinlemediğim herhangi bir turizm paneli hatırlamam. Ancak sektörde her önüne gelen dünya kongre turizminden yılda binde 1 pay aldığımızı söylese de, katalog ilk kez çıkıyor. 
     Kongre turizmi demek, şehir demek. Paris'te yılda 300 civarında uluslararası kongre olurken, İstanbul'da bu sayı yalnızca 20'ler civarında. İnsanın çok az demeye dili varmıyor. 
     Turizm Bakanı Mustafa Taşar da dahil olmak üzere sektör, İstanbul olmadan Türkiye'de turizm sıçramasından sözedilmeyeceğini vurgular. THY Yönetim Kurulu Başkanı Cem Kozlu'nun ağzından bizzat Avusturya'daki bir toplantıda aynı saptamayı dinlemiştim. 
     Tecmen ve THY Genel Müdürü Yusuf Bolayırlı'nın Başkan Yardımcısı, İstanbul Büyükşehir Belediye Başkanı Ali Müfit Gürtuna'nın Başkan olduğu "İstanbul Convention", yani İstanbul Kongre Bürosu, resmi muhatap olarak uluslararası kongre organizasyonlarını İstanbul'a çekmeye çalışıyor. 
     Kongre turizmi kişi başına 4 bin dolar seviyelerinde gelir bırakırken, tanıtıma da üst düzeyde katkı sağlıyan bir enstrüman. Kongreye gelen turist doktor, mühendis, diplomat vs... 
     Bıraktım, 70 milyon dolar Turizmi Tanıtma Fonu'ndan ayrılacak bir kongre turizm payını, şu büronun giderlerini karşılasınlar yeter 
     Reel sektörün temsilcisi TOBB, İstanbul'un tüccarı İTO, İstanbul Büyükşehir Belediyesi sözüm size. 
     Hani ne demiştik İstanbul turizm, turizm İstanbul. 
     
     







Adaş kentler... 


Benzin fiyatı 


Bach, bitli kafalar, işkence, yasak... 


Ç. Ö. G. 


Lanetli 


TV’lerin yayın kalitesi 2 


Ölümlerden ölüm beğen 


Kara Şahin Düştü 


Akçakoca'dan 2 e - posta mesajı daha geldi 


Kürt kardeşim, aramızda akan bir nehir var 


Türk Mehmet nöbete ’ 


Ekonomideki tıkanma değişim sürecinin yansıması mı 


Nalbant Hasan'ın oğlu Arif'in hayat hikayesi 


Hani turizm İstanbul'du 


</TEXT>
</DOC>
