<DOC>
<DOCNO> 66953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sontur09.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç tüketici şikayetleri... 
</HEADLINE>
<TEXT>

     Memnun kalınmayan ürünün iade edilebildiği ABD'de tüketiciler ilginç şikayetlerde bulunuyor. 
     İnternet kullanıcıları arasında elektronik posta e-mail ile yayılan şikayetler, kimi zaman güldürürken, kimi zaman da düşündürüyor. 
     İlginç şikayetlerden biri, aşırı sıcaklardan bunalarak, raflarını çıkardığı buzdolabının içine minder koyarak oturan bir ev hanımından geliyor. Kapısı açık kalan buzdolabının kompresörü bozulunca ''iyi soğutmuyor'' diyerek üründen şikayetçi olan hanımı, şirket yetkililerinin, buzdolabının sadece yiyecek ve içecekleri soğutmak amacıyla kullanıldığına ikna etmekte hayli güçlük çektikleri belirtiliyor. 
     Tüketicilerden gelen ilginç şikayetlerden bazıları şöyle 
     ''Chicago'da fritöz alan bir müşteri, ürünün ilk kullanımda eridiğini görünce ürünü aldığı bayinin yolunu tutmuş. Büyük bir hırs ile içeri giren müşteri, elindeki erimiş fritözü göstererek kendisine arızalı mal satıldığını söylemiş. 
     Fritözü gören görevli nasıl kullandığını sorunca adam anlatmış ''Ocağı yaktım, fritözü üzerine koydum. İçine yağ koydum. Ama yanmaya, erimeye başladı''. Satış görevlisi müşteriyi, kusur kendisinde olduğu için ürünü değiştiremeyeceklerine inandırmakta oldukça zorlanmış. 
     
     Bulaşık makinası her işe yarar 
     Servis elemanları Amerika'nın dört bir yanından gelen ''Bulaşık makinem tabakları, bardakları çiziyor ya da su boşaltmıyor'' şikayetlerini incelemek için gittikleri evlerde müşterilerin ıspanak, lahana gibi yıkanması zor sebzeleri bulaşık makinesinde yıkadıklarını, hatta salça yapmak için domatesleri bulaşık makinesinde yumuşatanlar olduğunu görünce şok geçirmişler. 
     
     Elektriksiz ütü formülü 
     Texas'ta son model ütü alan tüketici, elektrikler kesilip işi yarım kalınca elektriksiz ütü yapmanın yöntemini keşfetmiş Ütüyü ocakta ısıtarak işine devam etmek isteyen ev hanımı, ütünün gövdesinin yanması üzerine bayiye başvurarak ürünün değiştirilmesini istemiş. 
     
     Mikro yumurta fırını 
     New England'da bir müşteri, satın aldığı mikrodalga fırında yumurta kaynatmayı denemiş. Deneme basınç nedeniyle yumurtanın patlamasıyla sona ermiş. 
     Mikrodalga fırının infilak etmemesi şans olarak değerlendirilirken müşteri, ''Yumurta bile kaynatamıyor. Bu fırını ne yapayım Paramı geri verin'' diyerek bayiye fırını iade etmeye kalkmış. 
     
     Fırın kurutmayı beceremezse 
     Arizona'da fırının içinde elbisenin yandığını söyleyen bir müşteri teknik servisi çağırmış. Elbisenin yanarak fırının içine yapışmasından şikayetçi tüketiciye, fırınında sadece yemek pişirmesi önerilmiş. 
     
     Buzdolabında mum ışığı... 
     Ohio'da buzdolabının içini aydınlatan ışığı yetersiz bulan bir Amerikalı, buzdolabının içine birkaç mum yerleştirerek kendince sorunu çözmüş. Ancak mum buzdolabının tavan kısmını yakınca üründen şikayetçi olmayı ihmal etmemiş ve firma aleyhine dava açmış. 
     
     Ocakta kettle pişiyor 
     San Fransisco'da bir müşteri de kettle'ının su kaynatıcı 
     eridiği şikayeti ile servise başvurmuş. Kettle'ın elektrik ile çalıştığını bilmeyen müşterinin ocağın üzerine su ısıtıcısını koyarak suyu ısıtmaya çalıştığı anlaşılmış. Durumu kabul etmeyen müşteri bayiden şikayetçi olmuş. 
     
     Ayakkabı soğutucusu 
     Buzdolabı üreticilerinin toplantısına Mexico City'den katılan bir tüketici, buzdolaplarının sebzeliklerinin daha büyük olması gerektiğini söylemiş. Bu talebinin nedeni sorulduğunda, ''Yaz ayları sıcak geçiyor. Ayakkabılarımızı içine koyup soğutuyoruz. Sebzelikler büyük olursa daha çok ayakkabı soğutabiliriz'' yanıtını vermiş. 
     
     Klimalı mağara 
     Arizona'da altın arayıcılığı yapan ve bölgedeki bir mağarada yaşayan vatandaş, aşırı sıcaklardan bunalarak klima almış. Mağarada elektrik bulunmaması nedeniyle dışardan kaçak elektrik çekmiş. 
     Yetersiz olan elektrik klimanın performansını bozunca tüketici, klimanın randımanı düşük diye şikayette bulunmuş.'' 
     






</TEXT>
</DOC>
