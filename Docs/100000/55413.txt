<DOC>
<DOCNO> 55413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/ekonomi/eko07.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon yüzde 84.5 
</HEADLINE>
<TEXT>

Toptan ve tüketici fiyatlarındaki aylık artış kasımda yüzde 4.2 olurken, yıllık enflasyon, TÜFE’de yüzde 67.3’e, TEFE’de yüzde 84.5’e yükseldi 
     ANKARA Milliyet 

     Kasım ayı itibariyle yıllık enflasyon rakamları toptan eşya fiyatlarında TEFE yüzde 84.5, tüketici fiyatlarında TÜFE yüzde 67.3 olarak açıklandı. Yüzde 4.5 - 5 aralığında beklenen aylık enflasyon da TÜFE ve TEFE’de yüzde 4.2 çıktı. 
     Devlet İstatistik Enstitüsü DİE kasım enflasyon oranlarını dün açıkladı. TEFE, bir önceki yılın aynı ayına göre yüzde 84.5, 12 aylık ortalamaya göre yüzde 57 olarak açıklanırken aylık enflasyon yüzde 4.2 çıktı. 
     Kasımda beklentilerin altında çıkmasına karşın TEFE’de 11 aylık toplam fiyat artışı ise yüzde 81.1’e oldu. 
     
     Petrol ve doğalgaz ucuzladı 
     TEFE’deki 4.2 oranındaki aylık artışın 0.8 puanı devletten, 3.8’i özel sektörden kaynaklanırken enflasyonun düşük çıkmasında dünya piyasalarında ham petrol fiyatlarının düşmesi önemli rol oynadı. Petrol ve doğalgaz fiyatlarının kasımda yüzde 17.3 gerilemesi madencilik ve taş ocakçılığı sektöründe fiyatların yüzde 4.6 düşmesini sağladı. Ancak "çekirdek enflasyon" olarak nitelenen özel sektör imalat sanayi fiyat artışı yüzde 4 oldu. Özel sektör imalat sanayinde en yüksek fiyat artışı yüzde 15.8 ile tütün ürünleri imalatında yaşandı. 
     Tarım, avcılık, ormancılık ürünleri sektöründeki fiyatlar ise kışa girilmesinin etkisiyle yüzde 7.6 yükseldi. Bu sektörde enflasyonun yüksek çıkmasında yüzde 7.7 artan tarım ürünleri, yüzde 16.9 artan balık fiyatları önemli rol oynadı. 
     
     TÜFE’yi gıda harcamaları tetikledi 
     Geçen yıl kasımda yüzde 3.7 artan TÜFE’de oranın bu yıl yüzde 4.2’de kalmasında ulaştırma, eğlence sektöründe fiyatların düşmesi, eğitimde hiç artış olmaması etkili olurken aylık enflasyonu tetikleyen gıda, içki ve tütün sektöründeki fiyat artışları etkili oldu. 4.2 puanlık enflasyonun 2.6 puanı gıda, içki ve tütün sektöründeki artışlardan kaynaklanırken bu sektörde fiyatlar geçen aya göre yüzde 8.9 yükseldi. Gıdayı yüzde 6.4 ile giyim ve ayakkabı, yüzde 5.1 ile lokanta ve otel ücretleri izledi. Ekonomik krize karşın kasımda en yüksek zam yapılan ürünler ve yüzde olarak oranları şöyle 
     Sarmısak 68.5, mısırözü yağı 33.2, şarap 24.4, manto 22.7, makarna 17.8, buğday unu 15.3, süt 14.8, yumurta 14.5, Tekel 2000 sigarası 14.2, kablo yayın ücreti 12.9, domates salçası 12.2, kuru fasulye 11.7, pirinç 10.8, k ğıtlı şeker 10.4. 
     Kasımda, ayva, kalorifer yakıtı, muz, buzdolabı, televizyon, mücevher, otomobil, greyfurt ve mandalina fiyatları ise ucuzladı. 
     
Memur yüzde 4.2 zam alacak      Bütçe Yasası ile iki yıldır uygulanan sistem uyarınca, memur maaşlarına da 15 Kasım’dan itibaren yüzde 4.2 zam yapılacak. Memur maaşlarına bu yıl yapılacak son zamla birlikte, en düşük memur maaşı 236 milyon 610 bin liradan 246 milyon 547 bin liraya, genel müdür maaşı da 1 milyar 445 milyon 940 bin liradan 1 milyar 506 milyon 670 bin liraya yükselecek. 
     
Bankaların illa ölmesi gerekmez’      İş Bankası Genel Müdürü Ersin Özince ODTÜ’deki bankacılık panelinde yaptığı konuşmada, "Cenaze namazında soruyorlar, merhumu nasıl bilirdiniz diye. Asıl olarak iyi söylenir. Bu bankalar için hergün söylenir. İlla bankaların ölmesi gerekmez" dedi. Özince, "Bankaların yaptıkları yanlışları, doğruları, yalnızca denetleyicinin değil, toplumun her bir bireyinin değerlendirmesi gerektiğini düşünüyorum" diye konuştu. Konsolidasyon ve daralmanın piyasa ekonomisinin gereklerinden olduğunu belirten Özince, bundan rahatsızlık duyulmaması gerektiğini söyledi. 
     
Yabancıdan 1.5 milyar gelecek’      Akbank Genel Müdür Yardımcısı Hayri Çulhacı, yılın dokuz ayında, özel bankaların sermayesinin yüzde 50 azaldığını söyledi. Sektörün 2003’e kadar en az 5 milyar dolarlık özsermayeye ihtiyacı olduğunu kaydeden Çulhacı, yabancı sermayenin çekilmesinde de sıkı denetim ve şeffaflığın önemli olacağını belirtti. Çulhacı, iki - iki buçuk yıl içerisinde 1.5 milyar dolarlık sermaye girişi olabileceğini anlattı. 
     
Kamu bankaları şeker hastası’      Kamu Bankaları Ortak Yönetim Kurulu Başkanı Vural Akışık, kamu bankalarının görev zararının yıl sonunda 3 katrilyondan 2 katrilyona inmesinin beklendiğini söyledi. Ziraat Bankası’nın k rının vergi öncesi 723 trilyon, Halk Bankası’nın zararının 500 trilyon lira olduğunu, ancak Halk Bankası’nın her ay 80 - 90 trilyon k r ettiğini kaydeden Akışık, yeniden yapılandırmayı "şeker hastasına müdahaleye" benzetti. Akışık, hastanın yakınlarının hastalığı göz önünde bulundurmaları gerektiğini belirterek, "Kamu bankalarının yakını tüm Türkiye’dir, Meclis’tir, hükümettir" dedi. 
     



 EKONOMİ 



















</TEXT>
</DOC>
