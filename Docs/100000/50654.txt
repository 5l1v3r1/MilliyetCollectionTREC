<DOC>
<DOCNO> 50654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/spo02.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor dönemi aşıyoruz’ 
</HEADLINE>
<TEXT>

     FENERBAHÇE Teknik Direktörü Mustafa Denizli, ligde önde olmama kaygısı yaşamadıklarını söyledi, "Önemli olan ligin sonunda önde olabilmek" dedi. Tecrübeli hoca, Gaziantepspor galibiyeti sonrası yaptığı açıklamada, "Ligin en iyi takımlarından birisine karşı yıllar sonra kazanmak elbette güzel. Zor dönemi aşmak üzereyiz. Fenerbahçe için deplasman baskısı artık fazla hissedilmeyecek" diye konuştu. 
     DENİZLİ, "Fenerbahçe olarak ne istediğimizi biliyoruz. Bunu da başaracağız. Bazı sakat oyuncularımız için lige verilen ara iyi olacak" ifadelerini de kullandı. Bu arada Fenerbahçe ikinci golü atınca tribünde sevinen Mirkoviç’e seyirciler tepki gösterip, saldırmak istedi. Maç sonrası Şeref Tribünü’nde de Fenerbahçeli yöneticilere bazı taraftarlar küfür edince kısa süreli de olsa ortalık karıştı. 
     SARI - Lacivertliler, Gaziantepspor’u tam 9 yıl sonra sahasında yenmeyi başardı. Fenerbahçe, Gaziantep’teki en son galibiyetini 30 Ağustos 1992’de elde etmişti. Sarı - Lacivertliler, cezalı olduğu için rakibini 1994’te Mersin’de de yenmişti. Dün gece ikinci golü atan Serhat da gol orucunu bozdu. Genç futbolcu ligde en son geçen sezonun 22. haftasında Beşiktaş filelerini havalandırmıştı. 
     



 SPOR 

























</TEXT>
</DOC>
