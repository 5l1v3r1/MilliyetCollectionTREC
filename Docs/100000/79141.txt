<DOC>
<DOCNO> 79141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur11.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede prefabrikleri garsoniyer olmuş.. 
</HEADLINE>
<TEXT>

     Bolu'da depremzedeler için yaptırılan prefabrik konutların bazılarının ''garsoniyer''olarak kullanıldığı ihbarı üzerine polis ve kriz merkezi ekipleri denetim yaptı. 
     Denetimde, prefabrik konutların kapıları çilingirlere açtırılırken, bazı evlerin ''garsoniyer'' olarak kullanıldığı ortaya çıktı. 
     Kriz Merkezi'nden sorumlu Vali Yardımcısı Ahmet Zateroğullar denetimlerin amacının, prefabriklerin amacı dışında kullanımını engellemek olduğunu söyledi. Zateroğulları, yerel basında prefabriklerin amacı dışında kullanıldığına ilişkin haberlere yer verildiğini belirterek, ''Bu iddialar üzerine elektrik faturalarından, prefabriklerde kısa süreli kalanları ve kalmayanları tespit ettik'' dedi. 
     Bu tespit üzerine Kriz Merkezi ekiplerinin polislerle birlikte kullanılmayan ya da az kullanılan prefabriklerde denetime başladığını bildiren Zateroğulları, kapalı olan prefabriklerin çilingirlere açtırıldığını, evde bulunan eşyaları tutanakla teslim alarak depolara kaldırdıklarını kaydetti. 
     Vali Yardımcısı Ahmet Zateroğulları, prefabrikte uzun süredir kalan, elektrik ve kira borcunu ödeyemeyen depremzedelere yardımcı olduklarını da ifade ederek, ''Bolu'da 3 bin 600 prefabrik var ve bunlar artık kamu malı, bunların maksadı dışında kullanımına izin veremeyiz'' diye konuştu. 
     Denetimlerde bazı prefabrik konutların, garsoniyer olarak kullanıldığı belirlendi. Ekipler, bu evleri belirleyerek, tutanak düzenlediler. 
     Denetimlerde, çilingir yardımıyla kapısı açılan bazı prefabriklerde ise görevlilerin karşısına depremzedeler çıktı. 
     Depremzedeler, prefabriklerinin kirasını ödeyemediklerini belirterek, uygulamanın özel hayata müdahale olduğunu öne sürdüler. 
     





</TEXT>
</DOC>
