<DOC>
<DOCNO> 95455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/spor/spo02.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington’dan garanti 
</HEADLINE>
<TEXT>

Brezilyalı yıldız, Fenerbahçe’nin gol bölgelerindeki eksiklerini giderecek kalitede olduğunu söyleyerek, iddialı konuştu 
     YALÇIN TÜRK 

     SARI - Lacivertli ekibin Avusturya kampında form tutmaya çalışan Washington, hızlı bir şekilde eksiklerini gidereceğini söyledi. Yorgun olduğunu ifade eden Brezilyalı golcü, "Son resmi maçımı nisanda oynadım. Eksiklerimi giderip, istenilen formumu yakalayacağım. Taraftar merak etmesin, en fazla golü atmak için elimden geleni yapacağım. Ortega’nın transferi beni rahatlatı. Gol pası atacak oyuncu sayısının fazla olması gol yüzdemi arttırır" diye konuştu. 
     JARDEL’LE sık sık karşılaştırıldığını vurgulayan Washington, şöyle devam etti "Jardel sadece ceza alanı içinde meziyetleri olan bir oyuncu. Asist yapmak, 18’in dışına çıkıp, arkadaşlarıyla yardımlaşması yoktur. Ben bunlara sahibim. Ancak stillerimiz farklı. Ben her pozisyonda gol atabilirim. Jardel’in Türkiye’de attığı gol sayısı beni ilgilendirmez. Belki fazla, belki az atarım. Bu önemli değil. Önemli olan Fenerbahçe’yi başarıya taşımaktır". 
     WASHİNGTON, iddialı mesajlar da verdi ve "İmza attıktan sonra takımda her pozisyonda gol atacak bir oyuncuya ihtiyaç olduğunu gördüm. Ben atacağım gollerle taraftarları sevindireceğim. Bana güvenenleri mahçup etmeyeceğim. Kendimi Fenerbahçe’nin gol bölgelerindeki eksiklerini giderecek kalitede hissediyorum. Ancak limit veremem" ifadelerini kullandı. Sambacı, Dünya Kupası’nda özellikle Rüştü, Fatih, Hasan Şaş ve Hakan’ı çok beğendiğini sözlerine ekledi. 
     
Gol yağmuru      AVUSTURYA kampının akşam idmanında futbolcular önce tam saha maç yaptılar. Ortega’nın takımı, Yusuf’un takımını 6 - 2 yenerken, Ortega iki şık golle dikkat çekti. Arjantinli yıldız, kısa bir sakatlık geçirdiyse de tedavi ardından oyuna devam etti. Çok sayıda gurbetçi idmanı izlerken, 17 yaşında Doğan adında bir oyuncu denendi. Münih’e giden Rapajc’in MR’ı çekilirken, sağ diz yan bağlarında zedelenme tespit edilip, 3 gün dinlenmesine karar verildi. Rapajc ile birlikte hafif sakat olan Revivo ve Oktay da yarınki hazırlık maçında oynayamayacak. 
     
Ayrılmaz ikili      FENERBAHÇE’NİN iki süper starı Ortega ve Revivo aynı odada buluştu. Ortega’nın dil sorununu Revivo’nun İspanyolca bilmesi ile aşan Teknik Direktör Lorant, bu ikiliyi birbirinden ayırmadı. İki oyuncu idman saatleri dışında da sürekli birlikte hareket ediyorlar. Arjantinli yıldız ile Ortega, İstanbul’da da kapı komşusu olacak. Ortega için, Beykoz Konakları’nda oturan İsrailli futbolcunun evine yakın bir ev aranıyor. Bu arada gurbetçiler, Ortega’yı görmek ve formalarını imzalatmak için kampa büyük ilgi gösteriyorlar. 
     



 SPOR 

























</TEXT>
</DOC>
