<DOC>
<DOCNO> 84202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur16.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanları balık yiyip yorgunluk attı 
</HEADLINE>
<TEXT>

     Cumhurbaşkanı Ahmet Necdet Sezer, Bulgaristan Cumhurbaşkanı Giorgi Pırvanov ve Romanya Cumhurbaşkanı İon Iliescu, Çeşme'de iki gün süren üçlü doruğun ardından Dalyanköy'de balık yiyerek yorgunluk attılar. 
     Sheraton Oteli'nde iki gün süren toplantının ardından Türkiye ve Romanya Cumhurbaşkanları odalarında bir süre dinlenirken, Bulgaristan Cumhurbaşkanı Pırvanov, sahilde kısa bir gezinti yaptı. 
     Üç Cumhurbaşkanı, otelden ayrılmadan önce şeref defterini imzaladılar. 
     Cumhurbaşkanı Sezer, şeref defterine, ''Güzel saatler geçirdiğimiz Çeşme Sheraton Oteli çalışanlarını kutlarım'' yazarken, Romanya Cumhurbaşkanı Iliescu da, ''Güzel servis için teşekkürler ve başarılar'' ifadesini kullandı. 
     Bulgaristan Cumhurbaşkanı Pırvanov ise gösterilen ilgiyi ve misafirperverliğe teşekkür ederek, otel çalışanlarına başarılar diledi. 
     
     AYNI MİNİBÜSE BİNDİLER 

     Üç Cumhurbaşkanı, daha sonra otelden aynı minibüse binerek ayrıldılar. 
     Dalyanköy mevkiindeki Körfez Restoran'a öğlen yemeği için gelen Cumhurbaşkanlarına, yolda vatandaş ve öğrenciler, sevgi gösterilerinde bulundu. 
     Cumhurbaşkanlarına, öğlen yemeği olarak, ''taze enginar, kıvırcık salata, ızgara barbun fleto, çeşitli meyve ve tatlılardan'' oluşan menü ikram edilirken, içecek olarak da Kavaklıdere beyaz şarap, Türk kahvesi ve likör ikram edildi. 
     Cumhurbaşkanlarının yemek yediği masanın çevresinde geniş güvenlik önlemleri alındığı gözlendi. 
     





</TEXT>
</DOC>
