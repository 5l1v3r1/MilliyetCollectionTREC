<DOC>
<DOCNO> 58690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/spor/spo03.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KAVGA VE İSYAN 
</HEADLINE>
<TEXT>

Sergen’in tekmesiyle gerginleşen ortamı, Rasim Kara ile Ali Gültiken sakinleştirdi. Kara ve Yimpaş Yozgatlı oyuncular, Sergen’in atılması gerektiğini ileri sürdüler 
     "Büyükler kollanıyor" 
     81. dakikada Hüseyin’e tekme atan Sergen’in üzerine Yozgatsporlu futbolcular yürüyünce ortalık karıştı. Kaptan Bülent ile Cengizhan birbirleriyle itişirken, ev sahibi ekibin teknik patronu Rasim Kara ve yardımcısı Ali Gültiken, küfürleşen oyuncuların ağzını elleriyle kapatarak, kavgayı önledi. Kara, "Sergen kırmızı kart görmeliydi. Hüseyin, tedavi görürken on kişi kaldık ve golü yedik. Yazık oldu. Hakemlerin üç büyükleri kollamasına gerek yok" dedi. Selim de pozisyonun kesinlikle penaltı olmadığını söyledi. 
     
     Galatasaray taşlandı 
     MAÇTAN sonra da gerginlik devam etti. Galatasaraylı bazı futbolcular, Yozgatlı yerel görevlilerle tartışırken, yine Rasim Kara ile Ali Gültiken araya girdi. Şeref Tribünü’ne giren bazı taraftarlar, polis kordunu arasında sahayı terk eden hakemin üzerine yürüdü. Bu arada Ankara yoluna çıkan Galatasaray kafilesini, Yozgat taraftarı içlerine taş koydukları kartopu yağmuruna tuttu. Şehir dışına kadar kafileye güvenlik güçleri eşlik ederken, yine de kartopu saldırısı engellenemedi. 
     
En iyisi biziz      LUCESCU, ligin en iyi takımının kendileri olduğunu tekrarladı. Rumen hoca, maçtan sonra "Oyuna iyi başladık. Ancak kalemizde geldikleri ilk atakta golü buldular. Golden sonra biraz sinirlendik. İkinci yarıya da bu sinirle başladık. Ardından iki hata daha yapıp, goller yedik. Eğer galip gelmek istiyorsak, daha çok koşup, özverili olmamız gerek. Geçen yıl giden futbolcularımızın İtalya’da oynamalarının nedenleri bunlar" dedi. 
     
HOPPALA      GALATASARAY Futbol Şube Sorumlusu Abdürrahim Albayrak, Sergen’in yaptığı hareketin kırmızı kart olmadığını savundu. Albayrak, "Çok sert bir hareket olsaydı, oyuncu hemen tedavi olup, sahaya giremezdi. Hakem iyi bir maç yönetti. Bizim bile itiraz ettiğimiz pozisyonlarda ofsayt yoktu" diye konuştu. 
     SERGEN DE benzer bir açıklama yaptı. Yıldız futbolcu "Çok sert bir darbe olsaydı, Hüseyin 20 saniye sonra yeniden sahaya dönemezdi. Kırmızı kart değildi. Sarı kart normal. Hakemin takdiri önemliydi" ifadelerini kullandı. Ancak Hüseyin tam üç dakika sonra tekrar oyuna girdi. 
     



 SPOR 























</TEXT>
</DOC>
