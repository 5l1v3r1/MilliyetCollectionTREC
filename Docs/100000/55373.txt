<DOC>
<DOCNO> 55373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sonspo20.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemler de eleştirilere cevap verdi... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD , Galatasaray-İstanbulspor ve Fenerbahçe-Beşiktaş maçlarının ardından hakemlerin yoğun bir biçimde eleştirilmesi üzerine, bir açıklama yaptı. 
     Açıklamada, geçen hafta liglerde yapılan futbol karşılaşmaları sonunda müsabakalar ve hakem kararları üzerine yapılan yorumlar ve değerlendirmelerin, hakem camiasında büyük bir üzüntü yarattığı belirtildi. 
     Açıklamada, futbolu parçaların oluşturduğu bir bütün, hakemin de bütünü oluşturan parçalardan biri olduğunun göz ardı edildiği kaydedilerek, şu görüşlere yer verildi 
     ''Oyun alanındaki taktik, oyun sistemi ve futbolcu performansından daha çok hakem kararlarının mercek altına alınması ve tüm yorumların hakem kararları üzerine yoğunlaştırılması, kamuoyu önüne tek suçlunun hakem olarak sunulması, kamu vicdanı açısından da rahatsız edicidir.'' İnsan unsurunun olduğu yerde hatanın yapılmasının kaçınılmaz olduğu kaydedilen açıklamada, şöyle devam edildi 
     ''Hakemler, bütün dünyada olduğu gibi yarınlarda da hatalı kararlar verecektir. Çünkü hakem futbol oyununun bir parçasıdır. 
     Hakemliğimiz, yaptığı tüm çalışmalarla bu hataları en aza indirme çabası içindedir. Ancak, unutulmaması gereken şudur, Türk hakemliği hiç kimsenin yönlendirmesi, emir vermesi ya da dilek ve istekleri doğrultusunda düdük çalmamıştır, çalmayacaktır. Bu görüş doğrultusunda, yapılan açıklama ve yorumların tümü Türk hakemliğini yıpratmaktan, dolayısıyla Türk futboluna zarar vermekten başka bir işe yaramayacaktır. 
     Türk futbol hakemliğini, belirtilen özellikteki kişilerin camisında bulunmadığından emindir. Ancak, bu tür kişiler camia içinde bulunsalar bile, hakemlik camiası bunları aralarından temizleyebilecek güçte ve dirayettedir. 
     Bu çerçevede, Türk futbolunun içinde bulunan bütün birimleri, daha sağduyulu, yapıcı ve sorumlu olmaya davet ediyoruz.'' 
     






</TEXT>
</DOC>
