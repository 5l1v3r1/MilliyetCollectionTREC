<DOC>
<DOCNO> 54812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/guncel/gun01.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne tesadüf 
</HEADLINE>
<TEXT>

Manisalı gençlere işkence yaptığı için yargılanan polisleri savunan avukatlar cezaevlerinde sivil denetimin yapılması için oluşturulan İzleme Kurulu’na alındı 
     ERSAN ATAR Ankara 

     Adalet Bakanlığı’nın "F tipi cezaevlerindeki insan hakları ihlallerini izleyerek rapor edecek" dediği "Cezaevi İzleme Kurulları" üzerindeki tartışmalar sürerken, Manisa’da hukuk tarihine geçecek bir "izleme kurulu" oluşturuldu. Manisalı gençlere işkence yaptıkları mahkeme kararıyla da sabit olan polislerin avukatları, yine polislere beraat kararı veren mahkeme başkanının seçimiyle izleme kuruluna girdi. 
     Adalet Bakanı Hikmet Sami Türk’ün, "cezaevlerinde sivil denetimin sağlanması" bağlamında değerlendirdiği Cezaevi İzleme Kurulları’nın, tarafsız ve çevresinde güvenilir olarak bilinen kişilerden oluşturulması hükmü, ilgili yasada yer aldı. Kurulları oluşturma görevi de, illerdeki adli yargı adalet komisyonlarına verildi. 
     Manisa Barosu da, kurulun oluşturulması sırasında Adalet Komisyonu’na iki isim bildirdi. Adalet Komisyonu bu kişilerden hiçbirini İzleme Kurulu’na seçmedi. Böyle bir zorunluluğu olmayan komisyon, kurula avukat almakta ısrar etti ve sonunda iki isim belirledi Avukatlar Emin Uz ve Halit Moralıoğlu. Başta Manisa olmak üzere bütün Türkiye bu iki ismi, "Manisalı Gençler Davası" nedeniyle yakından tanıyordu. İki avukat, "Manisalı Gençler"e işkence yaptıkları gerekçesiyle yargılanan sanık polislerin avukatlarıydı. Manisa Barosu’na kayıtlı 529 avukat varken bu iki avukatın Cezaevi İzleme Kurulu’na seçilmesi dikkat çekti. 
     
     Yargıç da içinde 
     Manisa’da oluşturulan kurulun "ilginç" yapısına ilişkin gelişmeler bununla da bitmedi. Bu iki avukatı İzleme Kurulu’na seçen Adalet Komisyonu’nun başkanı da tanıdık bir isimdi. Yargıç Mehmet Yılmaz, Manisalı gençlere işkence yaptığı gerekçesiyle yargılanan polisler hakkında beraat kararı veren Ağır Ceza Mahkemesi’nde üyeydi. 
     DSP İstanbul Milletvekili Avukat İsmail Aydınlı, olayı Meclis’e taşıyarak, Türk’e, bu durumun açıklanması için yazılı soru önergesi verdi. Türk’ün bu ilginç "tesadüf"ü nasıl açıklayacağı merakla bekleniyor. 
     



 GÜNCEL 












</TEXT>
</DOC>
