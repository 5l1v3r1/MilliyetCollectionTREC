<DOC>
<DOCNO> 70703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun26.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da bir Amerikan helikopteri düştü 
</HEADLINE>
<TEXT>

     ABD Savunma Bakanlığı Pentagon kaynakları, Afganistan'ın doğu kesimlerinde bir Amerikan askeri helikopterinin düşürüldüğünü bildirdi. 
     El Kaide'ye ait olduğu sanılan mevzilere yönelik operasyona katıldığı belirtilen helikopterin, ABD'nin teröre karşı savaş başlattığı Ekim ayından bu yana düşman ateşiyle düşürülen ilk hava taşıtı olduğuna dikkat çekiliyor. 
     Helikopterin düşürülmesi sonucu 6 askerin öldüğü, en az 5 kişinin yaralandığı bildirildi. 
     AFP'nin haberine göre, bir Pentagon yetkilisi, dün akşam düşen helikopterin, Amerikan özel birliklerine ait MH-47 tipi olduğunu ve 6 kişinin öldüğünü kaydetti. 
     Reuters ajansı ise Amerikalı bir yetkiliye dayandırarak verdiği haberinde, ölü sayısının henüz belli olmadığını, helikopterin ilk gelen raporlara göre çatışmaların olduğu Gardez bölgesine hareket ederken düşürüldüğünü duyurdu. 
     
</TEXT>
</DOC>
