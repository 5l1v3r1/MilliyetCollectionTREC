<DOC>
<DOCNO> 83028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun31.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütü DHKP-C "AB kararı uygulanmaz" 
</HEADLINE>
<TEXT>

     Terör örgütü DHKP-C'nin Brüksel'deki yandaşları, bir basın toplantısı düzenleyerek, AB'nin terör örgütleri listesine alınmalarının hiçbir olumsuz etkisini görmediklerini, eylemlerini sürdürdüklerini açıkladılar ve AB'nin ''komik duruma düştüğünü'' söylediler. 
     Terör örgütü sözcülerinden Musa Asaoğlu, Brüksel'deki büyük otellerden Dorint'te yaptığı açıklamada, ''AB, Türkiye ve ABD'ye boyun eğdi. Avrupa basını, bunun Türkiye'nin zaferi olduğunu yazdı, bu zaferi Türkiye'ye AB armağan etti. AB, demokratik olmadığını, ekonomik çıkarları için her şeyi feda edebileceğini, ABD karşısında bağımsız olmadığını gösterdi'' diyerek özetle şunları anlattı 
     ''AB'nin bu kararı, sömürgecilik suçları listesine eklenecektir. 
     Terör listesinin tek anlamı, Amerikan imparatorluğuna verilen onaydır. 
     Avrupa'nın sosyalistleri, yeşilleri, muhafazakarları buna onay verdiler. Avrupa, demokrat ve demokrasiden yana olmadığını gösterdi. 
     Dökülecek kandan sorumlu olacaktır. Bir yandan örgütümüzü terörist ilan ederken, bir yandan da Türkiye'yi AB'ye alıp pazar genişletme hesapları yapıyorlar.'' ABD'ye karşı mücadelelerini AB'ye de yönelteceklerini söyleyen terör örgütü sözcüsü, AB'nin terör listesine karşı bir imza kampanyası başlattıklarını ve toplam 41 kişi ve örgütün bunu desteklediğini belirtti. Dağıtılan listede, çeşitli ülkelerin bazı aşırı sol örgütlerinin isimleri bulunuyor. 
     
     ''YAPTIRIM YOK'' 
     Sözcü, ''AB kararı sizi nasıl etkiledi'' sorusuna, ''Bu kararın polisiye anlamda herhangi bir yaptırımı yoktur. Tek yaptırım, banka hesaplarını dondurmaktır'' yanıtını verdi ve gülerek, alaylı ifadelerle, ''DHKC'nin banka hesabı olmadığı için onlara bir şey veremeyeceğiz, üzgünüz'' dedi. 
     Asaoğlu, ''Bize yönelik bir girişim olmadı. Listede DHKP-C adı var. Biz Avrupa'da yıllardan beri DHKC ve DHKP olarak faaliyet gösteriyoruz. Şu anda bize karşı bir yaptırım mümkün değildir'' diye konuşarak, ''İngiltere'de de DHKP-C yasaklandı, ama DHKC ve DHKP'nin çalışmaları serbest, büroları var, yasal fasaliyet gösteriyorlar. 
     Faaliyetlerimizin engellenmesi, olanaklarımızın kısıtlanması söz konusu değildir'' dedi. 
     Sözcü, ''Bu olaydan sonra PKK ile farklı bir ilişki ve diyalog oluyor mu '' sorusuna da şu yanıtı verdi 
     ''Henüz süreç çok yeni. Ortak olabilecek inisiyatifleri görüşmedik, ama aynı yasa ve uygulamanın hedeflediği örgütleriz. Bizim zaten PKK ile yakınlığımız ve ortak hedeflerimiz var. Ortak bir şeyler yapmak örgütsel inisiyatiflere bağlıdır. Biz, ilke olarak elbette PKK ile ortaklığa açığız.'' ''AB'nin kararı Türkiye'ye karşı göstermelik olabilir. Bize karşı bu kararın etkisi yoktur. Büromuza gelip bir şey soramazlar bile. Ama AB'nin bizi terör listesine almasının manevi ve siyasi bir yönü vardır. Tepkimiz bunadır. Bu yönüyle Türkiye'nin ve ABD'nin bir başarısı söz konusudur.'' Türkiye'deki silahlı eylemlerine devam edeceklerini anlatan Musa Asaoğlu, AB'de ''legal faaliyetler'' sürdürdüklerini, AB ülkelerinde ''devrim yapmak istemediklerini'' söyledi. 
     Sabancı suikastı faillerinden olan ve Belçika'da gözaltında bulunan Fehriye Erdal'ın Türkiye'ye iade edilmeyeceğini, basın toplantısı yapmasının da söz konusu olmadığını söyleyen Asaoğlu, kendisi de Erdal ile birlikte tutuksuz olarak yargılandığı halde, siyasi faaliyetlerine adli kısıtlama konulmadığını ileri sürdü ve ''Böyle bir kısıtlama sadece Fehriye Erdal'a var'' dedi. 
     
     ''KARAR UYGULANAMAZ'' 
     Sözcü şunları söyledi 
     ''Biz AB'nin acınacak durumunu ifade ediyoruz. Acınacak haldekilere karşı fazla sinirlenmeye gerek yok. Eğer ilerde yasaklanırsak, bunun bedelini de öderiz. AB'nin yaptığı diktatörlüktür. Pratikte neler olacağını hep birlikte göreceğiz. AB, Amerika'nın emirlerini yerine getirdi. AB'nin kararının hukuki temeli yok, parlamento onayı yok. Bu karar, AB ülkeleri için bağlayıcıdır. 
     Hatta AB kararları, ulusal kararlardan önce gelir. Kendilerini çıkmaza soktular. Örneğin Belçika ve Hollanda'da terör yasası ve tanımı yok. 
     Terörün tanımını yapmayan bir devletin bizi terör listesine alması komik oluyor. Bu karar uygulanamaz. Bu kararın nasıl uygulanacağını başbakanları, bakanları, milletvekilleri, polisleri bilmiyor.'' DHKC adına yazılı ve sözlü açıklamalar yapan, basın toplantısı düzenleyen terör örgütü yandaşlarının, Belçika güvenlik birimleri tarafından engellenmediği, daha sonra AB Konseyi önünde bir gösteri düzenlediği görüldü. 
     





</TEXT>
</DOC>
