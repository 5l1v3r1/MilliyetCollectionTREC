<DOC>
<DOCNO> 69841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo06.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını ''Heskey Liverpool'a hayat öpücüğü verdi'' 
</HEADLINE>
<TEXT>

     İstanbul Ali Sami Yen Stadı'nda dün akşam yapılan Avrupa Şampiyonlar Ligi karşılaşmasında, FC Liverpool'un Galatasaray karşısında aldığı beraberlik, İngiliz basınında sözkonusu kulübün Avrupa Şampiyonlar Ligi'ndeki iddiasını canlı tutması açısından sevinçle karşılandı. 
     İngiliz gazeteleri, Niculescu'nun 71. dakikada attığı gole 79. dakikada gol atarak karşılık veren ve bu golüyle FC Liverpool'u adeta yeniden yaşama döndüren Heskey'i adeta göklere çıkaran başlıklar kullandı. 
     The Daily Telegraph Gazetesi, ''Heskey'in golü Liverpool için hayat öpücüğü oldu'' biçimindeki bir başlıkla yazdığı haber-yorumda, Ali Sami Yen'de bir konuk takıma yapılacak en büyük ikramın ''sessizlik'' olduğunu bildirdi ve Emile Heskey'in golünün ardından da Galatasaray seyircisinin bu golü sessiz kalarak takdir ettiğini bildirdi. 
     The Guardian gazetesi de, ''Heskey Liverpool'u canlandırdı'' başlığıyla kullandığı haberde, ''Liverpool belki Altınboynuz'daki içi ağzına kadar nefretle dolu kazandan kurtulmayı başardı ama, Avrupa Şampiyonlar Ligi düşü de askıda kaldı'' dedi. 
     Leeds United'ın 2 yıl önce yaptığı ziyaretten bu yana hiçbir İngiliz takımının ''aşağılayıcı bir ortam '' olduğunu öne sürdüğü Ali Sami Yen'de sahaya çıkmadığına işaret eden The Guardian, seyircinin en az her zamanki kadar gürültülü olduğunu, oyunun başlama vuruşuyla birlikte büyük bir uğultunun yükseldiğini, zeminin düzgün olmadığını ve oyunun ilk köşe atışını kullanan Murphy'nin başına da bir plastik şişenin atıldığını öne sürdü. 
     The Times ise FC Liverpool'un, ''Haskey'in uzattığı cankurtaran halatına zayıf olmasına bakmaksızın büyük bir sevinçle yapıştığını'' anlatan bir başlıkla yayınladığı maç haberinde, Ali Sami Yen Stadı için yakıştırılan ''cehennem'' benzetmesinin bazı durumlarda doğru olabileceğini ama dün burada FC Liverpool'un Heskey'in sayesinde Avrupa Şampiyonlar Ligi'nde zayıf da olsa bir yaşama umudu kazandığını bildirdi. 
     Ali Sami Yen'deki seyircinin yaptığı ve burayı rakip takıma cehennem durumuna getirmeyi hedefleyen gürültüyle çok daha büyük ve güçlü imajı olan kulüplerin bile korkuya kapıldıklarını savunan Times, ''Kafalarına yağan yabancı cisimlere karşın Liverpool oyuncuları başlarını dik tutmayı başardılar'' dedi. 
     Niculescu'nun golüne golle karşılık veren Heskey'in bu golünden sonra Ali Sami Yen Stadı'nın sürpriz biçimde sessizliğe gömüldüğünü de kaydeden gazete, ''Oysa bu seyirci biraz önce şişeler ve bozuk paraları sahaya yağdıran seyirciydi'' dedi. 
     Bu golün ardından seyircinin kızgınlığını kendi tarafına yönlendirdiğini de belirten Times, ''Aslında zaten sonucun pek de tartışılabilecek yanı yoktu'' yorumunda bulundu. Times, ''Küçük bir konsantrasyon eksikliğini bir yana bırakırsak, Liverpool oyun boyunca rahattı ve güzel bir sonuçla kazanabilirdi'' dedi. 
     The Independent Gazetesi de Heskey'in FC Liverpool'un meşalesini yanık tutmayı başardığını belirtirken, üstün olan tarafın FC Liverpool olduğunu, ancak alınan sonucun bu takımı gelecek maçlarda daha iyi oynamak zorunluluğuyla karşı karşıya bıraktığını bildirdi. 
     






</TEXT>
</DOC>
