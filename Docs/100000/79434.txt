<DOC>
<DOCNO> 79434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun04.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bilim adamlarına iki yeni ödül 
</HEADLINE>
<TEXT>

     Teknolojide cisimlerin sürtünmelerini inceleyen bilim dalı olan tribolojinin dünyadaki en önemli isimlerinden Dr. Ali Erdemir, ''Tribology and Lubrication'' adlı kuruluşun ''Allan A. Manteuffel'' ve ''Al Sonntag'' ödüllerini kazandı. 
     Endüstride alüminyum plakaların şekillendirilmesi için yeni bir yağlama tekniği geliştiren Dr. Erdemir'e ''Al Sontag'' ödülü, buluşunun çevre kirlenmesini önleyici ve enerji tasarrufu sağlayıcı işlevi nedeniyle verildi. 
     Dr. Erdemir'in, borik asit kullanarak kuru film şeklinde geliştirdiği yağlama tekniğiyle, otomobillerin alüminyum gövdeleri daha az enerji harcanarak ve çevreye zarar vermeden şekillendirilebilecek. 
     Otomobil fabrikalarında alüminyum şekillendirilmesinde kullanılan yağların, hem çalışanlara, hem de çevreye zarar verdiğine işaret eden uzmanlar, Dr. Erdemir'in uzun zamandan beri endüstri ve çevre uzmanlarını rahatsız eden bir soruna çözüm getirdiğini kaydediyor. 
     Dr. Ali Erdemir'e ''Al Sonntag'' ödülü, 21 Mayıs'ta ABD'nin Houston kentindeki Hyatt Regency Otelinde düzenlenecek özel bir toplantıda verilecek. 
     Aynı kuruluşun ''Allan A. Manteuffel-2002'' ödülüne de layık görülen Dr. Erdemir'e bu ödülü, sürtünme katsayısını sıfıra indiren buluşu nedeniyle verildi. 
     Son yıllardaki buluşlarıyla bugüne kadar birçok ödül kazanan Dr. 
     Erdemir, buluşlarının endüstride uygulanmasının kendisi için en büyük ödül olacağını söyledi. 
     Dr. Erdemir'in borik asitle ilgili buluşu, ABD ve bazı ülkelerde ''Silk Motor'' adıyla, motor yağlarına katkı maddesi olarak pazarlanıyor. Motor yağına konulan bu maddenin motordaki aşınmayı önlediği ve motorun ömrünü en az üç kat artırdığı belirtiliyor. Bu madde, ayrıca yüzde 12 civarında benzin tasarrufu sağlayabiliyor. 
     Dr. Ali Erdemir'in buluşlarıyla silah sanayiinin ve uzay merkezlerinin de ilgilendiği bildirildi. 
     





</TEXT>
</DOC>
