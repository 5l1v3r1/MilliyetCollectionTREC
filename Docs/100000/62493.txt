<DOC>
<DOCNO> 62493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/siyaset/asiy.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney, olumlu yaklaştı 
</HEADLINE>
<TEXT>
Ecevit’ten, 3 somut istek 
Türkiye'nin daha fazla ticaret’ beklentisi, ABD'nin hemen olmaz’ mesajıyla törpülendi. Ecevit, Kalifiye sanayi bölgesi kurulmasını’, ticari kolaylık’ ve tercihli ticaret anlaşması’ istedi 
     WASHINGTON Milliyet 

     Başbakan Bülent Ecevit, beraberinde hükümetin dört bakanı, bir grup milletvekili, çok sayıda bürokrat, 100'ü aşkın işadamı ve düzinelerce medya mensubuyla geldiği Washington'daki görüşmelerinin ilk gününde, Bush yönetimine iktisadi içerikli üç somut talep iletti. 
     Bu talepleri dinleyen ve Ecevit hükümetine genel olarak takdir ve desteklerini bildiren Amerikan tarafı ise, somut ticari taahhütlere girmekten kaçındı. 
     Ecevit, dün programına son anda eklenen bir buluşma için Beyaz Saray'a gitti ve ABD Başkan Yardımcısı Dick Cheney ile 30 dakikalık bir görüşme yaptı. Görüşmede, Ecevit'in gündeme getirdiği ağırlıklı konu, ikili stratejik işbirliğinin ticari boyutununn ilerletilmesi gereği oldu. 
     
     ECEVİT, NELER İSTEDİ 
     Başbakan, bu kapsamda Cheney'den "kişisel destek" beklediklerini belirterek, Türkiye'de Amerikan katılımıyla "Kalifiye Sanayi Bölgesi" kurulması, ABD tarafından Avrupa Birliği'ne uygulanan ticari kolaylıkların Türkiye'ye de uygulanması ve iki ülke arasında bir Tercihli Ticaret Anlaşması'nın hayata geçirilmesini istedi. 
     Cheney, bu talepleri dinledikten sonra, aynı konuların Ecevit'in diğer Amerikalı muhataplarıyla da ele alınacağını hatırlattı ve somut taleplerin hiçbirine değinmeden, genel kapsamda ticari işbirliğinin geliştirilmesi için neler yapılabileceğine bakacaklarını söylemekle yetindi. 
     
     KOALİSYONA BÜYÜK DESTEK 
     Ecevit'in yanı sıra, devlet bakanları Kemal Derviş ve Tunca Toskay, Dışişleri Bakanı İsmail Cem ile Enerji Bakanı Çeki Çakan, Washington Büyükelçisi Faruk Loğoğlu, Dışişleri Müsteşar Yardımcısı Baki İlkin ve Dışişleri Bakanı'nın özel danışmanı Engin Soysal'ın katıldığı görüşmede, Cheney'nin ağırlıkla üzerinde durduğu konu, Afganistan'da işbirliği ve bu alanda Türkiye'nin deneyimlerinden yararlanılması oldu. 
     ABD Başkan Yardımcısı, görüşmenin başında, Ecevit'in liderliğine ve koalisyon hükümetinin çabalarına, Washington'da büyük destek verdiklerini de özel olarak belirtti. 
     Cheney ayrıca, Bakü - Tiflis - Ceyhan projesi ve Kıbrıs'taki son durum konularında Ecevit'ten bilgi istedi. Boru hatları konusunda Zeki Çakan bilgi verirken, Ecevit de, Kıbrıs'ta iki egemen devlete dayalı çözüm formülünü anlattı. 
     Cheney, Avrupa ordusu konusunda Türkiye ile mutabakata varmış olmaktan çok memnun olduklarını da vurguladı. 
     Ecevit - Cheney görüşmesinde Irak konusunun hiç açılmaması dikkat çekti. 
     
     DAHA FAZLA YATIRIM 
     Ecevit dün ayrıca, ABD Ticaret Odaları'nda Türk ve Amerikalı işadamlarının katıldığı yemekte bir konuşma yaptı. 
     ABD'nin Türkiye ile ticari hacminin düşüklüğünden ve ABD yatırımlarının toplamın sadece yüzde 11.5'i düzeyinde kalmasından yakınan Ecevit, bu alanlarda ilerleme sağlanması için çağrıda bulundu. Başbakan, ABD'nin IMF, Dünya Bankası ile Türkiye arasındaki işbirliğine katkısı, Avrupa Birliği üyelik sürecindeki desteği ve AGSP konusunda Ankara'ya gösterdiği ilgi ve anlayış için de Washington'a teşekkürlerini bildirdi. 
     
Dünya Bankası ile Köy-Kent muhabbeti      Ecevit, dün ilk görüşmesini Beyaz Saray'ın karşısındaki resmi konukevi Blair House'a, Dünya Bankası Başkanı Wolfensohn ile yaptı. Ecevit, Dünya Bankası'nın Türkiye'ye finansal desteği kapsamında özellikle sosyal projeler üzerinde durulmasını istedi ve Wolfensohn'a Köy - Kent projeleri konusunda bilgi verdi. Görüşmede ayrıca, Dünya Bankası ve Türkiye, Afganistan konusunda yeni bir işbirliği kararlaştırdı. Türkiye'nin bu konudaki uzmanlığına ilgi gösteren Wolfensohn'un isteğine karşılık Türkiye'nin Afganistan Özel Temsilcisi Aydemir Erman'ın bu çalışmaları başlatmak üzere Washington'a gönderilmesi kararlaştırıldı. Görüşmede, Derviş'in gündeme getirdiği Avrupa Birliği ve İKÖ arasında Türkiye tarafından başlatılan yeni işbirliği süreci konusunda da İsmail Cem bilgi verdi ve bu konuda Dünya Bankası'yla ortak yapılabilecekler gündeme geldi. 
     
Gezi heyeti eleştiriliyor      Ecevit’in ABD gezisine katılan kadronun niteliği, ticari beklentilerdeki törpülenmeyi yansıtmadığı gerekçesiyle tartışılıyor. Ecevit’in programı kapsamında, işadamlarının da katılımını öngören hiçbir önemli görüşme olmaması, ayrıca Türk ve Amerikan iş çevrelerini bir araya getirecek toplantıların planlanmaması, gazetecilerin yetkililere, "Bu kadar işadamı o zaman niye geldi " diye sormasına yol açtı. Üst düzey bir hükümet yetkilisinin, "Davet sahibi Başbakanlık’tır" sözleriyle, işadamlarının heyete katılım gerekçesini açıklamaktan uzak durması ve topu Ecevit’e atması da dikkat çekti. İşadamları Ecevit, bakanlar, milletvekilleri, bürokratlar ve gazetecilerin kaldığı Ritz Carlton Oteli yerine Monarc Oteli’nde konaklıyor... 
     
Derviş Biz başardık, Arjantin yapamadı      Ekonomiden Sorumlu Devlet Bakanı Kemal Derviş, Türkiye'nin mali politikalarda başarılı olduğunu ve bunun olumlu sonuçlarını aldığını, ancak Arjantin'in aynı başarıyı gösteremediğini söyledi. 
     Başbakan Bülent Ecevit'in ABD gezisi çerçevesinde Washington'da bulunan Derviş, Uluslararası Para Fonu IMF ve Dünya Bankası'nın birlikte düzenlediği "Dünyada Sefaletle Mücadele" konulu konferansta yaptığı konuşmada, Türkiye ve Arjantin'deki gelişmeleri değerlendirdi. Derviş, Türkiye'de mali politikaların başarıyla uygulanmasının yanı sıra çok önemli ilerlemeler sağlandığını anlatarak, Arjantin'in ise bu konularda başarısız kaldığına dikkati çekti. Derviş, "Türkiye ile Arjantin'den alınacak ders bankacılık sektörü zayıf olan ve mali politikalarda başarısız kalan ülkelerde sabit veya çıpaya bağlı döviz kuru sistemlerinin başarısız kaldığını ortaya çıkardı" dedi. 
     
Grossman’la Irak konuşuldu      Başbakan Bülent Ecevit, ABD Dışişleri Bakan Yardımcısı Marc Grossman'ı dün kabul ederek, yaklaşık 50 dakika süren bir görüşme yaptı. 
     Görüşmeden sonra gazetecilerin sorularını yanıtlayan Grossman, terörizmle mücadele konusunu görüştüklerini ve Türkiye'nin katkısına teşekkürlerini ifade ettiklerini söyledi. Grossman, Türkiye ve ABD'nin Afganistan'da uzun dönemli olarak yapabileceği işbirliği üzerinde de durduklarını kaydetti. 
     Bir gazetecinin sorusu üzerine Irak konusunun görüşüldüğünü belirten Grossman, "Başbakan görüşlerini dikkatli bir şekilde ifade etti. Biz de kendi görüşlerimizi her zaman olduğu gibi dikkatle ifade ettik" dedi. Kıbrıs konusundaki bir soruya da Grossman, son gelişmelerin çok olumlu olduğunu belirterek, "Bu süreç devam etmeli. Hepimiz, bu süreci cesaretlendirmeliyiz" dedi. 
     



 SİYASET 













</TEXT>
</DOC>
