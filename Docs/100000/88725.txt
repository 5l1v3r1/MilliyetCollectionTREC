<DOC>
<DOCNO> 88725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur02.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Kopenhag kriterlerinde pazarlık olmaz" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Kopenhag siyasi kriterlerinin ne Türkiye, ne de diğer aday ülkeler için pazarlığa ve müzakereye açık olduğunu söyledi. 
     Mesut Yılmaz, Devlet Bakanı ve Başbakan Yardımcısı Devlet Bahçeli'nin öne sürdüğü konuların Türkiye'nin Avrupa Birliği AB üyeliği için ön şart olup olmadığının sorulması üzerine, aday ülkeler için pazarlığa tabi olan ve olmayan konuların bulunduğunu, Kopenhag siyasi kriterlerinin ise pazarlığa tabi olmadığını söyledi. 
     Türkiye'nin en stratejik hedefinin müzakerelere başlamak olduğuna işaret eden Yılmaz, bunun için Kopenhag siyasi kriterlerinin yerine getirilmesinin gerektiğini, müzakerelerin bir anlamda pazarlık süreci olduğunu kaydetti. Yılmaz, diğer konuların ise müzakere edilip, tartışılabileceğini ve ülke koşullarına göre ince ayarlar yapılabileceğini belirtti. 
     Kıbrıs konusunun bir siyasi kriter olmadığının altını çizen Yılmaz, "Kıbrıs, Türkiye'nin sonuna kadar pazarlık etmesi, müzakere etmesi gereken bir konudur, Türkiye'nin çok haklı olduğu argümanları vardır, bu konuda pazarlık gücü ve zorunluluğu vardır" diye konuştu. 
     Başbakan Bülent Ecevit'in sağlık durumuna ilişkin bir soru üzerine de Ecevit'in rahatsızlığının fiziki olduğunu, zihni melekeleri bakımından görevini yürütmesine engel bir durumun söz konusu olmadığını ifade eden Yılmaz, devletin hiçbir işinde Başbakan'ın durumundan dolayı gecikmeyle karşılaşılmadığını belirtti. 
     





</TEXT>
</DOC>
