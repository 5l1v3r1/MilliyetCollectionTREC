<DOC>
<DOCNO> 68893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur23.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ve Bahçeli'nin imzalarını taklit eden memur atamışlar 
</HEADLINE>
<TEXT>

     Cumhurbaşkanı Ahmet Necdet Sezer ve Devlet Bakanı ve Başbakan Yardımcısı Devlet Bahçeli'nin Resmi Gazete'de çıkan imzalarını taklit ederek sahte evrakla memur ataması yapan 2 kişi yakalandı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği görevlileri, işsiz kişileri memur kadrosuna atanmış gibi göstererek vatandaşları dolandıran Mahmut B. ve Hicabi K.'yı gözaltına aldı. 
     Gözaltına alınan kişilerin, Devlet Personel Başkanlığı'na ait sahte mühür ve kaşe kullanarak sahte atama kararı düzenledikleri, bu sahte evraklara ayrıca Cumhurbaşkanı Ahmet Necdet Sezer ve Devlet Bakanı ve Başbakan Yardımcısı Devlet Bahçeli'nin Resmi Gazete'de çıkan imzalarını taklit olarak attıkları saptandı. Atama kararlarını zarflayarak işsiz kişilerden 1500 dolar alan iki kişinin gösterdikleri yerlerde yapılan aramalarda, sahte mühür ve kaşe, çok sayıda sahte atama kararları, çok sayıda senet, Başbakan Yardımcısı Bahçeli'nin sahte imzasını taşıyan ''Cumhurbaşkanlığı Yüksek Makamına'' başlıklı sahte onay belgesi ele geçirildi. 
     Yakalanan kişilerden Mahmut B.'nin 6136 Sayılı Kanuna muhalefet, Hicabi K.'nın ise dolandırıcılık ve yaralama suçundan polis kayıtlarında yeraldığı belirlendi. 
     






</TEXT>
</DOC>
