<DOC>
<DOCNO> 71357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur08.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu kadınının değişen yüzü... 
</HEADLINE>
<TEXT>

     Hafızalarda hep, tarlada çalışan, ev işi yapan, şiddete maruz kalan ve çok sayıda çocuk dünyaya getiren birey olarak kalan Doğu kadını, artık bu imajını yıkıyor. 
     Doğu ve Güneydoğu kırsalında devam eden ''feodal'' yapının kadının çağdaşlaşma yolunda önündeki en büyük engel olarak yer alıyor. Ancak son yıllarda özellikle iletişim teknolojilerindeki gelişmelerin bölgede kullanılmasıyla birlikte kent merkezlerindeki kadınlar, göstedikleri büyük çabalarla feodal yapının kalelerini birer birer yıkmaya başladılar. 
     Eşi kahvede otururken tarlada toprağını işleyerek ürün elde etmeye çalışan kadınların yanı sıra bazı kadınlar kendi toprağını işlemek için yanında erkek işçi çalıştırmaya başladı. Diyarbakır'ın Silvan İlçesi'nde Suna Kepoğlu, babasından kalan binlerce dönüm araziyi kendisi işletirken, çok sayıda erkeği de yanında çalıştırıyor. 
     Kepoğlu, aynı zamanda DYP İlçe Başkanlığı görevini de yürütüyor. 
     
     Belediye Başkanı kadınlar... 
     Son 10 yılda yapılan yerel ve genel seçimlerde, siyasi partilerin bölgedeki listelerinde bayanlar da yer almaya başladı. Bunun sonucunda, yerel seçimi kazanan Mardin'in Kızıltepe İlçesi'nde Cihan Sincar ile Derik İlçesi'nde Ayşe Karadağ böldeki bayan belediye başkanı olarak görevlerini sürdürüyor. 
     Diyarbakır'da bir grup kadın, haklarını korumak ve zor duruma düşen hemcinslerine yardımda bulunmak amacıyla KA-MER'i Kadın Merkezi kurarken, bu merkez, özellikle GAP-GİDEM Girişimci Destekle Merkezi ile birlikte geliştirdikleri projelerle çok sayıda kadına istihdam alanı yaratıyor. 
     ''Acil Danışma Telefon'' hattını da kuran KAM-ER, son 1 yıl içinde 3 bini aşkın kadına hukuki ve psikolojik danışmanlık hizmeti verdi. 
     Mardin'in Kızıltepe İlçesi'nde de 15 kadın biraraya gelerek, bölgede ikinci ''kadın lokantasını'' kurmaya başlarken, Olağanüstü Hal Bölge Valisi Gökhan Aydıner, kadınların kendi işini kurma projesine maddi ve manevi destekte bulunuyor. 
     Bölge kadınının okuma-yazma ve eğitim durumunda son yıllarda büyük artış oldu. ''Ulusal Eğitime Destek Kampanyası'' kapsamında köylerdeki binlerce kadın, okuma-yazma öğreniyor. Köylerde açılan bu kurslara kucaklarındaki bebekleriyle gelen kadınların bu azmi, kız çocuklarına da örnek oluyor. 
     Geçmişte kız çocuklarının ilköğretime gönderilmesine sıcak bakmayan aileler, artık kızlarının üniversite okuması için tüm imkanlarını zorluyorlar. Bu yılki eğitim döneminde Olağanüstü Hal Bölgesi kapsamında yer alan yerleşim birimlerindeki okullarda kız öğrenci sayısında bir önceki yıla oranla yüzde 10 artış oldu. 
     
     Çok çocuk istenmiyor 
     Doğu ve Güneydoğu'da zaman zaman çok sayıda çocuk sahibi olmakla medyada haber olan kadınların kızları, anneleri gibi olmak istemiyorlar. Köy ve mezralarda 10 yıl öncesine kadar ailedeki çocuk sayısı 5 ile 10 arasında değişirken, son birkaç yıldır bu rakam 3 ile 5 arasına düştü. Kent merkezlerinde ise kadınların istediği çocuk 
     sayısı 1 ile 3 arasında değişiyor. 
     Bölgede artık kızlar, tahsillerini tamamlamadan ve ekonomik bağımsızlıklarını kazanmadan evliliği kabul etmezken, bölgede genç yaşta evliliklerde de geçen yıllara oranla giderek azaldığı gözlendi. 
     Bölgede kadınların modern aile planlaması yöntemlerini uygulama oranları da sürekli artıyor. Son yıllara kadar yüzde 10 civarında olan modern yöntem kullanma oranı, kent merkezlerinde 60'ı aşıyor. Bunun yanı sıra anne adayları hamilelik süreçlerini hekim gözetiminde geçirirken, çocuklarını evlerinde komşu yardımıyla değil, hastanelerin doğum servislerinde dünyaya getiriyorlar. 
     
     Güzellik merkezleri dolup taşıyor 
     Bölge genelinde özellikle il merkezlerinde birbiri ardına açılan güzellik merkezlerine bayanlar yoğun ilgi gösteriyorlar. Aralarında Dedeman Oteli'nin de yer aldığı lüks otellerde açılan merkezler, Doğu kadınının bakımlı olmasına olanak sağlıyor. 
     Başta Diyarbakır olmak üzere kentlerde bayan sporseverler, statlardaki yerlerini alarak takımlarını destekliyorlar. Genç kızlar da tenis, basketbol, güreş, futbol ve boks dallarında yarışmalara katılıyorlar. 
     
     "Uğradığı şiddetin farkına vardı" 
     KA-MER Danışmanı Hayriye Aşçıoğlu, 1997 yılında kurulan merkezlerine ilk dönemlerde kadınların çekinerek veya gizli başvurduğunu anlatarak şöyle dedi 
     ''Ancak artık kadınlar rahatlıkla merkezimize çekinmeden başvuruyorlar. Eskiden sadece fiziksel şiddeti fark eden kadınlar, şimdi ekonomik, psikolojik, cinsel, kültürel, tecavüz ve ensest şiddetin farkına vardı. Bunun engellenmesi için çeşitli yollara başvuruyorlar. Avukata gidip haklarını arıyorlar. Şiddeti anlayıp çözüm yolları arıyorlar. Kadınlarımız bilinçleniyor.'' 
     






</TEXT>
</DOC>
