<DOC>
<DOCNO> 54440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/guncel/agun.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzülme, yalnız değilsin Leyla 
</HEADLINE>
<TEXT>

Tecavüz mağduru Leyla Bozacı ve ailesine devlet sahip çıktı. Çifte önce psikososyal destek verilecek, gerekli görülürse de yardım bağlanacak... 
     ÜMRAN AVCI İstanbul 

     Şile'de bir polisin tecavüzüyle yaşamı altüst olan Leyla Bozacı ve ailesine, toplumun her kesiminden destek yağdı. Devletin, yetki ve üniforma verdiği bir memurunun tecavüzüyle dağılan aileye önce devlet sahip çıktı. Devlet Bakanı Hasan Gemici, Sosyal Hizmetler Çocuk Esirgeme Kurumu İl Sosyal Hizmetler Müdürü Kahraman Eroğlu'na, "gerekenin yapılması" talimatı verdi. 
     Eroğlu da, Bozacı Ailesi’ne bir sosyal hizmet uzmanı göndereceklerini belirterek, "Öncelikle mağdur kadın ve kocasına psikososyal destekte bulunacağız. Eyüp Bozacı'nın bir işe girmesi için de ilgili yerler harekete geçirilecek" diye konuştu. Sağlık eski Bakanı Yıldırım Aktuna da, Leyla Bozacı'nın psikiyatrik tedavisini üstleneceğini belirterek, "İlaç ve yol parasını ben karşılayacağım" dedi. 
     
     Meclis’e gidecek 
     DYP Kayseri Milletvekili Sevgi Esen de, Bozacı Ailesi örneğiyle tecavüz olayını Meclis'e taşıyacağını belirterek, şunları söyledi "Nice kadının dramına şahit oldum. Konuyla ilgili 5 Aralık'ta Meclis'te konuşma yapacağım." 
     



 GÜNCEL 
















</TEXT>
</DOC>
