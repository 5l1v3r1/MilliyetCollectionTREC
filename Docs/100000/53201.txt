<DOC>
<DOCNO> 53201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun10.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da soygunculak 325 kilo dinamit çaldı 
</HEADLINE>
<TEXT>

     Belçika'nın Ecaussinnes bölgesinde dünkü soygunda çalınan patlayıcı madde miktarının 325 kilo olduğu bildirildi. 
     Savcılığın verdiği bilgiye göre, ''Nocarcentre'' isimli patlayıcı madde üretim fabrikasının bir kamyonuna dün sabah saldıran silahlı 4 soyguncu, kalıplar halinde hazırlanmış 200 kilo dinamit, 125 kilo patlayıcı madde ve 30 ateşleme cihazını alarak kaçtılar. 
     Çalınan patlayıcı maddelerin, taş ocaklarında kullanılmak amacıyla üretildiği belirtildi. 
     Belçika istihbarat yetkilileri, bu tür bir hırsızlık olayının 1984 yılında aynı bölgede yaşandığını, bir şantiyede çalınan 816 kilo patlayıcı maddenin bir bölümünün, ''Doğrudan Eylem'' isimli Fransız terör örgütü tarafından, Paris sabotajlarında kullanıldığını, söz konusu dinamitlerin, Alman Kızıl Ordu ve Belçikalı Savaşan Komünistler Hücresi CCC gibi çeşitli terör örgütleri tarafından Almanya ve Belçika'da da eylemler sırasında patlatıldığını hatırlatıyorlar. 
     Fransa'nın Kuzey Garı'nda 1985 yılında yakalanan Muzaffer Kaçar isimli bir Türk'ün üzerinde de Ecaussines dinamitleri bulunmuş, söz konusu şahıs ifadelerinde, ''Türkiye'ye karşı eylemden'' söz etmişti. 
     Ecaussinnes dinamitleri, 1984 ve 1985 yıllarında, terör örgütleri tarafından, NATO tesislerine ve İttifak'ın petrol boru hatlarına karşı düzenlenen sabotajlarda da kullanılmıştı. 
     Belçika Silahlı Kuvvetleri'nin bomba uzmanlarından yarbay Georges Valentin, hırsızlık olayının endişe verici olduğunu, 100 gramlık patlayıcı maddenin dahi etki yapabileceğini, hırsızların amacının ne olduğunun anlaşılamadığını söyledi. 
     Yarbay Valentin, sıradan soyguncu veya terörist olabilecek bu şahısların, ellerindeki ateşleme cihazlarını kullanmayı bildikleri takdirde çok tehlikeli eylemler yapabileceklerine işaret ederek, bu patlayıcıların, kısa süre sonra, başka Avrupa ülkelerindeki eylemlerde kullanılması olasılığından söz etti. 
     Çalınan patlayıcı maddelerin, her türlü suç örgütünün işine yarayacağı, hırsızların sadece aracı olabilecekleri belirtilirken, Belçika güvenlik birimlerinin alarm halinde olduğu ve aramaların devam ettiği duyuruldu. 
     






</TEXT>
</DOC>
