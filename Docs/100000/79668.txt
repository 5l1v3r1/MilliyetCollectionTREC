<DOC>
<DOCNO> 79668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur20.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Çağdaş devlet üreten değil denetleyendir.." 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, ''Çağdaş devlet üreten değil, denetleyen, alt yapıyı kuran ve rekabet şartlarının oluşmasını sağlayan devlettir'' dedi. 
     Yılmaz, Manisa'da Vestel Çamaşır Makinası Fabrikası temel atma töreninde yaptığı konuşmada, Türkiye'nin, 1983'den bugüne kadar dünyada artık bütün devletler tarafından benimsenen serbest piyasa ekonomisini tüm unsurları ile hayata geçirmekte olduğunu belirtti. Bu köklü ekonomik değişimin en önemli anlamının Türkiye'nin kalkınmasını özel sektörün dinamizmi ile hızlandırmak olduğunu kaydeden Yılmaz, bunun için yapılması gerekenin Türkiye'yi dışa açmak olduğunu ifade etti. Yılmaz, şöyle konuştu 
     ''Bugüne kadar bunu bir ölçüde başardığımızı söyleyebiliriz. Bu tesis de göstermiştir ki, Türk müteşebbislerinin önü açıldığı zaman mal ve hizmet üretiminde dünya standartlarını gerçekleştirebilecek kapasitededirler. Özel sektörümüz bu alanda başarısını ispatlamıştır. 
     Bugün Türk müteşebbisleri dört kıtada 135 ülkeye üstelik de yüzde 80'i sanayi ürünü olan malları satmaktadırlar. Zorlu Grubumuz ülkemizi yurtdışında en iyi şekilde temsil eden kuruluşların başında gelmektedir. Özellikle elektrikli ve elektronik aletler piyasasında edindiği konum gerçekten ülkemiz için gurur vericidir.'' Vestel gibi uluslararası markalar yaratan özel kuruluşlara duyulan ihtiyaca dikkati çeken Yılmaz, ''Sanayi ve ekonomi ne kadar dışa açılırsa, Türkiye bugün hala içinde bulunduğu kriz ortamından o kadar uzaklaşmış olacaktır'' dedi. 
     Mesut Yılmaz, devletin köklü bir değişime ihtiyacı olduğunu kaydederek, ''Bu değişimin en önemli parçası da devletin tüm ekonomik faaliyetlerden sanayiden, ticaretten işletmeci olarak çekilmesidir. 
     Serbest piyasaya ekonomisinin kendine has kuralları vardır. Bu kuralların başında devletin özel sektörle ticari rekabete girmemesi vardır'' diye konuştu. 
     Devlete düşen görevin rekabet şartlarını koymak ve bunlara uyulmasını sağlamak olarak ortaya çıktığını dile getiren Mesut Yılmaz, şöyle konuştu 
     ''Çağdaş devlet üreten değil, denetleyen, alt yapıyı kuran ve rekabet şartlarının oluşmasını sağlayan devlettir. Devlet, yasamayı kamu düzeninin sağlanmasını, savunmayı, sağlık, eğitim, adalet, sosyal güvenlik, alt yapı hizmetleri, dış ilişkiler gibi asli görevlerini yapmalıdır. Devleti ekonomik ve ticari faaliyetlerin tümü ile dışına çıkartarak, menfaat dağıtan bir kurum olmaktan kurtarmamız gerekir. 
     Kamu üzerinde kambur haline gelen KİT'lerin durumu bizim bu politikaların ne kadar isabetli olduğunu göstermektedir.'' Yılmaz, ekonomide devletin ağırlığının fazla olmasının rekabet ortamının gelişmesi ve kaynak kullanımı açısından engel oluşturduğunu söyledi. 
     
     Özelleştirme 
     Konuşmasında özelleştirmeye ilişkin çalışmalara değinen Yılmaz, şöyle devam etti 
     ''Türkiye'nin ekonomik istikrara kavuşmasında bir çıkış yolu olarak gördüğümüz özelleştirmeyi maalesef bugüne kadar hala istediğimiz düzeyde gerçekleştiremedik. Çoğu kez devletin hantal yapısı, önümüze aşılması güç bir engel olarak çıkmaktadır. Halbuki son 10 yılda dünyada yüzden fazla ülke özelleştirme sürecini 
     tamamlamıştır. Türkiye'nin maalesef bu anlamda kat edeceği önemli bir mesafe vardır. Özelleştirme sürecini hızlandırmak için yeni bir hazırlığın içindeyiz. İnşallah kısa zamanda bu sorunu tümü ile çözeceğiz'' Türkiye'nin hem sanayileşmesini sürdürdüğünü hem de bilgi çağının alt yapısını kurduğunu kaydeden Mesut Yılmaz, Türkiye'nin bu iki unsuru da beraber gerçekleştirmeye muktedir bir ülke olduğunu söyledi. Yılmaz, ''Türkiye'nin potansiyeli sadece Manisa'da değil Türkiye'nin her yerinde bir Vestel kurmaya müsaittir'' dedi. Türkiye'nin kalkınma hamlesini sürdürebilmesinin tek şartının dışa dönük gelişme stratejisinden taviz vermemek olduğunun altını çizen Yılmaz, şöyle konuştu ''AB'ye üyelik süreci, ekonomi, demokrasi ve devlet yapısında Türkiye'yi gelişmiş ülkeler standardına taşıyacak olan bir fırsattır. Bu fırsatı iyi değerlendirmeliyiz. Türkiye üniter yapısından ve milli birliğinden taviz vermeden AB kriterlerini yerine getirecek güce sahiptir. Korkularımıza teslim olmadan bu yöndeki atılımlarımızı süratle hayata geçirmeliyiz. Eski anlayışlar ve eski teknolojiler ile AB içinde kendimize yer bulamayız. Bunun için her alanda AB standartlarına ulaşmanın gayreti içinde olmalıyız. Biz hükümet olarak ülke kalkınmasına katkı sağlayacak Türkiye'yi AB standartlarına ulaştıracak olan herkesin her kurumun yanındayız. Toplumumuzun ezici çoğunluğu da bir an önce ülkemizin AB üyeliğini istemektedir. Bunun için önümüzdeki tüm engelleri aşarak AB ile bütünleşme hedefine ulaşacağımıza inanıyoruz.'' 
     





</TEXT>
</DOC>
