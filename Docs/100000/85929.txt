<DOC>
<DOCNO> 85929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo04.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı teknik adam Rijkard'a ölüm tehdidi.. 
</HEADLINE>
<TEXT>

     Hollanda'nın eski ünlü futbolcularından ve halen Rotterdam'da Sparta takımının teknik direktörlüğünü yapan Frank Rijkard'ın, ölümle tehdit edildiği açıklandı. 
     Sparta Kulübü'nden yapılan açıklamada, hafta başında Frank Rijkard'ın adresine, içinde bir kurşun bulunan ve ölüm tehdidi içeren bir mektup gönderildiği belirtildi. 
     Gönderenin kimliğinin ve adresinin belirtilmediği mektupta, Rijkard'ın Sparta takımı teknik direktörlüğünü bırakması ve bunu yapmadığı takdirde kendisiyle birlikte ailesinin de tehlike içinde olduğu öne sürüldü. 
     Açıklamada, tehdidin ciddiye alınarak derhal polise bilgi verildiğini ifade edildi. 
     Rotterdam polis sözcüsü, konuya ilişkin açıklamasında, tehdit mektubunun ciddiye alınarak derhal araştırma başlatıldığını, ancak henüz bir sonuca ulaşılamadığını bildirdi. 
     Hollanda Milli Takımı ile orta alan oyuncusu olarak 1988'de Avrupa Futbol Şampiyonluğu yaşayan Surinam asıllı Frank Rijkard, Hollanda Milli Takımı'nda 2000 Avrupa Futbol Şampiyonası öncesinde teknik adam olarak çalışmıştı. 
     





</TEXT>
</DOC>
