<DOC>
<DOCNO> 83657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/spor/spo20.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Kupa Trabzon’un      1. Kemer Golf Country Club KGCC Futbol Festivali dün sona erdi. Fenerbahçe’yi penaltılarda 4 - 2 yenen Trabzonspor, şampiyon oldu. Bordo - Mavililer’e birincilik ödülü olarak 10 bin euro verildi. Galatasaray’ı 4 - 3 yenen Beşiktaş ise üçüncü sırada yer aldı. Trabzon’un birincilik ödülünü bir zamanlar Bordo - Mavililer’in kalesini koruyan Jean Marie Pfaff aldı. Fotoğraf Erol Demirkol 
     
Bravo Sedat Taşçı      MACARİSTAN’IN Kecskemet kentinde düzenlenen Dünya Yıldızlar Boks Şampiyonası’nda Sedat Taşçı, altın madalya kazandı. Finalde Özbek rakibini 18 - 13 yenen 57 kilo boksörümüz, altına uzandı. Rusya’nın 54 puanla birinci olduğu şampiyonada Türkiye, 15 puanla dördüncü sırada yer aldı. 
     
Meşin Yuvarlağın Türkiye Serüveni      CNN Türk ekranlarında beş bölümden oluşan "Meşin Yuvarlağın Türkiye Serüveni" adlı program futbolumuzun gelişimine ışık tutacak. Hafta içi her gün saat 21.10’da yayınlanacak programda Cumhuriyet öncesi futboldan günümüze kadar Türk futbolunun geçtiği aşamalar röportajlar eşliğinde sporseverlere aktarılacak. 
     
Ataman’lı Siena çeyrek finalde      COACHLUĞUNU Ergin Ataman’ın yaptığı Montepaschi Siena, İtalya Erkekler Basketbol 1. Ligi play - off birinci turunda Snaidero Udine’yi deplasmanda 82 - 76 yenip, seriyi 2 - 0’a getirerek çeyrek finale yükseldi. Oregon Cantu ile eşleşen Siena, ilk maçı da sahasında 100 - 70 kazanmıştı. 
     
Antep, Şahan ile pazarlıkta      SAMET Aybaba’nın Trabzonspor’la sözleşme imzalamasından sonra teknik direktör arayışlarını yoğunlaştıran Gaziantepspor’un, Kahramanmaraş’ın hocası Mehmet Şahan ile görüştüğü öğrenildi. Futbol Şubesi Sorumlusu Asım Atmaz, genç oyuncularla çalışabilen bir teknik adam aradıklarını belirterek, Beşiktaşlı Baya ve Y.Yozgatlı Preko ile temaslarının da sürdüğünü söyledi. 
     
Cavcav patladı      GENÇLERBİRLİĞİ Başkanı İlhan Cavcav, Ersun Yanal’ın Ankaragücü’nde çalışmak istemediğini vurgulayarak, "Hocaya Gençlerbirliği’ne gitme demişler. Bize gelirse Ankaragücü başarısız mı olacak Gaziantepspor’a kolaylık yapacaklarmış. Bize niye yapmıyorlar" dedi. Cavcav, Samsunspor’da kiralık oynayan Mehmet Yılmaz ile ilgilendiklerini sözlerine ekledi. Hoca alternatifi olarak Hüseyin Kalpar ile Ziya Doğan’ın düşünüldüğü öğrenildi. 
     
Kil, Balkan üçüncüsü      BULGARİSTAN’IN başkenti Sofya’da yapılan Ateşli Silahlar Balkan Şampiyonası’nda Ayşe Kil, üçüncülüğü elde etti. Kil, şampiyonada, 672 puanla bronz madalyanın sahibi olurken, Türkiye de bu kategoride ilk kez madalya kazandı. 
     
Buz hokeyinde Slovakya şampiyon      DÜNYA Buz Hokeyi Şampiyonası’nda altın madalya, finalde Rusya’yı 4-3 yenen Slovakya’nın oldu. İsveç’in Göteborg kentinde yapılan şampiyonanın final maçında, Slovakya birinci devreyi 2-0 önde kapattı. İkinci devre 1-1 berabere tamamlanırken, üçüncü devre ise 2-1 Rusya’nın oldu. 16 ülkenin mücadele ettiği şampiyonada ev sahibi İsveç, Finlandiya’yı 5-3 yenerek üçüncü olmuştu. 
     



 SPOR 



























</TEXT>
</DOC>
