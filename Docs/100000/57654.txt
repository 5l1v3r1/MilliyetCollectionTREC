<DOC>
<DOCNO> 57654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur11.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı tüm yurdu etkiliyor 
</HEADLINE>
<TEXT>

     Güney Marmara'da, dün geceden itibaren etkili olmaya başlayan ağır kış koşulları yaşamı olumsuz etkiliyor. 
     Bölgedeki kar yağışı sonucu, Bursa'da yaklaşık 500 köy yolu ulaşıma kapandı. 
     Yalova'da da etkili olan kar yağışı, kentle Armutlu, Çınarcık, Termel ilçeleri ve bu ilçelere bağlı köyler arasında karayolu ulaşımının yapılamamasına yol açıyor. 
     Bursa Meteoroloji İstasyonu'ndan alınan bilgiye göre, dün gece başlayan ve aralıklarla devam eden kar yağışı sonucunda, kent merkezindeki kar kalınlığı 15 santimetreye ulaştı. Yağışın bayram süresince devam etmesinin beklendiği bildirildi. 
     Karayolları ve Köy Hizmetleri yetkililerinden alınan bilgiye göre, Bursa'daki kar yağışı nedeniyle kent merkezi ile Büyükorhan, Harmancık, Mudanya, Keles ve Orhaneli ilçeleri arasında ulaşım güçlükle yapılabiliyor. Yolların ulaşıma kapanmaması için sürdürülen çalışmalarda Karayolları ekipleri yetersiz kalınca, Köy Hizmetleri ekipleri destek vermeye başladı. 
     Yetkililer ayrıca, Bursa ile çevre iller arasındaki ulaşımın aksamadan devam edebilmesi için şehirlerarası yollarda kar temizleme ve tuzlama çalışmaları yapıldığını bildirdiler. 
     Bursa ile İzmir, Yalova, Eskişehir ve Kütahya illeri arasındaki ulaşımı sağlayan yolların şu anda trafiğe açık olduğunu kaydeden yetkililer, sürücülerin yanlarında mutlaka zincir, takoz ve çekme halatı bulundurmaları gerektiğini hatırlattılar. 
     Bursa ile Eskişehir ve Kütahya arasında ulaşımın sağlandığı karayolunun Mezitler bölgesinde, zincirsiz araçların yola devam etmelerine izin verilmiyor. 
     Kar yağışı sonucu, Bursa'da 500 köy yolu ulaşıma kapandı. Köy Hizmetleri İl Müdürlüğü yetkilileri, kapalı yolların açılması için çalışmaların devam ettiğini kaydettiler. 
     -ULUDAĞ'A ÇIKIŞLARA İZİN VERİLMİYOR- Bursa-Uludağ arasındaki karayolunda, kar yağışı ve Uludağ Milli Parkı gişelerindeki yoğunluk nedeniyle ulaşıma ara verildi. 
     Bayram tatili dolayısıyla tatilcilerin büyük ilgi gösterdiği kış turizm merkezlerinden Uludağ'da, Milli Park sınırı girişinde yaşanan araç yoğunluğu zaman zaman Bursa-Uludağ yolunun kapanmasına neden oluyor. 
     Bölge Trafik yetkilileri, Karayolları ekiplerinin karla mücadele çalışmalarını aralıksız sürdürdüğü Bursa-Uludağ yolunda, gişelerde meydana gelen tıkanma sona erinceye kadar, Uludağ'a yeni araç çıkışına izin verilmediğini bildirdiler. 
     Bu arada, Uludağ'a çıkmak isteyen araçların, 8. kilometreden itibaren zincirsiz olarak yola devam etmelerine izin verilmiyor. 
     -YALOVA, KARA TESLİM- Yalova'da dün gece başalayan kar yağışı, yaşamı olumsuz etkiliyor. 
     Yağış nedeniyle, Armutlu, Çınarcık, Termal ilçeleri ve bu ilçelere bağlı köylerin kent merkeziyle irtibatı kesildi. 
     Karayolları ve Köy Hizmetleri yetkililerinden alınan bilgiye göre, ani bastıran kar yağışı, Yalova ile ilçe ve köyler arasındaki ulaşımın aksamasına neden oluyor. 
     Yalova ile çevre iller arasındaki ulaşımın sağlandığı yollarda yapılan karla mücadele çalışmaları sonucunda, şehirlerarası karayollarındaki ulaşımda bir sorun yaşanmazken, Armutlu, Çınarcık, Termal ilçeleri ve bu ilçelere bağlı köylerin Yalova ile irtibatın sağlandığı yolların, kar yağışı nedeniyle ulaşıma tamamen kapandığı bildirildi. 
     Yalova'de ilk kez böyle bir kar yağışının meydana geldiğini belirten yetkililer, kapalı yolların açılması için çalışmaların sürdürüldüğünü ancak, eldeki araç ve gerecin yeterli olmaması nedeniyle önceliğin şehirlerarası yolların açık tutulmasına verildiğini söylediler. 
     Bu arada, Köy Hizmetleri yetkilileri, sürücülerden Bursa'nın Gemlik ilçesi ile Yalova arasında altarnatif yol olarak kullanılan Armutlu-Yalova güzergahını kullanmamalarını istediler. 
     -KENTTE ELEKTRİK VERİLEMİYOR- Yoğun kar yağışı, elektrik trafolarında da arızalara yol açtı. 
     Kente sabah saatlerinden bu yana elektrik verilemiyor. 
     TEDAŞ yetkilileri, arızaların giderilmesi için çalışmaların aralıksız sürdürüldüğünü belirttiler. 
     Öte yandan, akşam saatlerinde ısının sıfırın altına düşmesi halinde su saatlerinin donabileceği konusunda uyarıda bulunan yetkililer, özellikle su saatlerinin dışarıda bulunduğu prefabriklerde, sayaçların, kum ve talaş kullanılarak sarılmasını istediler. 
     Kütahya'da ise dün gece etkili olan lodos ve yağmur yağışı, kapalı olan 300 köy yolundan 280'inin ulaşıma açılmasını sağladı. Kapalı olan 20 köy yolunun ulaşıma açılması için çalışmalar sürdürülüyor. 
     Öte yandan, Düzce'de aşırı kar yağışı nedeniyle D-100 karayolu ile TEM Otoyolunda zincirsiz ulaşım sağlanamıyor. 
     Bölge trafik ekipleri, Kaynaşlı-Bolu Dağı arasında tek şerit halinde zincirle ulaşım sağlandığını, ulaşıma kapalı olan Akçakoca-Düzce istikametinde ise çalışmaların sürdüğünü bildirdiler. 
     Karayolları ekipleri sabah saatlerinden itibaren yollardaki karın temizlenmesi için çalışmalarını sürdürürken, kar yağışı nedeniyle 50 köy ile ulaşım kesildi. 
     






</TEXT>
</DOC>
