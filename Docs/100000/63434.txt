<DOC>
<DOCNO> 63434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo08.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kaleci Mhyre'nin sinirleri bozuldu.. 
</HEADLINE>
<TEXT>

     Trabzonspor ile oynanan olaylı maç sonrasında dün gece İstanbul'a gelen Beşiktaş, Bursaspor maçının hazırlıklarına izin yapmadan bugün başladı. 
     Mahkemesi nedeniyle Almanya'ya giden teknik direktör Christoph Daum'un yer almadığı idmanda, siyah-beyazlılar antrenör Roland Koch yönetiminde çalıştı. Fulya Tesisleri'nde yaklaşık 1,5 saat süren idmanda futbolcular, kondisyon çalışmasının ardından dar alanda çift kale maç oynadı. 
     Siyah-beyazlı futbolcuların çalışma sırasında son derece neşeli ve hırslı oldukları gözlendi. 
     
     Kaleci Mhyre sinirli... 
     Yeni transfer Asper'in dün Trabzonspor karşısında iyi bir performans sergilemesiyle Beşiktaş'ta kaleciler arasında forma kapma savaşı da kızıştı. 
     Bugün yapılan antrenmanda, sakatlığı nedeniyle Trabzonspor karşısında forma giyemeyen Mhyre'nin oldukça hırslı ve sinirli olduğu gözlendi. Norveçli kaleci, çalışma sırasında yaptığı hatalar sonrasında kendi kendine yüksek sesle bağırdı. Kaleci antrenörü Immel yönetiminde Asper ile birlikte çalışan Mhyre'nin bu hareketleri, takım arkadaşları arasında gülüşmelere neden oldu. 
     Bu arada, siyah-beyazlılarda sakatlıkları süren Yasin Sülün, Ahmet Yıldırım ve Stavrum ile felç geçiren babasını ziyaret için Muğla'ya giden kaleci Fevzi ve Afrika Kupası maçları için Tunus Milli Takımı kampında bulunan Baya antrenmana katılmadı. 
     
     Marinho'ya sağlık kontrolü 
     Beşiktaş'ın prensip anlaşmasına vardığı ve dün gece İstanbul'a getirttiği Brezilyalı savunma oyuncusu Marinho, bugün sağlık kontrolünden geçti. 
     Menajer Sinan Engin, Coruesel Acıbadem Hastanesi'nde kontrolden geçen Marinho'nun sağlık durumunun iyi olduğunu, bonservis sorununu çözdükten sonra Brezilyalı futbolcu ile sözleşme imzalayacaklarını söyledi. 
     






</TEXT>
</DOC>
