<DOC>
<DOCNO> 76548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/spor/spo04.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Formayı kaptı cezayı aldı 
</HEADLINE>
<TEXT>
Cem kadro dışı 
Trabzon yönetimi, Galatasaray maçından sonra Ergün’ün formasını alan Cem’i gözden çıkardı. Tecrübeli oyuncunun kulüpten uzaklaştırılması gündeme geldi 
     TRABZONSPOR Yönetimi, Galatasaray maçının bitiminde Ergün’ün formasını isteyen Cem’i ani bir kararla kadro dışı bıraktı. Başkan Yardımcısı Mehmet Öksüzoğlu, "Yenilgi aldığımız bir maçtan sonra rakip takımın formasını ısrarla istemenin mantığını anlamış değiliz. Bu futbolcular herhalde Trabzonspor formasının değerini bilmiyor. Kendisi kadro dışı bırakıldı. Cem’in en kısa zamanda kulüpten uzaklaştırılması için de yönetime öneri getireceğim" dedi. 
     BORDO - Mavili taraftarlar da karşılaşma bitiminde Öksüzoğlu’nun önünü keserek Cem’i şikayet ettiler ve "Ceza vermezseniz bir daha bu stattan içeri girmeyeceğiz. Maç bitmeden rakip oyuncuyla forma pazarlığı yapılır mı " diye bağırdılar. Cem’e ağır para cezası da verileceği öğrenildi. Bu arada bazı yöneticilerin Gökdeniz’i de eleştirdiği ve "Onu da kadro dışı bırakalım. Kaç maçtır sahada yürüyor" ifadelerini kullandıkları belirtildi. 
     
     Briegel de gözden düştü 
     GALATASARAY mağlubiyeti Teknik Direktör Briegel’in Trabzonspor’daki geleceğini tehlikeye soktu. Bordo - Mavili yöneticilerin çoğunluğu Alman hocanın yetersiz kaldığı görüşünde birleşti. Asbaşkan Ömer Gürsoy’un yakın çevresine "Takıma hiç müdahale etmiyor. Oyuncu seçiminde yanlış yapıyor. Maçı seyirci gibi izliyor. Teknik direktörlükle ilgisi olmayan bir kişi" dediği öğrenildi. Yönetimin yeni sezon için arayışlara başladığı da belirtildi. 
     
     Ulusoy’a büyük tepki 
     YÖNETİM, Galatasaray yenilgisinin faturasını Futbol Federasyonu Başkanı Haluk Ulusoy’a kesti. Asbaşkan Ömer Gürsoy, hakem Bülent Uzun’u eleştirirken, "Bir hakem, bir takımın kaderiyle ancak bu kadar oynayabilir. Haluk Ulusoy da amacına ulaştı. Ona hayırlı olsun" diye konuştu. Başkan Yardımcısı Salih Alpaslan ise "Ulusoy sanırım Galatasaray’ın şampiyonluğu için verdiği mücadelede başarıya ulaşacak" dedi. 
     



 SPOR 

























</TEXT>
</DOC>
