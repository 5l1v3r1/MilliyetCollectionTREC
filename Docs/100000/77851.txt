<DOC>
<DOCNO> 77851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur24.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan beraat etti... 
</HEADLINE>
<TEXT>

     Gaziantep Büyükşehir Belediye Başkanı Celal Doğan, bir arsa satışında belediyeyi zarara uğrattığı gerekçesiyle Yargıtay'da yargılandığı davada beraat etti. 
     Yargıtay 4. Ceza Dairesi'nde bugün yapılan duruşmaya, Celal Doğan ile Avukatı Abdülkadir Beyazıt katıldı. 
     Beyazıt, suçun maddi ve manevi unsurlarının oluşmadığını, belediyenin zarara uğratılmadığını savunarak, beraat talebinde bulundu. 
     Celal Doğan da suçu işlemediğini ifade ederek, beraatını istedi. 
     Kararı açıklayan Yargıtay 4. Caza Dairesi Başkanı Fadıl İnan, suçun yasal unsurları oluşmadığı gerekçesiyle Doğan'ın oybirliğiyle beraatına karar verildiğini bildirdi. 
     Yargıtay Cumhuriyet Başsavcılığı, esas hakkındaki görüşünde Doğan'ın cezalandırılmasını istemişti. 
     Başsavcılık kararı temyiz ederse dosya Yargıtay Ceza Genel Kurulu'nda görüşülecek. 
     Yargıtay Cumhuriyet Başsavcısı Sabih Kanadoğlu'nun hazırladığı iddianamede, Doğan'ın, Gaziantep Büyükşehir Belediyesi'ne ait 16 bin 313 metrekarelik arsanın satışında belediyeyi zarara uğrattığı 
     belirtiliyordu. 
     İddianamede, Doğan'ın, Türk Ceza Kanunu'nun, ''görevini kötüye kullanma'' fiilini düzenleyen 240. maddesine göre, 1 yıldan 3 yıla kadar hapis cezasına çarptırılması talep ediliyordu. 
     Doğan, belediyeye ait 26 bin 164 metrekarelik bir arsanın satışı nedeniyle de Yargıtay 4. Ceza Dairesi'nde yargılanmış, o dava, 4616 sayılı Şartla Salıverilmeye Dava ve Cezaların Ertelenmesine İlişkin Yasa uyarınca ertelenmişti. 
     





</TEXT>
</DOC>
