<DOC>
<DOCNO> 71809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sondun13.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da savaş... ABD bastırıyor ama Şaron ateşi durdurmuyor 
</HEADLINE>
<TEXT>

     İsrail Başbakanı Ariel Şaron, Washington'un baskısıyla Tenet ve Michael belgelerinin uygulanabilmesi için ''7 günlük mutlak sessizlik'' koşulundan vazgeçti, ancak Filistin topraklarına yönelik operasyonları bütün hızıyla sürdürüyor. 
     İsrail basını, Şaron'un geri adım atarak zaman kazandığını belirterek, ''Filistinlilere ateşkes için yalvartacak kadar sert vurmayı sürdürecek'' değerlendirmesini yaptı. 
     ABD'nin uzun süren bir tereddütten sonra tekrar bölgeye göndermeye karar verdiği özel temsilcisi Anthony Zinni'nin Perşembe günü bölgeye gelmesinden önce karşılıklı misilleme saldırıları Zinni'nin bir ateşkese ulaşma şansını giderek zayıflatıyor. İki taraf da birbirini, ''Zinni'nin misyonunu baltalamaya çalışmakla'' suçluyor. 
     
     Ateşkes için çok çaba harcanıyor ama... 
     ABD ve AB, Zinni ziyareti öncesi ateşin durması ve Filistin Lideri Yaser Arafat'a yönelik ablukanın kaldırılması için çaba harcıyor. İki taraf arasında 24 saat içinde üst düzey bir toplatı yapılması için uğraşılıyor. 
     Ancak, bu sabah toplanan İsrail kabinesi operasyonların sertleşerek sürdürülmesi kararı aldı. Toplantıda bazı bakanların topyekün savaş çağrısı yaptıkları belirtilirken, ordu ''yarı seferberlik'' ilanına hazırlanıyor. 
     Aşırı sağcı Hatzofeh gazetesi de ''Yeter artık. Arafat'ı sürelim. 
     Avrupalılar çok seviyorlarsa kendileri alsınlar. Bizin tahammülümüz kalmadı'' ifadesini kullandı. 
     İsrail Ordusu bu sabah, Filistin özerkliğinin sembolü olan Arafat'ın Gazze'deki karargahını yerle bir ederken, Gazze güvenlik şefi Muhammed Dahlan, ''İsrail Ordusu 48 saatte Filistin topraklarından çekilmezse ateşkes mümkün olmaz'' açıklamasını yaptı. 
     İsrail Ordusu'nun mülteci kamplarına operasyonlarının sürdüreceği belirtiliyor. Dün Tulkarim mülteci kampında 600 Filistinliyi teslim olurken gösteren görüntülerin orduda büyük sevince yol açtığı ve ''Filistinlilerin moraline ağır darbe'' olarak nitelendirildiği belirtiliyor. 
     Yediot Ahronot gazetesi, bu görüntülerin televizyonlarda yayınlanmasının hemen ardından Şaron'un operasyonu yürüten komutanı arayarak, ''Tebrik ederim büyük bir iş başardınız'' dediğini yazdı. 
     Haaretz gazetesi ise ordunun bu görüntülerle vermeye çalıştığı ''Filistin direnişi boşuna'' mesajına cevabın, akşam Netanya ve Kudüs'teki saldırılarla geldiğini belirterek, bu saldırılara ilşkin haberlerin teslim olan Filistinlilerin görüntülerini ''eski haber'' haline getirdiğine dikkat çekti. 
     
     "Şaron zaman kazanıyor" 
     Şaron, Cuma akşamı önce ABD Dışişleri Bakanı Colin Powell'a sonra İsrail televizyonuna, ''7 günlük mutlak sessizlik'' koşulundan vazgeçtiğini açıkladı. Ancak, ''Bu, Filistin saldırılarına karşılık vermemize engel olmayacak'' dedi. 
     Yediot Ahronot gazetesi, Washington'un ''Şaron yine Beyrut'taki Şaron'' sonucuna vararak, ''Kırmızı bayrak sallama'' kararı aldığını yazdı. 
     Ancak Şaron'un, Zinni hafta sonunda gelinceye kadar sağ kesime ''ABD baskısıyla ellerinin bağlı olmadığını göstermek kararında olduğu'' belirtilen yorumda, ''Şaron, ateşkesi ancak Filistinliler bunun için yalvarınca sağlama konusunda kararlı'' dendi. 
     Haaretz gazetesi de Şaron'un ''7 günlük mutlak sessizlikten'' vazgeçmesinin bir taktik olduğu değerlendirmesini yaptı. Şaron'un aslında bu konudaki fikrini değiştirmediği belirtilen yorumda, ''Bu pratikte neler olacağı konusunda şüpheler uyandırıyor. Zinni yeni dönemin ayrıntılarını belirleyinceye kadar operasyonların süreceği anlaşılıyor'' denildi. 
     Haaretz'de yayınlanan başka bir yorumda ise Şaron'un şimdiye dek Mitchel belgesinin uygulanmasını erteleme konusunda izlediği zaman kazanma taktiğini sürdürdüğü belirtildi. 
     İsrail'de sağ ve sol kesim, Şaron'un Amerikan baskısıyla geri adım attığı konusunda birleştiler. Şaron ise bunu reddederek, bu günkü kabine toplantısında, ''7 günlük mutlak sessizlik'' koşulundan vazgeçmenin kendi fikri olduğunu savunarak, ''Terör saldırıları ve operasyonlar nedeniyle bunun mümkün olamayacağı sonucuna vardım'' dedi. 
     Aşırı sağ, kararı, ''Filistin terörüne verilmiş bir ödül'' olarak niteledi ve ''Şaron bu koşuldan vazgeçti, İsrail halkı da ondan vazgeçmeli'' dedi. 
     Sol kesim ise Şaron'un kararını övmekle beraber, ''Ardında ne var '' kuşkusuyla karşıladı. Meretz lideri Yossi Sarid, ''Başbakan bu karara daha önce varsaydı pek çok can kurtarılabilirdi'' dedi. 
     






</TEXT>
</DOC>
