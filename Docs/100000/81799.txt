<DOC>
<DOCNO> 81799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/spor/spo06.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bravo Çubukçu 
</HEADLINE>
<TEXT>

Avrupa Serbest Güreş Şampiyonası’nın ilk gününde 66’da yarı finale çıktı. Ersin Çetin ile Serhat Balcı ise günü birer yenilgi ile tamamladı 
     HAMİT TURHAN BAKÜ 

     İki galibiyet 
     AZERBAYCAN’IN başkenti Bakü’de başlayan 45. Avrupa Serbest Güreş Şampiyonası’nda 66 kiloda Ömer Çubukçu yarı finale yükseldi. Çubukçu sabah seansında Estonyalı Ahto Raska’yı 3 - 1 sayıyla mağlup etti. Başarılı temsilcimiz, Beyaz Rus Sergei Demshenko’yı 6 - 3 yenerek, grup birincisi oldu ve yarı finale yükseldi. 55 kiloda Ersin Çetin ise Gürcü Goçaşvili’yi 8 - 1 yenerek sabah seansına başladı. Çetin daha sonra Azeri Alicanov’a 11 - 1 sayı tuşuyla teslim oldu. Çetin, bugünkü iki maçını kazanırsa "en iyi ikinci" olarak yarı finale çıkacak. 
     
     Rakipler belli 
     84 kiloda mindere çıkan Serhat Balcı, ilk maçında Letonyalı Janovish’e 7-4 üstünlük sağladı. Balcı ikinci karşılaşmasında Gürcü Mindoraşvili’ye 3-1 yenilirken, üçüncü müsabakasında İsviçreli Thomas’ı 3-1 mağlup etmesine rağmen şampiyonadan elenmekten kurtulamadı. Öte yandan bugün mindere çıkacak ikinci gruptaki dört sporcumuzun rakipleri de belli oldu. 120 kiloda Zekeriya Güçlü, Ukraynalı ve Litvanyalı, 60’da Arif Kama, Makedon ve Bulgar, 74’te Fahrettin Özata, Gürcü ve Polonyalı, 96’da da Fatih Çakıroğlu İtalyan ve Yunan rakipleriyle karşılaşacak. 
     



 SPOR 






























</TEXT>
</DOC>
