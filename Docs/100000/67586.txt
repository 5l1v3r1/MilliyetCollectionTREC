<DOC>
<DOCNO> 67586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/yazar/uras.html </URL>
<DATE> 2002/02/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sevgililer Günü 
</HEADLINE>
<TEXT>

     Nereden çıktı bu Sevgililer Günü Merak ettim. Kitapları karıştırdım. Bu günün hikayesi milattan öncelere gidiyor. Eski Romalılar 15 Şubat’ı baharın başlangıcı olarak kabul ederdi. Tarım Tanrısı Faunus adına düzenlenen "Bereket Şenlikleri" bu gün başlardı. 
     Din adamları Luperci’ler 15 Şubat’ta Roma’nın kurucusu sayılan Romulus ve Remus’u emziren dişi kurt Lupa’nın mağarası önünde toplanır, bereket için bir keçi, kötülüklerden arınmak için bir köpek kurban ederlerdi. Bu festivale Lupercia şenlikleri adı verilirdi. 
     İmparator Claudius II, bir kararname ile genç askerlerin evliliğine yasak getirmişti. Evlenmeleri yasaklanan genç savaşçıların kızlarla bir araya gelmeleri için bir yol bulunmuştu. 15 Şubat’taki Lupercia şenlikleri sırasında, savaşçı erkeklerle birlikte olmak isteyen genç kızlar isimlerini bir taşa yazarak taşı şenlik alanında bulunan büyük bir küpün içine atıyordu. Savaşçı gençler küpten isim çekiyor, bu ismi taşıyan kız ile bir dahaki şenliğe kadar birlikte olma hakkına kavuşuyordu. 
     Claudius II, Valentine isimli bir rahibin gizlice bazı genç savaşçılar ile sevgililerini evlendirdiğini duyunca, rahibi ölüme mahkum etti. Bir sonraki yılın 15 Şubat şenliklerinden bir gün önce 14 Şubat’ta rahip Valantin idam edildi. 
     Rivayete göre hapishanede idam gününü beklerken rahip Valantin, gardiyanın kızına aşık oldu. Ölüme giderken de sevgilisine verilmek üzere, üzerinde kırmızı kan ile kalp resmi çizilmiş ve "From your Valantine" Senin Valantin’inden yazılı bir kart bıraktı. Tarihler tutsun tutmasın, bu konulardaki anlatımlarda rahip Valantine’nin ölüm tarihinin milattan sonra 270 yılları olduğu belirtilir. Lupercia festivali ve festival sırasında genç savaşçıların kurada isimleri çıkan genç kızlarla çılgın birliktelikleri milattan sonra 494 yılına bazı kayıtlara göre 498 yılına kadar devam etti. Papa Gelasius, bu tarihte bu tür birliktelikleri ahlak dışı ve Hıristiyan dinine aykırı bir alışkanlık olarak ilan etti. 
     Yılların alışkanlığını bir günde yasaklamanın, tümüyle unutturmanın imkansızlığını bilen papa, yasağın acısını tatlandırma arayışında, "seks" şenliklerini "romens" şenliklerine dönüştürdü. İki yüz yirmi beş yıl önce ölen rahip Valantine’i "aziz" Saint ilan etti. Aziz Saint Valantine’in sevgilileri dini usullerle bir araya getirmesi ve de idamdan önce sevgilisine gönderdiği "From your Valantine" kartı sembolleştirildi. İdam günü 14 Şubat "St. Valantine Day" Aziz Valantine Günü ilan edildi. 
     
En eski aşk kartı      St. Valantine gününde bir sevgiliye gönderilen bugüne kadar gelen en eski kart İngiltere’de müzede duruyor Agincourt Savaşı’nda esir olan ve Londra Kalesi’ne hapsedilen Orleans Dükü Charles’ın 1415 yılında sevgilisine gönderdiği karttır. 
     Bu gibi alışkanlıklar günümüzde "ticari" nitelik kazandı. Christmas, gibi St. Valantine günü de Hıristiyan dünyasında en fazla kart gönderilen ve hediye alınıp verilen, çiçek, şeker satılan günlerden biri oldu. 
     Biz de bu adete uyduk. Biz Roma adetini, Aziz Valantine’ni bir yana atıp, bu günü "Sevgililer Günü" diyerek benimsedik. "Sevgililer Gününüz" kutlu olsun sayın okuyucularım. 
     Bakirelere bir uyarı St. Valantine Day Aziz Valantine Günü akşamı bakireler uykudan önce bir "löp yumurta" yer ve de yastıklarına 5 adet defne yaprağı batırarak uykuya dalarlar ise, gece rüyalarında evlenecekleri erkeği görürlermiş. 17’nci asırdan bu yana Hıristiyan dünyasında çok sayıda bakire bu inanışı sürdüregelmiş. Meraklısına duyurulur. 
     
     







Medeniyet mi medeniyetler mi 


Alicengiz’ler... 


İstanbul, Irak ve ABD 


Hukuk devleti ile hukuk dışılığı yüceltmek 


Dolar düşüyor, simit yükseliyor 


Alkolsüz siyaset 


Eğer... 


Sevgiliden çok sevgiye gerek var 


Foruma on üzerinden on... 


Aşkımı bir sır gibi... 


İŞTE ŞİKE İŞTE ÇETE 


Tayyip Erdoğan'a teşekkür ederiz 


İstanbul ruhu 


Renault, Fiat ve Ford, neden boşanmıyorlar 


Sevgililer Günü 


Petrol Kanunu daha çok su kaldırır 


</TEXT>
</DOC>
