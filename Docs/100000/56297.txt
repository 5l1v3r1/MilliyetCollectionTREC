<DOC>
<DOCNO> 56297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/yazar/uras.html </URL>
<DATE> 2001/12/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Şakir Eczacıbaşı Oscar Wilde’ı yazdı 
</HEADLINE>
<TEXT>

     Oscar Wilde İrlandalı bir yazar. 1854 yılında Dublin’de doğdu, 1900’de Fransa’da öldü. Çok sayıda şiir, öykü kitabı, yayımlandı. Çok sayıda oyunu var. 
     Şakir Eczacıbaşı "Tutkular, Acılar, Gülümseyen Deyişler" başlığı altında Oscar Wilde’nin hayatını hikayeleştirdi. Eserlerinden seçmeleri bir araya topladı. 530 sayfalık büyük boy bir kitap olarak yayımladı. Remzi Kitabevi, Ekim 2001 
     Şakir Eczacıbaşı bundan önce de "Gülen Düşünceler" başlığı ile Bernard Shaw’ın hayatını da hikayelendirmiş, eserlerinden seçmeleri bir kitap içinde toplamıştı. 
     İki yazarın özelliği ikisinin de İrlandalı olması, İngiltere’nin "Victoria Çağı" diye adlandırılan ahlakın çöküş gösterdiği bir dönemde birinin klasik yaşam sürerek, diğerinin çizgi dışı bir yaşam ile birinin gülümseyerek, öbürünün ciddi bir savaş vererek yaşamı yazıya dökmesi. 
     Doğan Hızlan ustamız, Wilde’nin eserlerinde on dokuzuncu yüzyılın tutucu, iki yüzlü İngiltere’sini olanca dehşetiyle anlattığına’ dikkati çekiyor. 
     Evli ve iki erkek çocuk sahibi Wilde, 1891 yılında ozan olmak isteyen Oxford öğrencisi bir genç ile, Lord Alfred Douglas ile tanışır. Eşcinsel ilişkileri üstüne çıkan dedikodular yüzünden Queensberry Markisi, oğlu Lord Douglas’dan Wilde ile dostluğunu kesmesini ister. Babasından nefret eden Lord Douglas’ın tahriki ile Wilde Queensbery Markisi’ni mahkemeye verir. Mahkeme markiyi suçsuz bulunca Wilde aleyhine kamu davası’ açılır. Wilde sanık durumuna düşer. Queensbery Davası diye ünlenen ve uzun süren mahkeme sonunda Wilde iki yıl hapse mahkum olur. İflas eder. Oyunları sahneden kaldırılır. Karısı ayrılır. Çocukları soyadlarını değiştirir. Wilde 1897 yılında cezaevinden çıktıktan sonra parasızlık ve hastalık nedeniyle kötü bir hayat yaşar. Lord Douglas meteliksiz kalan Wilde’ya ilgi göstermez. Wilde 1900 yılında 46 yaşında ölür. Şakir Eczacıbaşı’nın Oscar Wilde’den seçtiklerinden bazılarını sayın okuyucularıma aktarmak istiyorum 

</TEXT>
</DOC>
