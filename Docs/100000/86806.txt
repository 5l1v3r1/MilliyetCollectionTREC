<DOC>
<DOCNO> 86806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo12.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Centilmen Türkiye... Tam 2 yıldır kırmızı kart görmedik... 
</HEADLINE>
<TEXT>

     Güney Kore ve Japonya'nın ortaklaşa düzenleyeceği 17. Dünya Kupası finallerine hazırlanan A Milli Futbol Takımı, centilmen kimliğiyle ön plana çıkıyor. 
     Milliler, yaklaşık 2,5 yıllık süre içinde yaptıkları resmi ve özel 30 maçta toplam 1 kırmızı, 34 de sarı kart gördü. 
     
     TEK KIRMIZI KART ALPAY'A 
     Millilerin bu süre içinde gördüğü tek kırmızı kartın sahibi Alpay Özalan. 
     EURO 2000'de 24 Haziran'da Amsterdam'da Portekiz ile yapılan çeyrek final maçında Alpay, 29. dakikada gördüğü kırmızı kartla takımını 10 kişi bıraktı. 
     Milliler bu maçın ardından yaklaşık 2 yıllık süre içinde yaptıkları son 21 resmi ve özel maçta kırmızı kartla tanışmadı. 
     
     EN HIRÇIN OKAN 
     A Milli Futbol Takımı'nın son 30 maçında en çok kart gören futbolcusu halen İtalya ligi takımlarından FC Inter'in kadrosunda yer alan Okan Buruk. 
     Deneyimli oyuncu, bu süre içinde toplam 5 maçta hakemlerden sarı kart gördü. 
     Okan Buruk'u, 3 sarı kartla, Milli Takımlar Teknik Direktörü Şenol Güneş tarafından 2002 Dünya Kupası Finalleri aday kadrosuna alınmayan Fenerbahçeli Ogün Temizkanoğlu izliyor. 
     





</TEXT>
</DOC>
