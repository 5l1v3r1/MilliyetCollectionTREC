<DOC>
<DOCNO> 58976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur18.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankadaki kapkaççı 64 ayrı gasp ve kapkaç yapmış 
</HEADLINE>
<TEXT>

     Toprakbank Güngören Şubesi'nden 30 bin dolar çalınmasıyla ilgili aranırken polisin operasyon düzenlediği Silivri'deki evin 3. katından atlayarak bacağını kıran Sinan Dikilitaş'ın, 64 ayrı gasp, kapkaç, yaralama ve otomobil hırsızlığı olayına karıştığı bildirildi. 
     İstanbul Asayiş Şube Müdürlüğü Yankesicilik ve Dolandırıcılık Büro Amirliği'nden yapılan açıklamaya göre, çeşitli gasp, kapkaç, silahla yaralama ve otomobil hırsızlığı olaylarından dolayı aranan Sinan Dikilitaş'ın, Silivri'de bir evde saklandığı tespit edildi. 
     Bunun üzerine söz konusu eve operasyon düzenleyen polis, kendilerini farkederek 3. kattan atlayıp kaçmak isteyen, ancak bu sırada ayağı kırılan Dikilitaş'ı gözlem altına aldı. 
     Dikilitaş'ın üzerinde, sahte kimlik, sahte sürücü belgesi, bir miktar esrar plakası ele geçirilirken, çalıntı olduğu belirlenen bir otomobile de el konuldu. 
     Sorgulama sonucu Dikilitaş'ın, Eyüp'te 2 ayrı gasp, Bağcılar'da 3 ayrı kapkaç, Güngören'de 1 kapkaç, Büyükçekmece'de 1 kapkaç, 2 otomobil hırsızlığı, 1 plaka hırsızlığı, Fatih'de 1 otomobil hırsızlığı, Silivri'de 2 otomobil ve 1 plaka hırsızlığı olaylarını gerçekleştirdiği anlaşıldı. 
     Jandarma bölgesinde de 50 olaya karıştığı anlaşılan Dikilitaş'ın, bu eylemlerden birinde Büyükçekmece Jandarma Karakolu motorize timine silahlı saldırı düzenleyerek, 2 jandarma erini yaraladığı belirlendi. 
     Polisteki işlemleri tamamlanan Dikilitaş, daha sonra sedye üzerinde adli makamlara sevk edildi. 
     






</TEXT>
</DOC>
