<DOC>
<DOCNO> 55483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun08.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta çözüme doğru önemli bir adım 
</HEADLINE>
<TEXT>

     KKTC Cumhurbaşkanı Rauf Denktaş'ın girişimiyle 4 yıl aradan sonra bugün Lefkoşa'da ara bölgede biraraya gelen Denktaş ve Rum Yönetimi lideri Glafkos Klerides, 2002'de Ocak ayı ortalarında, önkoşulsuz yüz yüze görüşme yapmak üzere anlaştı. 
     BM Genel Sekreteri'nin Kıbrıs Özel Temsilcisi Alvaro De Soto'nun da not tutmak amacıyla katıldığı Denktaş-Klerides görüşmesi, yaklaşık 1 saat 10 dakika sürdü. 
     De Soto, görüşmeden sonra, liderler adına ortak yazılı bir açıklama okudu. Açıklamada, liderlerin Ocak ayı ortalarında, önkoşulsuz yüz yüze görüşmeyi kabul ettiklerini belirten De Soto, bu görüşmenin BM gözetimi altında yapılacağını ve kapsamlı bir çözüme ulaşılana kadar görüşmelerin iyiniyet çervesinde devam edeceğini bildirdi. 
     Basın mensuplarına da dağıtılan yazılı açıklamada, şunlar kaydediliyor 
     ''BM Genel Sekreteri, iyiniyet görevi çervesinde iki lideri doğrudan görüşmelere davet eder. Bu görüşmeler Kıbrıs'ta Ocak ayının ortalarında, BM gözetimi altında, herhangi bir önkoşul olmadan yapılacak ve tüm konular masaya getirilecek. Kapsamlı bir çözüme ulaşılana kadar görüşmeler iyiniyet çerçevesinde devam edecek. Her konu üzerinde uzlaşılana kadar hiçbir şey üzerinde anlaşılmış değildir.'' Alvaro De Soto'nun, yağmur altında yaptığı açıklamanın ardından, Denktaş ve Klerides, basın mensuplarının sorularını yanıtsız bırakarak bölgeden hızla uzaklaştı. 
     BM Genel Sekreteri'nin Kıbrıs Özel Temsilci Yardımcısı Zbigniew Wlosowicz'in Uluslararası Lefkoşa Havaalanı yakınındaki ikametgahında yapılan görüşme yaklaşık 1 saat sürdü. 
     Görüşmeye, BM Genel Sekreteri'nin Kıbrıs Özel Temsilcisi Alvaro De Soto da sadece not tutmak amacıyla katıldı. 
     
</TEXT>
</DOC>
