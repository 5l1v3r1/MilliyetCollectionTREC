<DOC>
<DOCNO> 60784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/guncel/agun.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz kabus sürüyor 
</HEADLINE>
<TEXT>
Kar esareti ikinci gününde 
Tüm yurdu etkisi altına alan yoğun kar yağışı nedeniyle, Ege, Akdeniz, Doğu ve İç Anadolu’da yollar kapandı. Üç kişi soğuktan donarak öldü 
     DOĞAN HABER AJANSI 

     Aşırı soğuk, Bursa, Adana ve Mersin'de üç kişinin ölümüne yol açtı. Bursa'da, buzlanma sonucu ayağı kayıp düşen emekli Sami Türkay 61 , kalp krizi geçirerek öldü. Adana Tufanbeyli'de, Akpınar köyü muhtarı Zülküf Erken 55 , ilçeye giderek yöneticilerden kapalı olan yollarının açılmasını istedi. 4 kilometrelik köyüne yaya olarak dönmeye çalışan Erken, donarak öldü. Mersin'de de tek başına yaşayan Bülent Mayalı 40 , balkonda donmuş halde bulundu. Mayalı'nın aşırı alkol aldığı ve balkonda uyuduğu için donduğu anlaşıldı. 
     
     SİVAS’TA 125 KİŞİ HASTANELİK 
     Sivas'ta devam eden kar yağışı ve fırtına nedeniyle şehirlerarası yollarda ulaşım sağlanamıyor. Kızıldağ Mevkii’nde 5 otobüs, Gürün - Malatya arasında ise 30 araç yolda mahsur kaldı. Sivas'ın Zara ile Suşehri ilçesi arasında iki kamyon devrilerek yolu trafiğe kapadı. Erzurum'dan Aydın'a giden bir otobüsün 100 metre önüne Kızıldağ Geçidi'nde çığ düştü. Çığ nedeniyle Erzincan - Sivas karayolu ulaşıma kapandı. 
     
     EGE’DE BEYAZ KIŞ 
     Ege de kara teslim oldu. Buzlanma nedeniyle kazalar meydana geldi, trafik aksadı. THY'nin İzmir Adnan Menderes Havalimanı'ndan yapılması gereken İstanbul ve Ankara seferleri iki gündür yapılamıyor. 
     Uşak'ta sık sık elektriklerin kesilmesi nedeniyle şehrin su ihtiyacının büyük bölümünü karşılayan dört kuyunun pompaları arızalandı. Belediye Başkanı Ali Erdoğan, "Kent en az beş gün susuz kalacak" dedi. 
     
     BALIKESİR’DE TATİL UZADI 
     Balıkesir Valisi Utku Acun başkanlığında toplanan Kriz Merkezi, olumsuz hava koşulları nedeniyle Ayvalık, Gömeç, Burhaniye, Edremit ve Havran dışındaki tüm ilçelerde ilk ve orta dereceli okulları 7- 8 Ocak'ta da tatil etti. Hava şartları iyiye doğru gitse bile karın dört günde zor kalkacağı dikkate alınarak tatil kararı verildi. 
     
     DENİZ ULAŞIMI AKSIYOR 
     Çanakkale - Eceabat araba vapuru seferleri dışında, Gelibolu - Lapseki, Kabatepe - Gökçeada ve Odunluk - Bozcaada araba vapuru seferleriyle Çanakkale - Gökçeada feribot seferleri önceki günden bu yana yapılamıyor. İzmir’de ise ısı 0 dereceye düşerken, Bornova, Gaziemir, Karşıyaka sırtları başta olmak üzere şehrin yüksek bölgelerinde don meydana geldi. 
     
     PREFABRİKLER DONDU 
     Marmara depreminin ardından prefabriklerde kalmaya başlayan depremzedeler üçüncü ve en şiddetli kışı yaşıyor ve soba yakmaları yasak olduğu için donuyor. Düzce'de okullar pazartesi ve salı günü de tatil edildi. Kar nedeniyle Vali Yardımcısı Abdülkadir Karakaş başkanlığında kurulan Kriz Merkezi, ilçe merkezinde 80 santimetreye ulaşan kar kalınlığı nedeniyle, Düzce Merkez ile tüm ilçelerde okulları 2 gün tatil etti. 
     
     OTOYOLLAR KARA TESLİM 
     TEM'in İzmit - İstanbul arasında gidiş ve geliş yönlerindeki üçer şeritten sadece ikisi trafiğe açık. D - 100'ün en tehlikeli bölümü olan Dilovası rampasında bir kamyon kayarak devrilince yol ulaşıma kapandı. Ekipler yaklaşık iki saat sonra yolu trafiğe açtı. 
     
     KAYMAKAM OPERASYONU 
     Ankara - Konya Karayolu'nda 11 saat mahsur kalan yolcular dün sabah 04.30'da yola çıkabildi. Ankara - Beypazarı karayolunda mahsur kalan Beypazarı Kaymakamı Nevzat Taştan ile Nallıhan Kaymakamı Nusret Dirim, karayolları ekiplerince kurtarıldı. 
     
     TÜNELİN İKİ YANINA ÇIĞ DÜŞTÜ 
     Kahramanmaraş - Kayseri karayolu üzerinde Göksun'a 20 kilometre mesafedeki Püren geçidindeki tünelin giriş ve çıkışına çığ düştü. 100 metrelik tünelin iki ucunun kapanması nedeniyle Kayseri'den Kahramanmaraş yönüne giden 2 özel otomobil mahsur kaldı. Otomobildeki vatandaşların, cep telefonlarıyla Bölge Trafik ve jandarmaya mahsur kaldıklarını bildirmesi üzerine bölgeye ekipler sevk edildi. Karayolları ekipleri, bir saat süren çalışmanın ardından tüneli açarak vatandaşları kurtardı. 
     



 GÜNCEL 















</TEXT>
</DOC>
