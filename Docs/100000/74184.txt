<DOC>
<DOCNO> 74184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sondun13.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İleri yaştakiler doğum kontrol haplarına dikkat .. 
</HEADLINE>
<TEXT>

     İleri yaşlarda doğum kontrol hapı kullanan kadınlarda, kullanmayanlara göre meme kanseri riskinin yüzde 26 oranında arttığı bildirildi. 
     Norveçli ve İsveçli uzmanların konuyla ilgili ortak araştırmasında, yaşları 30 ile 49 arasında değişen 103 bin 27 kadının durumu incelendi. 1991 ve 1992 yıllarında doğum kontrol hapı kullanan bu kadınlar 1999 yılına kadar izlendi. Süre sonunda deneklerin 1008'inde kanser vakası belirlendi. 
     Araştırmacılar, 45 yaşından sonra doğum kontrol hapı kullanan kadınlarda meme kanseri riskinin ikiye katlandığını saptadı. 
     Erken ya da ileri yaşlarda doğum, geç gelen menopoz ya da doğum yapmamanın meme kanseri riskini artırdığını belirten uzmanlar, doğum kontrol hapını kullananların hormon tedavisi görmelerinin de meme kanseri riskini yükselttiğini söylediler. 
     Norveç'li bilim adamı Dr. Merethe Kumle, 40 yaşın altında doğum kontrol hapı kullanan kadınlar arasında riskin düşük olduğunu ifade etti. 
     Uzmanlar, genç kadınların doğum kontrol hapı kullanmakla sağlıklarını tehlikeye atmadıklarını, doğum kontrol hapının genellikle genç yaşlarda kullanılması gerektiğini belirttiler. 
     Araştırma, 20 yaşın altında ya da ilk doğumdan önce doğum kontrol hapı kullananların risk içinde olmadıklarını ortaya koydu. 
     Kadınlarda geç gelen menopozdan sonra fazla kiloların da meme kanseri riskini artırmada rol oynadığı belirlendi. 
     






</TEXT>
</DOC>
