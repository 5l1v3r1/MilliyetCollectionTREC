<DOC>
<DOCNO> 95700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sontur06.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel "DSP'de bir kundaklama eylemi yaşanıyor" 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, siyasete ve ülke yönetimine doğrudan el koyamamış birtakım çevrelerin, adeta uluslararası kapsamı olan bir plan çerçevesinde, DSP'de bir kundaklama eylemine giriştiklerini söyledi. 
     ''1. Bor Kültür ve Sanat Festivali''ne katılmak üzere Kütahya'nın Emet İlçesi'nde bulunan Gürel, gazetecilerin çeşitli konulardaki sorularını yanıtladı. 
     Yeni oluşumun, DSP'de yönetim hatalarını gerekçe gösterdiğinin hatırlatılarak bir özeleştiri yapılması gerekip gerekmediği yönündeki bir soruya karşılık Bakan Gürel, ''Hem yönetimden şikayet edip DSP'den ayrılacaksınız, ya da neden ayrıldığınızı belli etmeden ayrılıp buna bir kılıf geçirmek için yönetimden şikayet edeceksiniz. Hem de ondan sonra DSP'nin işleyişi ile ilgili dışarıdan konuşmaya başlayacaksınız. Ben bunu ahlaki bulmuyorum'' dedi. 
     DSP'den ayrılanların partide kalmaya devam ederek bir fikir mücadelesi verselerdi, bunu saygıyla karşılayacaklarını belirten Gürel, hatta birlikte bazı özeleştiri çabasına da girebileceklerini ifade etti. 
     Ama şimdi böyle bir eleştiriye hakları olmadığını kaydeden Gürel, bu kopuşun hiçbir ilkeye dayanmadığını, bunun bir fikir ayrılığı olmadığını sonunda farkedeceklerini ve kimliklerini DSP'de görmeye başlayacaklarını söyledi. 
     Partiden ayrılanlara geri dönme çağrısı yapıp yapmayacağına ilişkin bir başka soru üzerine de Başbakan Yardımcısı Gürel, şunları kaydetti 
     ''Bütün arkadaşlarımızı böyle suçlamıyorum. Ama Türkiye'de şimdiye kadar siyaseti etkilemiş, siyasete ve ülkeye yönetimine doğrudan doğruya el koymamış, cüret edememiş birtakım çevrelerin, adeta bir uluslararası kapsamı olan plan çerçevesinde, sayın Başbakanı istifaya zorlamak, ondan sonra da kendi el koyuşlarına uygun bir hükümet modelini hayata geçirmek için önce DSP'de bir kundaklama eylemine giriştiklerini söylemeye çalışıyorum. Arkadaşlarımızın büyük bir bölümü kundaklama olayından sonra çıkan yangının, dumanın içerisinde teknenin nereye savrulduğunu fark etmeden DSP'den kopmuşlardır.'' Bakan Gürel, yangının DSP evinin ancak bir bölümünde çıkarılabildiğini, bunun da Meclis grubu olduğunu, ancak örgütün her şeyin farkında olduğunu ve çok fazla etkilenmediğini kaydetti. 
     
     MESUT YILMAZ'IN AÇIKLAMALARI 
     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın 'AB'ye katkı sağlayacak oluşumlara olumlu bakarız' açıklamasını da değerlendiren Başbakan Yardımcısı Şükrü Sina Gürel, ''Doğrusu değerlendirmek bile istemiyorum, tabi bu sayın Yılmaz'ın takdiri... Ama bir hükümet içinde yer alırken başka düşünceleri çıkartmaya çalışmak da doğrusu benim anlayışıma uymuyor'' diye konuştu. 
     Devlet Bakanı Kemal Derviş'in yeni oluşuma verdiği destekle ilgili bir başka soru üzerine Gürel, Derviş'in en azından yeni oluşumla ilgisini azalttığını göstermek için hükümette kaldığını, ama bu anlayışta değilse, eski anlayışını sürdürüyorsa bunun eski anlayışının sakıncalarının devam ettiği anlamına geldiğini bildirdi. 
     Yeni oluşumun lideri İsmail Cem'in yeni istifaların olacağına ilişkin söyleminin hatırlatılması üzerine de Gürel, ''DSP grubunda şimdiye kadar kundakçılık yapmış olanlar bundan sonra da bu yangının devam etmesini istiyor olabilirler. Kendi bilecekleri bir şey'' dedi. 
     Gürel, amaçlarının ülke yönetimi sorumluluğunu meşrutiyet içerisinde ve yasal dayanaklar elverdiği ölçüde sürdürmeyi amaçladıklarını, Başbakan Ecevit'in de böyle düşündüğünü kaydetti. 
     ''Erken kurultay çağrısına katılıyor musunuz '' şeklindeki bir soruya karşılık olarak Gürel, DSP'nin zaten bir kurultay hazırlığı içinde bulunduğunu ve bu hazırlığın sonuçlandırılmasını beklediklerini söyledi. Gürel, ancak, çok erken seçim gündeme geldiği zaman kurultayın seçimden önce yapılıp yapılmayacağının yine DSP yönetiminin taktiri olduğunu dile getirdi. 
     
     AB'YE UYUM- 
     Kendisinin Dışişleri Bakanlığı'nın AB ile ilişkilerde handikap olarak değerlendirildiğinin hatırlatılması üzerine Gürel, bunun gerçek olmadığını ve karşı kampanyaların devamı olduğunu belirterek, AB üyeliğine hiçbir zaman karşı çıkmadığını bildirdi. 
     Hatta AB ile uyum programına önemli katkılar sağladığını da vurgulayan Gürel, ancak bu sürecin ''zaman cenderesinde acele ile koşar duruma sokulmaması'' gerektiğini söyledi. 
     Türkiye'nin bu üyeliği hakettiğini belirten Gürel, ama hiçbir şekilde Türkiye'nin en temel ulusal çıkarlarından ödün verilerek herhangi hedefe ulaşmanın mümkün olmadığını vurguladı. 
     Kıbrıs'la ilgili görüşlerini de dile getiren Gürel, hükümetin bu konuyla ilgili görüşlerinin açıklıkla dile getirildiğini, Türkiye'nin AB üyeliğiyle Kıbrıs'taki müzakerelerin ilgisinin bulunmadığını, ancak Güney Kıbrıs'ın üyeliğinin Türkiye-AB ilişkileri açısından önemli olduğunu, Türkiye'nin AB'ye üye olmadan Güney Kıbrıs'ın üye olmasının hukuken mümkün olmadığını bildirdi. 
     Başbakan Bülent Ecevit'in Saadettin Tantan ile görüşmesi ve Zekeriya Temizel'le görüşeceğine ilişkin haberleri de değerlendiren Gürel, Tantan'la görüşmenin herhangi bir bakanlık tasarrufu ile ilgili olduğunu zannetmediğini belirterek, ''Türkiye'de siyasi iktidara el koyma girişiminin boşa çıkartılması için ulusal duyarlılığı olan herkesin DSP ve bu hükümete destek olduğunu gösteren görüşmeler bunlar...'' diye konuştu. 
     





</TEXT>
</DOC>
