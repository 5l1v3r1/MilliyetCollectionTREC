<DOC>
<DOCNO> 86416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur07.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik Bartholomeos Ürgüp'te sabah ayinini yönetti... 
</HEADLINE>
<TEXT>

     Fener-Rum Patriği Dimitri Bartholomeos, Nevşehir'in Ürgüp İlçesi'nde gerçekleştirilen sabah ayinini yönetti. 
     Ürgüp Çimenli Kamping'te gerçekleştirilen ayine, Yunanistan'ın İstanbul ve İzmir konsoloslarının yanı sıra, Yunanistan ve İstanbul'dan gelen 200'a yakın Ortodoks katıldı. 
     Ayine dualar eşliğinde cübbesini giyerek başlayan Bartholomeos, İncil'den çeşili dualar okudu. Yaklaşık 3 saat devam eden ayinin son bölümünde, Kapadokya bölgesinde yaşamlarını yitirenler için mevlit okundu, tüm insanlık için de ortak dua edildi. 
     Bartholomeos, ayinde yaptığı konuşmada, tanrıdan sonsuz merhametiyle kendilerine acımasını istediklerini belirterek, ''Tanrı, sayısız acılara rağmen, tanrının yolunda sadakatle kalmış olan tüm azizlerin ve ermişlerin gücünü bizlere ihsan etsin'' dedi. 
     Herkesin doğuştan dinlere mensup ailelerden dünyaya geldiğini ifade eden Bartholomeos, şunları söyledi 
     ''Ancak, bir dinin mensubu olmak, bu kadar basit midir Tanrının cennetine girebilmek için dinimizi öğrenmek ve gereklerini yerine getirmek, hem tanrıya hem de kardeşimiz tüm insanlara karşı biz Hıristiyanlar için temel bir görevdir. İcra etiğimiz ayin ile yaratıcımıza şükrettik. Bizleri şeytanın oyunlarından ve kötülüğünden koruması için kendisine yakardık. Adem ile Havva'dan itibaren insanlık bugüne gelinceye dek, tanrının yolundan her uzaklaştığında zavallı bir hal almıştır. Şükürler olsun ki bugün insanlık doğruları daha iyi görebilmekte ve barış, kardeşlik, sevgi yolunda adımlar atmaktadır. 
     Bugün insanlar birbirlerini anlama ve dinleme yolunda daha gayretli bir tavır sergilemeye başlamıştır.'' Ayin sonunda Ürgüp Belediye Başkanı Bekir Ödemiş, Ürgüp Belediyesi sanat danışmanı ressam Nami Araz tarafından yapılan İtalya'nın Sistinn Şapeli'ndeki Mikelanj'ın ''İnsanın yaratılışı'' konulu resiminden alıntılanan seramik rölyefi, Bartholomeos'a hediye etti. 
     





</TEXT>
</DOC>
