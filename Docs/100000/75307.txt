<DOC>
<DOCNO> 75307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/soneko07.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir vergisinde son 4 gün... 
</HEADLINE>
<TEXT>

     Gelir vergisinde beyanname verme ve verginin ilk taksidini ödeme süresi, 1 Nisan Pazartesi akşamı sona erecek. 
     Gelir vergisi Kanunu uyarınca, 2001 yılında elde edilen ticari, zirai ve serbest meslek kazançları ile tahvil, bono ve kıyı bankacılığından elde edilip belirlenen limitleri aşan faiz gelirleri için, 1 Mart'dan itibaren gelir vergisi beyannamesi veriliyor. Vergiye tabi tabi kazançlarla birlikte ev ve işyeri kira geliri elde edenler de bu kapsamda bulunuyor. 
     Söz konusu gelirler için tahakkuk eden verginin üçte birlik ilk taksidi de, bu dönem içinde yatırılıyor. 
     Verginin son ödeme günü olan 31 Mart'ın tatil gününe rastlaması nedeniyle gelir vergisi mükellefleri, Pazartesi akşamı mesai saati bitimine kadar beyanname verip, vergi ödemesinde bulunabilecek. 
     Gelirler Genel Müdürlüğü'nün belirlemelerine göre, bu dönem 1.5 milyon dolayında mükellef beyanname kapsamında bulunuyor. 
     Gelir vergisinin ikinci taksidi Haziran, son taksidi ise Eylül ayında yatırılacak. 
     Bu arada Maliye Bakanlığı, gelir vergisi ödemeleri için büyükşehir olan il merkezlerindeki vergi dairelerini hafta sonu Cumartesi ve Pazar, diğer illerde ise Cumartesi günü de açık tutacak. 
     






</TEXT>
</DOC>
