<DOC>
<DOCNO> 99819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sondun08.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin kuzeyindeki seller turistleri zor durumda bıraktı 
</HEADLINE>
<TEXT>

     İngiltere'nin kuzey kesiminde etkili olan sağnak yağışlar sonucu meydana gelen seller, özellikle kırsal kesimlerde bulunan karavan parklarında kalan turistleri zor durumda bıraktı. 
     Karavan parklarının, yakınlarındaki derelerde biriken suların taşması sonucu tamamen sular altında kaldığı belirtiliyor. 
     Kuzey Yorkshire'daki meteoroloji istasyonunun verilerine göre, bölgeye 1971 yılından bu yana ilk kez bir günde bu kadar çok miktarda yağmur düştü ve bu yağışlar sellere neden oldu. 
     Leeming'deki meteoroloji istasyonu tarafından yapılan ilk ölçümlerde alınan sonuçların bölgedeki bütün acil yardım ekiplerini alarma geçirdiğine de işaret eden yetkililer, özellikle kıyı polisi ve itfaiye ekiplerinde bütün izinlerin kaldırıldığına dikkat çekiyor. 
     Bölgedeki diğer kentlerde bulunan acil yardım ekiplerinin de devreye girmek üzere hazır beklediğini belirten yetkililer, ilk olarak Burniston'daki bir karavan parkında selin etkisiyle mahsur kalan 50 kişinin kurtarıldığını ifade ediyor. 
     Yağışların gelecek günlerde de devam edebileceğine işaret eden yetkililer, halkı özellikle kırsal kesimde bulunan karavan parklarına giderken, önlem almaya ve bütün haberleşme imkanlarını kontrol etmeden bu tür yerlerde konaklama yapmamaya çağırıyor. 
     





</TEXT>
</DOC>
