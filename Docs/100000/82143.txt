<DOC>
<DOCNO> 82143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/ekonomi/aeko.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet kriz çıkarmayacak golleri sizden bekliyoruz 
</HEADLINE>
<TEXT>

Türkiye’nin önünde krizden gelen engeller kalmadığını belirten Bakan Derviş, işadamlarına, Saha sizin, artık gol atmanızı bekliyoruz’ dedi 
     ANKARA Milliyet 

     Devlet Bakanı Kemal Derviş, devletin artık yük olmaktan ve kriz çıkartmaktan vazgeçeceğini belirtti. 
     Türkiye Odalar ve Borsalar Birliği’nin TOBB 57. Genel Kurulu’nda konuşan Derviş, devletin etkinliğinin artırılması, ancak daha küçük olması gerektiğini söyledi. Derviş, "Devlet denetim yapmalı, ekonominin oyun sahasına inmemeli, kriz çıkartmamalı, düzeni sağlamalı. Devlet topluma yük olmaktan, kriz çıkarmaktan vazgeçecek. Golleri siz atacaksınız. Türkiye’nin önünde krizden gelen engeller kalmadı. Artık gol atmanızı bekliyoruz" dedi. 
     Derviş, bankacılık sektöründe de geçmişte büyük sorunlar yaşandığını hatırlatarak, şöyle konuştu "Yolun yüzde 70’i, 80’i katedildi. Sorumsuz bankacılık devri bitti. Bu sektörde yaşadığımız kazaları bir daha yaşamayacağız." Finansal dengelerin oturduğunu, enflasyonun inişe geçtiğini ve Türkiye’nin önünde hızlı büyümemesi için bir engel kalmadığını kaydeden Derviş, "Elimizdeki olanakları kullanabilirsek, Türkiye bu aylardan itibaren hızlanarak büyümeye geçecektir" diye konuştu. 
     
     Kur riski almayın’ 
     Derviş, işadamlarını kur ise konusunda şu sözlerle uyardı "Hesabınızı yaparken uzun dönemli dengelere dikkat edin, kur riski almamaya çalışın. Temkinli, kurun serbest devam edeceğini bilerek, bütün yumurtalarınızı sepete koymadan, riski dağıtarak karar vermeye çalışın." Kurun bugünkü değerinin gerçekleri yansıtmadığını kaydeden Derviş, "Bir miktar size piyasada yarışma gücünü verecek daha gerçekçi kurun önümüzdeki aylarda serbestçe oluşacağına inanıyorum" dedi. 
     Genel Kurul’da konuşan Devlet Bakanı Tunca Toskay ise dış ticaretteki gelişmeleri değerlendirirken, ihracatın zor iş olduğunu, devletin artık ihracatçıya üvey evlat muamelesi yapmaktan vazgeçmesini istedi. 
     
Genel kurulda protokol krizi      Bin kadar delegeyle toplanan genel kurula dokuz bakanın yanı sıra, DYP lideri Tansu Çiller, AKP lideri Recep Tayyip Erdoğan, SP lideri Recai Kutan ve ANAP Genel Başkan Vekili Erkan Mumcu katıldı. 
     Kendilerinden önce bakanların konuşması üzerine, Kutan ve Erdoğan toplantıyı terk etti. Erkan Mumcu da parti temsilcilerinin son sırada konuşturulmasını eleştirdi. Çiller ile Divan Başkanı Kemal Çolakoğlu arasında da konuşma süresiye ilgili polemik yaşandı. Çolakoğlu, protokol konuşmalarına 10 dakika ayrılmasına karşın, 25 dakika konuşan Çiller’e başka bir toplantıya Ziraatçılar Derneği Genel Kurulu davetli olduğunu hatırlatarak, konuşmasını verilen sürede tamamlamasını istedi. Çiller bunun üzerine "Gitmekten vazgeçtim. Burada oturup sizleri dinleyeceğim" dedi, ancak konuşmasından kısa süre sonra salondan ayrıldı. Toplantıda Dışişleri Bakanı İsmail Cem’in "seçim meydanı" üslubuyla yaptığı ateşli konuşma da dikkat çekti. Cem’in sözleri dış politikadan çok "iç politikayla" ilgili oldu. 
     
Çiller - Derviş polemiğiDYP lideri Çiller’in 1994 krizinden sonra büyüme rekoru kırıldığı sözüne, Bakan Derviş’ten, 1995’te reel faiz yüzde 31 oldu. Bu faizle devlet yaşamaz’ yanıtı geldi 
     DYP Genel Başkanı Tansu Çiller’in TOBB Genel Kurulu’nda yaptığı kriz eleştrileri bakanların tepkisine yol açtı. 
     "Bu krizin sorumlusu iktidar koltuklarında oturanlardır" diyen Çiller, "Senin döneminde kriz olmadı mı " diyenler olabileceğini belirterek, şunları söyledi "Evet, oldu. Ama biz büyüme hızını üst üste yüzde 8’e çıkardık, dünya birincisi olduk. Terörün belini kırdık, Türkiye’yi Gümrük Birliği’ne soktuk. Ama hepsinden önemlisi kurul kurul dolaşıp el açmadık, bütün borçlarımızı tıkır tıkır ödedik." 
     Çiller’in konuşmasına ilk yanıt Bakan Derviş’ten geldi. Geçmişin çok tartışıldığını, artık ileriye bakmak gerektiğini belirten Derviş, "Yalnız kasım - şubat krizi, bir kalp krizi gibi geldi. Kalp krizi uzun, sağlıksız bir yaşamın sonucudur, birden bire ortaya çıkmaz" dedi. Derviş, 1994’te yüzde 10 olan reel faizin, Çiller döneminde yaşanan krizden sonra 1995’te yüzde 31, 1996’da yüzde 33, 1997’de yüzde 16, 1998’de yüzde 24, 1999’da yüzde 33 olduğunu hatırlattı. 
     Bu reel faizle değil bir devletin ailenin bile yaşamasının mümkün olmadığını kaydeden Derviş, Çiller’e "Yüksek reel faizin nedeni yüksek kamu açıklarıdır. Bu gerçeği unutmamak gerekir" diye seslendi. 
     
Hisarcıklıoğlu Kriz altın fırsat      Yönetim Kurulu Başkanlığı’na adaylığını resmen açıklayan TOBB Başkanı Rifat Hisarcıklıoğulu genel kurulda yaptığı konuşmada artık enflasyonla büyüme döneminin bitmesi gerektiğini belirtti. Krizlerin rasyonel toplumlara altın fırsatlar sunduğunu belirten Hisarcıklıoğlu, "Şayet doğru bir kriz okumanız varsa ve toplumsal uzlaşma fırsatı yakalarsınız, kriz kahredici bir çöküşün başlangıcı olmaktan çıkar, dönüşümü ateşleyen bir dinamik halini alır" dedi. Hisarcıklıoğlu, siyasete bakış açısı konusunda da "Bizim desteklediğimiz siyaset, parti siyaseti değil, üretim, yatırım ve istihdam siyasetidir. Türkiye’nin önünü açacak politikaların destekçiyiz" diye konuştu. 
     



 EKONOMİ 













</TEXT>
</DOC>
