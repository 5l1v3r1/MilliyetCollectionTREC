<DOC>
<DOCNO> 99328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun07.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı Abdullah "ABD vurursa büyük hata olur" 
</HEADLINE>
<TEXT>

     Ürdün Kralı Abdullah, yabancı liderlerin, ABD'nin Irak'la ilgili savaş planlarından derin endişe duyduğunu, ABD'nin ise müttefiklerinin bununla ilgili uyarılarını göz ardı etmesinin ''çok büyük bir hata'' olacağını söyledi. 
     Abdullah, Washington Post gazetesine verdiği demeçte, herkesin Irak'ı vurmanın iyi bir fikir olmadığını ifade ettiğini belirterek, ''Amerika 'Biz Bağdat'ı vurmak istiyoruz' derse, bu Ürdünlü, İngiliz, Fransız, Rus, Çinli ya da herhangi başka birinin paylaştığı bir istek değildir'' diye konuştu. 
     Bazı müttefiklerin fikirlerini açıkça beyan etmediklerini, bunun da nedeninin savaşı uzak görmeleri olduğunu kaydeden Abdullah, ancak Irak'ın vurulması olasılığının sanılandan daha büyük olduğunu ifade etti. 
     Kral Abdullah, ABD Başkanı George Bush ile bugün yapacağı görüşmede Washington yönetiminden, İsrail-Filistin barış çabalarına yoğunluk vermesini isteyeceğini de bildirdi. 
     Gazetenin haberinde, Abdullah'ın, bazı Amerikalı yetkililerin ''demokratik bir Irak'ın, İsrail-Filistin barışına daha çok katkısı olacağı'' görüşünü reddettiği belirtildi. 
     Abdullah, ''Bu da bir olasılık olabilir, ancak hayat belirsizliklerle dolu. Çok az sayıda kişi bu görüşün kolayca gerçekleşeceğine inanıyor. Bizim kaygımız ise tamamen tersi yönde. Irak'la ilgili yanlış bir hesap, tüm bölgeyi kargaşaya sürükler'' dedi. 
     Bu arada Ürdün Dışişleri Bakanı Mervan Muaşer, Amerikan askeri stratejistlerinin, Irak'a olası bir müdahalede Ürdün'ü askeri harekat üssü olarak düşündükleri yolundaki haberlerle ilgili olarak, Ürdün'ün ''fırlatma rampası'' olarak kullanılamayacağını açıkça ifade ettiğini söyledi. 
     





</TEXT>
</DOC>
