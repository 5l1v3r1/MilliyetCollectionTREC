<DOC>
<DOCNO> 84063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/yasam/ayas.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Süryani sesi’ tarihe geçti .. 
</HEADLINE>
<TEXT>

Akıllı birinin aklına geldi ve Anadolu kültür mozayiğinin en renkli parçalarından olan Süryanilerin şarkıları unutulmaktan kurtarıldı 
     MAGAZİN SERVİSİ 

     Kültürler mozayiği Anadolu’nun yitirmek üzere olduğumuz renklerinden biri de Süryani kültürünün sesleriydi. Mimar Sinan Üniversitesi Devlet Konservatuvarı öğretim görevlisi Melih Duygulu ve Kalan Müzik, ortak çalışmalarında işte böyle bir kültürün seslerini derleyip, yayınlayarak unutulmaktan kurtardı. 
     80’li yılların sonundan itibaren yürütülen çalışmalar sonucu Süryani müziği hakkında toplanan bilgiler iki CD ve 144 sayfalık bir kitapçıktan oluşan "Süryaniler" albümünde toplandı. Türkiye için bir ilk olan albüm, dünya için de ilk niteliği taşıyor. Süryani kültürünün seslerine dair en geniş kapsamlı araştırma olan albümün kitapçığı dünya pazarı için Türkçe, İngilizce, Fransızca ve Süryanice olmak üzere tam 4 dilde hazırlandı. 
     
     CD’lerden biri dini müzik 
     Daha önce de pekçok ünlü sanatçı tarafından yorumlanmış olan ve kulağa tanıdık gelen şarkıları da içeren albümdeki iki CD, dini müzik ve halk müziği biçiminde ayrıştırılan özel örnekleri içeriyor. 
     CD’nin biri Türkiye, Irak, Suriye, Lübnan Süryanilerinin ayinlerinde kaydedilmiş, farklı icra stillerindeki ilahilerden oluşuyor. Diğer CD’deki halk müziği örnekleri ise Süryanilerin doğu ve batı lehçelerinin yaygın olduğu bölgelerden yerel sanatçıların seslendirdiği özel icralardan seçilmiş. 
     
     Kiliselerde kaydedildi 
     Süryani kökenli sanatçılardan Juliana Gindo, Nahrin Garis, Şamiram Malke, Linde George, Habib Musa ve Nuri İskender gibi isimlerinde yer aldığı albümün ilahileri çoğunlukla Antakya Kilisesi ile Tur Abdin Kilisesi’ndeki ayinlerde kaydedildi. 
     Dünyanın dört bir yanına dağılmış bir topluluk olan Süryanilerin yaşadıkları bölgelerin seslerinden de etkilenen müzikleri ilk kez bu kadar büyük bir çalışmayla toparlanarak tarihe kazandırıldı. 
     



 YAŞAM 

















</TEXT>
</DOC>
