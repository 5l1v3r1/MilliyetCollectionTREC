<DOC>
<DOCNO> 52205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/yasam/yas03.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle yardım olmaz olsun 
</HEADLINE>
<TEXT>

Önceki gün İzmit'te yardım adı altında yaşatılan insanlık ayıbı dün kaldığı yerden devam etti. Yetkili eller bu rezaleti uzaktan seyretmekle yetindi... 
     BAHAR KAYMAKÇI İzmit DHA 

     Sosyal Yardımlaşma ve Dayanışma Vakfı'nın önceki gün İzmit'te izdiham nedeniyle ertelediği gıda yardımı dağıtımı dün yeniden başladı. Yüzlerce insanın bir parça erzak için birbirini ezdiği rezaletten belli ki ders alınmamıştı. 
     Kocaeli Valiliği'nin hazırladığı pirinç, çay, yağ, şeker, makarna, un, zeytin, sucuk ve kuru üzümden oluşan yardım paketlerinin adresi belliydi. Erzak paketleri muhtarlıklar aracılığıyla isim isim belirlenen yoksul ailelerin adreslerine teslim edilmek yerine aynı rezalet bir daha yaşatıldı. 
     
     Bu rezalete kim dur diyecek 
     Dün sabah alaca karanlıkta binlerce kişi yine İl Kültür Müdürlüğü önünde toplandı. Polis, saat 09.00'da başlayacak dağıtım öncesi 2 bin 500 kişilik listede adları olanları sıraya sokmaya başladı. Listede adı bulunmayan birçok yoksul aile erzak alabilmek umuduyla oradan oraya koşuştu. 
     Dağıtım başlar başlamaz da ortalık savaş alanına döndü. Polis müdahale etmek üzereydi ki bu sırada meydandaki vatandaşlar arasında arbede çıktı. Bazı vatandaşlar polis ve gazetecilere saldırdı. Kargaşa sırasında, ezilme tehlikesi geçiren Özel Tim'de görevli polis memuru Yunus Şahin ile bir vatandaş kalabalık arasından güçlükle kurtarıldı. 
     Olaylar polisin müdahalesiyle yatıştırılırken sabah 06.00'dan itibaren kuyrukta bekleyen vatandaşlar, "Yetkililer gelsin de halimizi görsün, vatandaşın durumunu anlasın" diyerek bu duruma isyan etti. 
     



 YAŞAM 




















</TEXT>
</DOC>
