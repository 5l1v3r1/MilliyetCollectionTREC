<DOC>
<DOCNO> 88558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sontur06.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'te zirve başladı... Kimler katılıyor... 
</HEADLINE>
<TEXT>

     Cumhurbaşkanı Ahmet Necdet Sezer'in başkanlığındaki TBMM'de grubu bulunan siyasi partilerin genel başkanlarının çağrıldığı Avrupa Birliği AB konusundaki toplantı, Çankaya Köşkü'nde saat 11.00'de başladı. 
     Toplantıda, DSP Genel Başkanı ve Başbakan Bülent Ecevit sağlık sorunları nedeniyle bulunamazken, DYP Genel Başkanı Tansu Çiller toplantıya katılmıyor. 
     Toplantıda, DSP'yi Genel Sekreter ve Manisa Milletvekili Hasan Gülay temsil ederken, DYP'nin temsilcisi bulunmuyor. 
     Toplantıya MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz, AK Parti Genel Başkanı Recep Tayyip Erdoğan ve Saadet Partisi SP Genel Başkanı Recai Kutan katılıyor. 
     Çankaya Köşkü'ndeki Elçi Kabul Salonu'nda yuvarlak masa etrafında gerçekleştirilen AB konulu toplantının başlangıcında kısa süre görüntü alınmasına izin verildi. 
     Toplantıda, Cumhurbaşkanı Sezer'in sağında sırasıyla DSP Genel Sekreteri Gülay, Recep Tayyip Erdoğan, solunda ise sırasıyla Bahçeli, Yılmaz ve Kutan yer aldı. Sezer'in sağında Hasan Gülay ile Recep Tayyip Erdoğan arasında Çiller için ayrılan koltuğun boş kaldığı gözlendi. 
     Toplantı öncesi yaklaşık 5 dakika görüntü alınmasına izin verildi. 
     Toplantı masasının yan tarafında başka bir masa ile 2 sandalyenin boş olduğu gözlendi. 
     AB Genel Sekreteri Volkan Vural, Dışişleri Bakanlığı Müsteşarı Uğur Ziyal ile AB Genel Sekreter Yardımcısı Volkan Bozkır'ın toplantının yapıldığı salonun dışında bekledikleri görüldü. 
     
     İLK GELEN VOLKAN BOZKIR OLDU 

     Toplantı için Çankaya Köşkü'ne ilk gelen kişi AB Genel Sekreter Yardımcısı Volkan Bozkır oldu. 
     Daha sonra sırasıyla Dışişleri Bakanlığı Müsteşarı Uğur Ziyal, AB Genel Sekreteri Volkan Vural, DSP adına Genel Sekreter Hasan Gülay, MHP Genel Başkanı, Devlet Bakanı ve Başbakan Yardımcısı Devlet Bahçeli, Ak Parti Genel Başkanı Recep Tayyip Erdoğan ve ANAP Genel Başkanı, Devlet Bakanı ve Başbakan Yardımcısı Mesut Yılmaz 1 Nolu nizamiyeden Çankaya Köşkü'ne giriş yaptılar. SP Genel Başkanı Recai Kutan da 5 nolu nizamiyeden Çankaya Köşkü'ne girdi. 
     
     NOTLAR 

     - Görüntü alınırken basın mensuplarının ayakta toplu halde görüntü alınma isteği Sezer tarafından kabul edilmedi. 
     - Toplantıdan görüntü alınması için her basın kuruluşundan birer foto muhabiri ya da kameraman ile Anadolu Ajansı'ndan bir muhabir ve bir foto muhabiri ile TRT'den bir muhabir ve iki kameraman muhabir çağırıldı. 
     - Toplantıyı dışarıdan da çok sayıda basın mensubu izledi. Çankaya Köşkü 5 numaralı kapısından televizyon kuruluşları naklen yayın yaptılar. 
     





</TEXT>
</DOC>
