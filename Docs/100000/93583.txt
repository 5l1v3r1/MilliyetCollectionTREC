<DOC>
<DOCNO> 93583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/guncel/gun06.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek okullu beldeye 11. cami yapıldı... 
</HEADLINE>
<TEXT>

     DHA 

     Konya Seydişehir’e bağlı 3 bin nüfuslu Ketenli beldesinde halkın cuma ve bayram namazlarını bir arada kılabilmesi için 1500 kişilik bir cami daha yaptırıldı. Seydişehir’in en büyük camisini yapmak isteyen Ketenlililerin 1.5 yılda bitirip geçen yıl hizmete açtıkları camiyle beldedeki cami sayısı 11’e çıktı. Cami enflasyonunun yaşandığı Ketenli’deki okul sayısı ise 1. Beldedeki 480 öğrenci, 20 derslikli Ketenli İlköğretim Okulu’nda öğrenim görüyor. 
     Belediye Başkanı DYP’li Abdullah Göktepe, cuma ve bayram namazlarında halkın bir arada olmak istediğini savunarak, şunları söyledi "Cuma namazlarında diğer camiler kapalı olur ve vatandaşlar tek camide toplanır. İmamlar da o camiye gider. Vatandaşlarımız büyük bir camiye ihtiyaç olduğunu düşünerek, topladıkları bağışlarla bu eseri meydana getirdi. Belediye ise araç ve ekipman yardımında bulundu." Kaymakam Cemil Aksak da cami için devletten tek kuruş talep edilmediğini belirtti. 
     



 GÜNCEL 

















</TEXT>
</DOC>
