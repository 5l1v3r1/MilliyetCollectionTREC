<DOC>
<DOCNO> 89300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur25.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazı yapan iş makinesi doğalgaz borusunu patlattı... 
</HEADLINE>
<TEXT>

     Bursa'da, kazı yapan iş makinesinin doğalgaz borusunu patlatması sonucu çıkan ve paniğe neden olan yangın, güçlükle söndürüldü. 
     Bursa merkez Yıldırım İlçesi'nde bulunan Sağlık Bakanlığı Ağız ve Diş Sağlığı Merkezi ile yapımı devam eden ikinci SSK Hastanesi arasında kazı yapan Abdullah Çelik yönetimindeki iş makinesi, doğalgaz borusunu patlattı. 
     Patlama sonucu bir anda alev alan doğalgaz, 25 metrelik bir alanda zaman zaman da sıçramalar yaparak yanmaya başladı. Olay yeri yakınındaki Ağız ve Diş Sağlığı Merkezi ve polis okulunda bulunanların korku ve panik içinde izlediği yangın sırasında, itfaiye ekipleri gelmeden polis tarafından çevre güvenliği alındı. 
     Olay yerine gelen Büyükşehir Belediyesi İtfaiye ekipleri, köpükle müdahale ettikleri yangını güçlükle söndürebildiler. BOTAŞ ekipleri de yaptıkları çalışma sonucu gaz kaçağını önlediler. 
     Yangın bölgesine gelerek yetkililerden bilgi alan Bursa Emniyet Müdürü Reşat Altay, iş makinesi operatörü Abdullah Çelik'in gözaltına alınması için talimat verdi. Çelik gözaltına alınırken, yangınla ilgili soruşturma başlatıldı. 
     





</TEXT>
</DOC>
