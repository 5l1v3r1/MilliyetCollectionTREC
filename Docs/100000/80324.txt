<DOC>
<DOCNO> 80324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun15.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ile Papandreu Arafat ile görüştü 
</HEADLINE>
<TEXT>

     Dışişleri Bakanı İsmail Cem ile Yunanistan Dışişleri Bakanı Yorgo Papandreu, Filistin Lideri Yaser Arafat ile biraraya geldi. 
     Cem ve Papandreu'yu karargahının merdivenlerinde karşılayan Arafat, bakanları ofisinin zarar gördüğü gerekçesiyle küçük bir odada kabul etti. Arafat, Gazze, Nablus ve Beytüllahim'deki ofislerinin de zarar gördüğünü belirtti. 
     Bir saat süren görüşmede Arafat, Cem ve Papandreu'ya ''iki yakın dostum'' diye hitap ederken, iki bakanı ağırlamaktan memnuniyet duyduğunu kaydetti. 
     Arafat, daha sonra soruları yanıtlarken, ''Cem ve Papandreu'nun ziyareti sorunu çözebilir mi'' sorusuna, ''Umarım çözülür'' yanıtını verdi. 
     Arafat, bütün bu olanlardan sonra, suikaste kurban giden İsrail'in eski Başbakanı İzak Rabin ile yaptıkları anlaşmanın zarar gördüğünü ve iptal olduğunu söyledi. Hiçbir bakanıyla temas edemediğini ifade eden Arafat, yanında sadece danışmanlarından birinin bulunduğunu belirterek, ''O da benimle aynı hapishanede'' dedi. 
     Arafat, kuşatmanın ne kadar süreceğine ilşikin bir soruyu da ''Bunu İsrail ve Amerikalılara sormalısınız'' diye yanıtladı. 
     Dışişleri 
     
     Karargahın çevresinde tanklar var 

     Görüşmeyi izleyecek basın mensupları ve yetkililer, 3 kontrol noktasından geçtikten sonra Arafat'ın karargahına araçlarla ulaştı. 
     İsrail tanklarının namlularının karargaha doğru çevrilmiş olduğu ve yerlerde çok sayıda mermi kovanı olduğu gözlendi. Karargahın girişinde ise zarar görmüş araçlardan sığınaklar yapılmış olduğu görüldü. 
     Bu arada, binaya girişte ilk olarak, içerisinin loş olduğu ve kötü koktuğu dikkati çekti. Görüşmeye girecek bütün delegasyon üyelerine yeşil plastik bilezikler takılırken, görüşme sırasında herhangi bir ikramda bulunulmadı. Bina ve çevresinde telefonlar ise işlemez durumda. 
     Görüşme sırasında, İsrailli askerlerin, pencerelerden dışarı bakanları filme aldıkları gözlendi. 
     Binada 200 kadar Filistinli ve 30 kadar da Fransa, İngiltere, ABD, Avustralya, Belçika, Danimarka ve İsviçre'den gelen barış görevlisi bulunuyor. 
     Barış gönüllüleri, binada ciddi su ve yiyecek sıkıntısı olduğuna işaret ederlerken, binaya geçen hafta Salı gününden itibaren yiyecek ve su ulaştırılmadığı, yiyeceklerin tamamının dün tükendiği bildirildi. 
     Bu arada, Cem ve Papandreu'nun İsrail programında bir değişiklik oldu. 
     Cem ve Papandreu'nun, İsrail Başbakanı Ariel Şaron ile Tel Aviv yerine Kudüs'te görüşecekleri bildirildi. 
     Bu arada, 4 ay önce İsrail Turizm Bakanı Rehavam Zeevi'ye düzenlenen suikast ile ilgili sanıkların duruşması da yapıldı. 
     Sanıklardan biri, adam öldürmekten 18 yıla, bir diğeri suikastı planlamak ve suikasta yardımcı olmaktan 12 yıla, üçüncüsü, olayın faillerini bildiği halde bunu yetkililere söylememekten 8 yıla, dördüncüsü de sanıkları sakladığı için Filistin mahkemesi tarafından 1 yıla mahkum edildi. 
     





</TEXT>
</DOC>
