<DOC>
<DOCNO> 69322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur10.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Bal "İdam cezası tartışması PKK kampanyası ile eşzamanlı" 
</HEADLINE>
<TEXT>

     Devlet Bakanı Faruk Bal, ''Dışarıda terör örgütünün başlattığı tartışmanın arkasına kapılarak siyasi tavrımızı belirleyecek bir konuma düşersek, kişilikli sonuçlar üretmemiz mümkün olmaz'' dedi. 
     Bal, Konya Polisevi'nde düzenlediği basın toplantısında, idam cezası ile cezalandırılan suçların vehameti konusunda, toplumun ve kamuoyunun bir karşı düşünce içinde olmadığını ifade etti. 
     Türkiye'nin üye olmak istediği AB'nin normlarında idam cezasının bulunmadığını da hatırlatan Bal, ''Siyasi partiler arasında, bu cezanın kaldırılması konusunda bir uzlaşma söz konusudur. Bu düşüncenin arkasına sığınarak ileri adımlar atarken dikkatli davranmamızda fayda vardır. Çünkü bugün Türkiye'de idam cezası tartışması, terör örgütünün Avrupa'da başlattığı propaganda ile eş zamanlı başlamıştır'' dedi. 
     TBMM'de bulunan siyasi partiler arasında bir konsensüs sağlanarak, Anayasa'da gerçekleştirilen değişiklikle adi suçlarda idam cezasının 4,5 ay önce kaldırıldığını anımsatan Bal, şunları kaydetti 
     '' O zaman bu uzlaşmayı sağlayan siyasi partiler, bugün bu uzlaşmadan dönüyorlar ise bunun gerekçesini açıklamak zorundadırlar. 
     4.5 ayda Türkiye'de önemli bir değişiklik olmamıştır. Türkiye'de 
     önemli bir değişiklik olmadığına göre bugünkü tartışmaların önemli bir bölümü popülizmden ibarettir. MHP, Türkiye'nin geleceğini kılı kırk yararak değerlendiren bir parti olarak bu tür politikalara prim vermez. Bunlarla da gündemini belirlemez.'' AB'ye sunulan ulusal programda, idam cezasının uzun vadede gündeme geleceğinin belirtildiğini vurgulayan Bal, ''Şimdi idam cezası gündemde yoktur. Gündemde olmayan bir şeyi de tartışmanın bir anlamı yoktur. Eğer bu gündemi PKK'nın Avrupa'da başlattığı propaganda nedeniyle değerlendiriyorsak, siyasi partilerimizin bu hususu dikkatle değerlendirmeleri, kendileri açısından da yararlı olur görüşündeyim'' dedi. 
     Kürtçe eğitim tartışmalarının da Türkiye'de değil, Avrupa'da, terör örgütü tarafından başlatıldığına dikkati çeken Bal, şunları söyledi 
     ''Bizim kişilikli şahsiyetli bir politika izlememiz lazım. 
     Türkiye'nin sorunlarını Türkiye'de tartışmamız lazım. Dışarıda bir terör örgütünün başlattığı tartışmanın arkasına kapılarak, siyasi tavramızı belirleyecek bir konuma düşersek, kişilikli sonuçlar üretmemiz de mümkün olmaz.'' 
     






</TEXT>
</DOC>
