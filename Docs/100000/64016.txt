<DOC>
<DOCNO> 64016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur10.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
O'nu unutmadık, unutmayacağız... 
</HEADLINE>
<TEXT>

     Gazeteci-yazar Uğur Mumcu suikastının üzerinden yaklaşık 9 yıl geçtikten sonra, olayla ilgili açılan davalar sonuçlandı. Mumcu soruşturmasının ilk sanığı olan Abdullah Argun Çetin beraat ederken, ''Umut Operasyonu'' davasında 3 sanık idam cezasına mahkum edildi, 4 sanık beraat etti, 15 sanık da çeşitli hapis cezalarına çarptırıldı. 
     Mumcu'ya 24 Ocak 1993'de yapılan suikastten sonra, Ankara DGM olaya el koydu, ancak soruşturmada yaşananlar hep kamuoyunda tartışma yarattı. 
     Suikastten sonra, olay yerine giden dönemin Ankara DGM Cumhuriyet Başsavcısı Nusret Demiral, ilk incelemeden sonra soruşturma görevini dönemin Ankara DGM Cumhuriyet Savcısı Albay Ülkü Coşkun'a verdi. 
     Soruşturmayı bir süre yürüten Coşkun, yedek hakimliğe atanınca, Savcı Tevfik Hancılar görevlendirildi. Hancılar'dan sonra, soruşturmayı yürütme görevi verilen Savcı Kemal Ayhan, evinde geçirdiği kalp krizi sonucu yaşamını yitirdi. Mumcu soruşturması, en son Savcı Hamza Keleş'e verildi. 
     
     Sürpriz tanık sanık oldu 

     Mumcu suikastı soruşturmasını, Coşkun'un yürüttüğü sırada, Ayhan Aydın isimli sürpriz bir tanık ortaya çıktı. Coşkun'un tanık sıfatıyla ifadesi aldığı Aydın, kendisini sanık sandalyesinde buldu. Aydın, hakkında ''yalancı tanıklık'' suçundan Ankara 8. Asliye Ceza Mahkemesi'nde açılan davada beraat etti. 
     Mumcu suikastı soruşturmasında ilk ''sürpriz gelişme'' olaydan 6 yıl sonra, Savcı Hamza Keleş'in 11 Aralık 1998'de, ''asli ve maddi faillerin araştırmasına'' devam ettiği ana dosyadan ayırarak, ''Mumcu'nun tasarlanarak öldürülmesine iştirak ettiği ve bu amaçla oluşturulan çetenin üyesi olduğu'' gerekçesiyle Abdullah Argun Çetin hakkında idam istemiyle dava açmasıyla ortaya çıktı. 
     
     Tartışma 1 yıl sürdü 

     Ankara 1 No'lu DGM'de 7 Ocak 1999 günü yargılanmaya başlanan Çetin'in ''akıllı olup olmadığının'' araştırılması 1 yıl sürdü. 
     Çetin, ilk duruşmada, ''Mumcu'ya suikast düzenlenen sokakta keşif yaptıklarını, ancak kime suikast düzenleneceğinin ve eylemin niteliğinin kendisine söylenmediğini'' öne sürerek, ''baskı altında olduğunu ve kimlerin baskı yaptığını sonra açıklayacağını, yanında yargılanan başka kişilerin de olması gerektiğini'' ifade etti. Çetin, Pişmanlık Yasası'ndan yararlanmak istediğini kaydetti. 
     Ankara 1 No'lu DGM, sanığı önce Bakırköy Ruh ve Sinir Hastalıkları Hastanesi'ne, daha sonra İstanbul Adli Tıp Kurumu Başkanlığı'na ''akli dengesinin yerinde olup olmadığının'' tespiti için sevk etti. 
     Mahkemeye gönderilen her iki raporda da sanığın ''suç tarihinde ve halen, ceza ehliyetini etkileyecek herhangi bir akıl hastalığı veya akıl zayıflığı olmadığı, ceza ehliyetinin tam olduğu'' belirtildi. 
     Bomba uzmanlarınca hazırlanan raporlarda ise ''sanığın, bomba konusunda herhangi bir eğitim almadığı, hatta hayatında hiç bomba veya patlayıcı madde görmediği'' görüşüne yer verildi. 
     
     Umut operasyonu davası 

     Çetin'in yargılandığı davada, ''somut'' gelişmeler ortaya çıkmazken, DGM Savcısı Keleş, İstanbul'da Hizbullah'ın İlim Grubu'na yönelik 17 Ocak 2000 tarihinde düzenlenen operasyonda elde edilen CD ve disketlerdeki bilgiler üzerine, Mumcu suikastının faillerini yakalamak amacıyla 21 Şubat 2000 tarihinde başlanan ''Umut Operasyonu'' soruşturması sonunda, 11 Temmuz 2000 tarihinde, 9'u idam olmak üzere 17 sanık hakkında dava açtı. 
     Mumcu'nun faillerini yakalamak amacıyla başlatılan, daha sonra ortaya çıkan bağlantılar üzerine Prof. Dr. Ahmet Taner Kışlalı, Prof. 
     Dr. Muammer Aksoy ve Doç. Dr. Bahriye Üçok'un öldürülmesi gibi 22 olayı kapsayan ''Umut Operasyonu''na ilişkin hazırlanan iddianamede, Mumcu'nun aracına konulan bombanın Ferhan Özmen tarafından yapıldığı öne sürüldü. İddianamede bombada, 2 kilo 300 gram kadar C-4 patlayıcı bulunduğu, elektrikli fünye ateşlemeli, bubi kısmında plastik mandal olan güç kaynağı olarak pilin kullanıldığı ve kurtulma sisteminin misina ile mıknatısa bağlanan bir düzenek olduğu kaydedildi. 
     İddianamede, bombanın, Necdet Yüksel'in gözcülüğünde Oğuz Demir tarafından otomobile yerleştirildiği öne sürüldü. 
     Umut davası, Ankara 2 No'lu DGM'de 14 Ağustos 2000 Pazartesi günü başladı. Abdullah Argun Çetin'in Ankara 1 No'lu DGM'de yargılandığı dava dosyasının da aralarında bulunduğu bazı dava dosyaların birleştirilmesiyle sanık sayısı 24'e çıkan ''Umut Operasyonu'' davası, 7 Ocak 2002 tarihinde sonuçlandı. 
     
     3 sanık idama mahkum edildi 

     Ankara 2 No'lu DGM, davada, sanıklar Ferhan Özmen, Necdet Yüksel ve Rüştü Aytufan'ı, ''mevcut anayasal düzeni silah zoruyla yıkıp, yerine din kurallarına dayalı devlet kurmak için oluşturulan silahlı çeteye üye olup, anayasal düzeni değiştirmeye cebren teşebbüs ettikleri sabit olduğundan'' TCK'nın 146 1. maddesine göre idam cezasına çarptırdı. Mahkeme, sanıkların eylemlerinin yoğunluğu ve sürekliliği, her biri idam cezasını gerektiren birden fazla öldürme ve yaralama eylemini gerçekleştirmiş olmaları, bu eylemlerin kamuoyu üzerinde yarattığı etkiler, ceza adaletinin sağlanması, hak ve nesafet kurallarını dikkate alarak, haklarında TCK'nın 59 1. maddesinin uygulanmasına yer olmadığına karar verdi. 
     Mahkeme, Abdullah Argun Çetin'in, ''Uğur Mumcu'nun taammüden öldürülmesi olayına fer'i fail olarak iştirak etmek suçunu işlemediği'' gerekçesiyle beraatine karar verirken, ''cürüm işlemek için oluşturulan teşekküle üye olma'' suçundan dosyasını Nöbetçi Ankara Ağır Ceza Mahkemesi'ne gönderdi. 
     2 No'lu DGM, 1 sanık hakkındaki davayı erteledi, 4 sanığın 
     beraatine karar verdi, 15 sanığı da 3 yıl 9 ay ile 18 yıl 9 ay arasında değişen ağır hapis cezalarına mahkum etti. 'Umut Operasyonu'' soruşturması sonunda, Ankara 2 No'lu DGM'de 14 Ağustos 2000 tarihinde başlayan dava, yaklaşık 17 ay sonra, 20. duruşmada karara bağlandı. 
     






</TEXT>
</DOC>
