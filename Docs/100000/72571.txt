<DOC>
<DOCNO> 72571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo04.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem suçlular hem güçlü... İtalyan polisi suç duyurusunda bulundu 
</HEADLINE>
<TEXT>

     Avrupa Şampiyonlar Ligi'nde AS Roma-Galatasaray maçı sonrası iki takım futbolcuları arasında çıkan kavga sonucunda İtalyan polisi, bazı Galatasaraylı futbolcular ve teknik heyet hakkında, kendilerine saldırdıkları gerekçesiyle suç duyurusunda bulundu. 
     Galatasaray Teknik Direktörü Mircea Lucescu, olaylar bittikten yaklaşık yarım saat sonra gazetecilerin bulunduğu basın toplantısı odasına geldi. Lucescu, 3 futbolcusunun olaylar sırasında yaralandığını belirtirken, bunların Capone, Berkant ve Ergün oldukları öğrenildi. 
     İtalyan gazetecilerin bugün yayınlanan haberlerde, Galatasaray'ı provoke ettiklerinin altını çizen Lucescu, ''Oyuncularımızı kasap olarak ilan ettiniz'' dedi. 
     Saha içindeki olaylarla ilgili olarak Galatasaraylı futbolculara dirsek atıldığını gördüğünü belirten Rumen teknik adam, ''Biz sadece futbolumuzu oynamak istedik. İtalyan güvenlik güçleri ayırma bahanesiyle Galatasaraylı futbolcuları tartakladı'' diye konuştu. 
     AS Roma Teknik Direktörü Fabio Capello, ''Benim amacım futbolcularımı korumaktı. Ben de oldukça sinirlendim. Ama bunun sebebi, futbolcularımın bir an önce soyunma odasına götürmekti. Sadece 5 futbolcuyu götürebildim'' dedi. 
     Olayın kim tarafından başlatıldığı konusunda henüz bilgi sahibi olmadığını ifade eden Capello, ''Bu konuda susmayı tercih ediyorum. 
     Olayları televizyonda seyredeceğim. İtalyan polisi ile ilgili suçlamaları kabul etmiyorum. Kimseye el kaldırmadılar'' diye konuştu. 
     Basın toplantısına gelen AS Roma'lı Cafu, ''Neler olduğunu bilmiyorum. Diğer taraftaydım. Sadece kavga edildiğini gördüm'' dedi. 
     Her iki takımın da kazanmak için oynadığını, bunun da normal bir olay olduğunu söyleyen Cafu, ''Galatasaray buradan iyi bir sonuçla ayrılıyor'' diye konuştu. 
     Bu arada, Türkiye'nin Roma Büyükelçisi Necati Utkan da olaylar sonrasında Türk basını ile beraber statta kaldı. Utkan, ''Çıkan olaylar hakkında sahada olan herşeyi biz de gördük. Bekleyip gereken neyse yapacağız'' diye konuştu. 
     






</TEXT>
</DOC>
