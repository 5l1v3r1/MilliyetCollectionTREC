<DOC>
<DOCNO> 58912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sondun21.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de ilk derbi maç... "Hakan Şükür" formalı futbolcu 
</HEADLINE>
<TEXT>

     Afganistan'ın başkenti Kabil'de, binlerce futbolsever uzun zamandır ilk kez şortlu gerçek oyuncularla oynanan ve devre arasında idam infazının olmadığı gerçek bir futbol maçı izlemeye gitti. 
     Taliban'ın gidişinin üzerinden 6 hafta sonra Afgan ligi ve başkentin en iyi iki takımı Sabavun ve Mivand, Kabil derbisinde karşı karşıya gelirken, oyunculardan ''Hakan Şükür'' formalı ve siyah şortlu Mecit Hammad maçtan önce, ''Pantalonla oynanmıyordu, çok terliyorduk, şimdi böyle çok daha iyi'' diye konuştu. 
     Karşılaşma öncesinde stadyumda çalan müzikle coşan ve birçoğu Batılı giysiler içindeki yaklaşık 3500 seyirciden 17 yaşındaki Cafer Ceferi, ''Özgürlüğe yeniden kavuştuk'' dedi. 
     Futbol, 5 yıl boyunca Taliban rejiminin stadyumda hoşgörü gösterdiği sayılı şeylerden birisi olurken, futbolcuların uzun pantalon giymeleri ve olabildiğince uzun sakal bırakmaları zorunluğu bulunuyordu. Müzik pek tabii ki yasaktı. 
     Taliban döneminde seyircilerin sevinme, ıslıklama, güzel hareketleri alkışlama hakları bulunmazdı ve eli kırbaçlı din polisi stadda düzeni sağlıyordu. 
     Din polisi maçları düzenli olarak namaz için keserken, devre arasında da geleneksel araçları Datsunlar'la saha içine dalan Taliban milisleri, idam edilecek mahkumları seyircilere gösterdikten sonra kah kurşuna dizer, kale direğinde sallandırırdı. 
     Kabil stadında bugün oynanan derbide en iyi oyuncuya 12 dolar ve her bir gole de 8 dolar karşılağında ödül verileceği belirtildi. 
     Derbi maçında karşı karşıya gelecek takımlardan Mivand'ı genel olarak Hazaralar'ın, Sabavun'u da Tacikler'in tuttuğu ve iki takımın taraftarlarının yanyana oturmadığı kaydedildi. 
     






</TEXT>
</DOC>
