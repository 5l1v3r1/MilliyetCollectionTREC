<DOC>
<DOCNO> 62579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/soneko14.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıların Türkiye'de çalışma şartları yeniden belirleniyor 
</HEADLINE>
<TEXT>

     Yabancıların Türkiye'deki çalışmalarını izne bağlayan ve bunlara verilecek çalışma izinleriyle ilgili esasları düzenleyen yasa tasarısı, TBMM Başkanlığı'na sunuldu. 
     Tasarıya göre, Türkiye'nin taraf olduğu ikili ya da çok taraflı sözleşmelerde aksi öngörülmedikçe, yabancılar Türkiye'de çalışmaya başlamadan önce Çalışma ve Sosyal Güvenlik Bakanlığı'ndan izin alacaklar. 
     Genel çalışma izni, iş piyasasındaki durum ve çalışma hayatındaki gelişmeler, istihdama ilişkin sektörel ve ekonomik konjonktür değişiklikleri dikkate alınarak bir yıl süre ile verilecek. Bir yıllık çalışmadan sonra, aynı işyeri veya işletmede ve aynı meslekte çalışmak üzere izin süresi uzatılabilecek. 
     Türkiye'ye çalışmak üzere gelen bir yabancının beraberinde veya daha sonra getirmiş olduğu ve bakmakla yükümlü bulunduğu eş ve çocuklarına, yabancının kendisi ile birlikte en az 5 yıl kanuni ve kesintisiz ikamet etmeleri şartıyla genel çalışma izni verilebilecek. 
     En az 8 yıl kanuni ve kesintisiz ikamet eden ve toplam 6 yıl kanuni çalışması olan yabancılara, süresiz olarak özel çalışma izni verilecek. 
     Bağımsız çalışacak yabancılara da en az 5 yıl ikamet etmek koşuluyla, İçişleri Bakanlığı ve ilgili diğer bakanlıklar, kamu kurum ve kuruluşların görüşü alınarak Çalışma ve Sosyal Güvenlik Bakanlığı'nca izin verilecek. 
     Tasarı, istisnai halllerde, bu sürelere bağlı olmaksızın çalışma izni verilmesini de öngörüyor. 
     1 yıla kadar olan genel çalışma izinlerinden 10, 2 yıla kadar 
     olanlardan 20, 3 yıla kadar olanlardan 30 milyon lira harç alınmasını öngören tasarı, özel çalışma izni için 75, bağımsız çalışma izni için ise 150 milyon lira harç ödenmesini hükme bağlıyor. Bağımlı veya bağımsız olarak çalışan yabancılara, bu kanunun yürürlüğe girdiği tarihten önce verilen çalışma izinleri, sürelerinin sonuna kadar geçerli olacak. Kamu kuruum ve kuruluşlarının çalışma izni verdiği veya istihdam ettiği yabancılara ait bilgiler, 3 ay içinde Çalışma ve Sosyal Güvenlik Bakanlığı'na bildirilecek. 
     






</TEXT>
</DOC>
