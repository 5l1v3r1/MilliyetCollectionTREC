<DOC>
<DOCNO> 76963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sondun04.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kulelerin yerine "süper TV kulesi"... 
</HEADLINE>
<TEXT>

     New York'ta 11 eylül saldırıları sonucu çöken Dünya Ticaret Merkezi DTM ikiz kulelerinin yerine, 610 metre yüksekliğinde bir ''süper TV kulesi'' inşa edilmesinin planlandığı bildirildi. 
     New york Post gazetesinin haberine göre, 200 milyon dolara malolacak kuleyle ilgili ayrıntıların Las Vegas kentinde toplanacak TV yayıncıları kongresinde açıklanması bekleniyor. 
     ''Metropolitan Televizyon İttifakı'' adlı kuruluşun başkanı William Baker, yeni kulenin, çöken DTM binasının üzerindeki TV vericisinden 85 netre daha yüksek olacağını kaydetti. ''Grid'' adlı emlak dergisinin internet sitesinde belirttiğine göre de, kulenin en üst katında, New York'a tepeden bakacak bir lokanta, turistler için seyir terası ve mağazalar yer alacak. 
     
     Olimpiyatlara yetişecek 
     Adı bir olasılıkla ''New York Tower'' olacak kulenin, 2012 yılında New York'ta yapılması planlanan olimpiyatlara yetiştirileceği bildirildi. 
     Kaynaklar, bölgede en az eskisi kadar yüksek bir TV verici antenine ihtiyaç bulunduğuna işaret ediyorlar. DTM kulelerinin yıkılmasından bu yana TV istasyonları çevrede bulunan daha alçak binaların üzerine yerleştirdikleri vericileri kullanmaya çalışıyorlar. 
     Bölgeye en yakın ve en yüksek anten ise Empire State binasının tepesinde bulunuyor. ''WNET Channel 13'' adlı TV kuruluşu başkanı konuyla ilgili açıklamasında, ''TV istasyonlarının yayın kapasitelerini artırabilmek için Manhattan adasının güneyinde yeni bir TV kulesine ihtiyaç duyduklarını'' belirtti. 
     






</TEXT>
</DOC>
