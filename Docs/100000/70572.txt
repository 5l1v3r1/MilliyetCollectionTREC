<DOC>
<DOCNO> 70572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo06.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta izin yapmadan kupa maçı mesaisi başladı 
</HEADLINE>
<TEXT>

     Birinci Süper Lig'de Yimpaş Yozgatspor'u dün 4-2 yenerek, şampiyonluk yarışını sürdüren Beşiktaş'ta, gözler şimdi de Türkiye Kupası'na çevrildi. 
     Siyah-beyazlılar, izin yapmadan Denizlispor ile 6 Mart Çarşamba günü yapacakları Türkiye Kupası yarı final maçının hazırlıklarına başladı. 
     Mahkemesi nedeniyle Almanya'ya gidecek olan teknik direktör Christoph Daum'un katılmadığı antrenmanda, siyah-beyazlı futbolcular antrenör Roland Koch yönetiminde hafif bir çalışma yaptı. 
     Yimpaş Yozgatspor maçında 90 dakika forma giyen oyuncular koşu yapıp çalışmayı bırakırken, diğerleri ise dar alanda çift kale maç oynadı. 
     Sağ ayak bileğinde hafif bir sakatlığı bulunan Ali Eren ile gribal enfeksiyona yakalanan Ahmet Yıldırım ise antrenmana katılmadı. Kulüp doktoru Yalçın Yavuzer, 2 futbolcunun da önemli bir sağlık sorunlarının bulunmadığını bildirdi. 
     Beşiktaş, Denizlispor maçı hazırlıklarını yarın yapacağı tek antrenmanla sürdürecek. 
     






</TEXT>
</DOC>
