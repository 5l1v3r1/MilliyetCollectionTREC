<DOC>
<DOCNO> 63841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur19.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin ve Cavit Çağlar Adli Tıp Kurumu'nda muayene edildi 
</HEADLINE>
<TEXT>

     Kartal Dr. Lütfi Kırdar Eğitim ve Araştırma Hastanesi'nde uzun süredir tedavi gören tutuklu işadamı Cavit Çağlar ile Etibank'ın eski sahibi Dinç Bilgin, Adli Tıp Kurumu'nda muayene edildiler. 
     Çağlar ve Bilgin'i taşıyan ambulans, saat 13.45 sıralarında Adli Tıp Kurumu'na ulaştı. Basın mensuplarının görüntü almalarının engellenmesi amacıyla kurum kapısına arka taraftan yanaştırılan ambulanstan, jandarmalar arasında indirilen Çağlar ve Bilgin, daha sonra içeri alındı. 
     Adalet Bakanlığı'nın, sağlık durumlarının tespitini istediği Bilgin ile Çağlar, mahkumların sağlık kontrollerini yapan 3. İhtisas Kurulu ve adli psikolojiyle ilgilenen 4. İhtisas Kurulu'nda, yaklaşık 45 dakika süreyle muayene edildiler. 
     Muayene sonuçları daha sonra değerlendirilerek ilgili savcılığa bildirilecek olan Dinç Bilgin ve Cavit Çağlar, yoğun güvenlik önlemleri altında, saat 14.45'te yeniden ambulansa bindirilerek, jandarma koruma aracı eşliğinde Kartal Dr. Lütfi Kırdar Eğitim ve Araştırma Hastanesi'ne geri götürüldü. 
     






</TEXT>
</DOC>
