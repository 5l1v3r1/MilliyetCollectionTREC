<DOC>
<DOCNO> 83029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun32.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Radikal gruplardan Arafat'a protesto 
</HEADLINE>
<TEXT>

     Suriye'de üslenen radikal Filistinli gruplar, Filistin lideri Yaser Arafat'ın politikasını protesto etti. 
     Başkent Şam'daki Filistin Kurtuluş Örgütü FKÖ bürosunun önünde toplanan 10 örgütten 60 kadar temsilci, oturma eylemi yaptı. 
     Örgüt temsilcileri, Ramallah'ta Arafat'a uygulanan ablukayı kaldıran anlaşmanın ''küçük düşürücü'' olduğunu, İsrail ve ABD'ye ödün verildiğini savundu. 
     Ortak açıklamada, Ramallah'taki anlaşmanın yanı sıra Milad Kilisesi için varılan anlaşmanın da ''kabul edilemez'' olduğu, anlaşmaların şüpheli pazarlıklara dayandığı ve Filistin'in ulusal mücadelesinde tehlikeli değişimlere işaret ettiği ileri sürüldü. 
     İsrail'e yönelik intihar saldırılarının çoğunu üstlenen Hamas'ın da aralarında bulunduğu örgütler, İsrail'e karşı direnişe ve ikinci Filistin İntifadasına her türlü desteği vermeye devam etme sözü verdi. 
     Arafat, dün Filistin televizyonunda yaptığı konuşmada, Filistin güvenlik güçlerinden, İsrailli sivillere yönelik her türlü saldırıyı engellemelerini istemişti. 
     





</TEXT>
</DOC>
