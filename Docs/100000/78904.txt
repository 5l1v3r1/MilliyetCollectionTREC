<DOC>
<DOCNO> 78904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko24.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç ''Hepimiz yaşlanıyoruz. Zamanı gelenin gitmesi lazım'' 
</HEADLINE>
<TEXT>

     Koç Holding Yönetim Kurulu Başkanı Rahmi Koç, ''Siyasetin gençleşmesi düşüncesine nasıl yaklaşırsınız. Böyle talepler var '' sorusuna, ''Öyle bir sual ki...Hiçbirimiz gençleşmiyoruz. Hepimiz yaşlanıyoruz. Zamanı gelenin gitmesi lazım'' karşılığını verdi. 
     Rahmi Koç, ''Siyasetin önünün tıkandığı ve Başbakanlık seçimlerinin halk tarafından yapılması gerektiği söylendi. Siz ne düşünüyorsunuz '' şeklindeki başka bir soru üzerine de, ''Ben de gazetelerden okudum. Süleyman Bey söylüyorsa, bu kadar tecrübeli bir insan. Bizden daha tecrübeli. Tabii herhalde bir tecrübeye dayanarak bu ifadeleri kullanıyor'' dedi. 
     ''Katılıyor musunuz '' diye sorulması üzerine Koç, gülerek, gazetecilere bu konuda ne düşündüklerini sordu. 
     
     EKONOMİDE CANLANMA YORUMU 

     ''Üç aylık verilerde canlanma işareti yorumları var. Sizin görüşünüz nedir '' sorusu üzerine de, ''Bunlara toptan ekonomi olarak değil de, sektörel bazlı bakmak lazım. Bazı sektörlerde var, doğrudur dedikleri. Canlanma dediğimiz zaman geçen seneye nazaran bir hareket var. Yoksa, ondan önceki senelere, alışık olduğumuz canlanma yok daha. 
     Fakat, beyaz mamullerde diyorlar ev eşyasında var, ama otomotiv hala durgun'' yanıtını verdi. 
     Rahmi Koç, ''Faizlerdeki düşüşün üretime yansıması ne zaman olur '' sorusuna, ''Herhalde 3-5 ay sonra'' yanıtını verdi. 
     ''Hızlı bir faiz indirimi olması gerektiğine inanıyor musunuz. 
     Özellikle bu bankaların açık pozisyonları nedeniyle yaşanan sıkıntıdan dolayı '' sorusuna da, ''Ben bankacı değilim. Fakat, faizlerde dolar-TL paritesinde inişli çıkışlı olduğu zaman rahatsız ettiği gibi, ekonomide hiçbir zaman çok şiddetli düşüşler, çok şiddetli çıkışlar iyi olmuyor. Çünkü, planlamayı zorlaştırıyor. O bakımdan, bazı sektörlere sıkıntı verebilir'' dedi. 
     ''Kurdaki düşüş sizin ihracatınızı olumsuz etkiliyor mu '' sorusuna da Rahmi Koç, ''Etkiliyor. Bağlantılarımız var, tabii etkiliyor. Bazılarında karlılık azalıyor. Bazılarında karlılık ortadan kayboluyor. Bazılarında zararına...Mecbursunuz, anlaşma yaptınız'' diye yanıtladı. 
     





</TEXT>
</DOC>
