<DOC>
<DOCNO> 96996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/soneko09.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Direksiyonun üçte birini tutuyoruz" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''Şimdi bir de son tren kaçacak diye tutturdular. Tren geldi mi ki kaçsın. Gelmeyen tren kaçırılır mı '' dedi. 
     Gökalp, Kahramanmaraş'ın Elbistan İlçesi'nde belediye tarafından 300 milyar lira harcamayla yaptırılan et kombinası ve düğün salonunu hizmete açtı. 
     ''Çok şükür uçuruma giden ülkeyi orada yakalamayı Allah nasip etti. Kimse tasalanmasın, biz buna geçit vermeyiz. Tasalanmayın, biz oradayız'' diyen Gökalp, şöyle konuştu 
     ''Her konuda oradayız. Bu ülkenin mahkemelerinin verdiği kararların uygulanması, milli birliği, dirliği ve beraberliği sağlamak için oradayız. Bakın herkesin asıl niyeti gözüktü. Efendim, Meclis'e gelsin de Avrupa Birliği'nin dayatmaları olan kanunlar peş peşe çıkarılsın. Yok öyle, yağma yok. Orada tartışırız, gerekirse halka sorarız. 
     İnşaallah 3 Kasım'da soracağız. Bu ülkenin milli menfaatleri neyse ona karar veririz. Ülkenin meselelerini daha iyi kollayabilmemiz için çift kollu, güçlü olmamız lazım. Türkiye'nin hak etmediği ölçüde sıkıntıları var. Bu ülkenin halkı bu sıkıntıları hak etmiyor. Türkiye'nin bugün içinde bulunduğu sıkıntıların nedeni son 40 yıldaki kötü yönetimdir.'' 
     
     ''ÜRETME, İTHAL ET DENİLMİŞ'' 
     Ekonomide üretimin değil, ithalatın tercih edildiğini, üretmekten vazgeç, dışarıdan al denildiğini anlatan Gökalp, şöyle devam etti 
     ''Bunlar bilinçli olarak yapılmış. Bu yanlışa son vermek için 'İnadına Üreteceğiz' kampanyası başlattık, dışarıdaki bazı kesimleri rahatsız ettik. Gazeteler üretimi teşvik ettiğim için Tarım ve Köyişleri Bakanı IMF ve Dünya Bankası'na savaş açtı diye yazdılar. Ne yaptık da savaş açtık. Daha çok üreteceğiz dedik, biz üç yıldan bu yana üretimden çekinen insanımızı yeniden üretime döndürmeye çalışıyoruz. 
     Direksiyonun üçte birini tutuyoruz. Bir koltukta üç kişi oturmuş, otobüsü devirmeden götürmeye çalışıyoruz. Direksiyonu tam olarak elimize geçirdiğimizde ülkenin kaynaklarını, bu ülkenin insanlarına döndüreceğiz. Bu ülkenin istikbali parlaktır, karamsarlığa gerek yok. Onlar bu ülkeyi tanımıyorlar ya da daha bir yıldır tanıyorlar. Tarımı ihmal eden hiç bir ülkenin ekonomik sıkıntılarını aşma olanağı yoktur.'' 
     
     ''TREN GELDİMİ Kİ KAÇSIN'' 
     ''Şimdi bir de son tren kaçacak diye tutturdular. Tren geldi mi ki kaçsın. Gelmeyen tren kaçırılır mı '' diye soran Gökalp, sözlerini şöyle tamamladı 
     ''Makinist yolu şaşırdı, treni getiremediniz. O treni biz getireceğiz. Lokomotifin önünde de Ay Yıldız olacak. Bari son vagona binelim diyorlar. Biz öyle son vagona da binmeyiz, o trenin makinisti oluruz.'' Gökalp, 3 Kasım'da erken genel seçimden sonra da görevini sürdüreceğini ve çiftçilere hizmet etmeye devam edeceğini söyledi. 
     





</TEXT>
</DOC>
