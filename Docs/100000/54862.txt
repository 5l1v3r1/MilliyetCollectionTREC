<DOC>
<DOCNO> 54862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/yazar/kohen.html </URL>
<DATE> 2001/11/30/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Tartışma zamanı... 
</HEADLINE>
<TEXT>

     Türkiye'de hiçbir dış politika konusu, son günlerde Kıbrıs üzerinde olduğu kadar hararetli bir şekilde tartışılmamıştı. 
     Gerçekten bu tartışmalarda ilk kez farklı görüşler, hatta açık eleştiriler ve suçlamalar ortaya atıldı. Kıbrıs'ın "milli dava" olduğu ve bu uğurda hep birlikte mücadele edilmesi gerektiği inancından sapan yok tabii. Ancak konuya artık "tabu" olarak bakılmıyor ve tartışma platformuna çekilerek izlene gelen politikalara karşı çıkılıyor ve yeni fikirler ifade ediliyor. 
     İşadamlarından eski diplomatlara, akademisyenlerden yazarlara kadar toplumun çeşitli etkin çevrelerinin katıldığı bu tartışmalardan aslında rahatsız olmamak gerek. Gerçi kimileri buna kızıyor, hatta yakışıksız iddialar ve suçlamalar ortaya atıyor ama gerçekte tüm demokratik ülkelerde olduğu gibi, Türkiye'de de Kıbrıs sorununun, tam da belirleyici bir aşamaya girildiği bir sırada, serbestçe tartışılması çok doğal ve yerindedir. 
     Keşke bu tartışmaya politikacılar da aynı rahatlık içinde katılabilseler, partiler de hamaseti bırakıp fikir ve öneri üretseler... Keşke sadece kendilerinin en iyisini bildiğine inanan karar mevkiindekiler de bu yeni seslere ki bunların bir kısmı KKTC'den de yükseliyor kulak kabartsalar... 
     
     BU tartışmalarda bazı konular yanlış ortaya atılıyor. 
     Mesele "ya Kıbrıs, ya da AB" şeklinde sunulacak kadar basit değildir. AB için Kıbrıs'ın "feda edilmesi" elbet düşünülemez. Bunu da herhalde isteyen yok. Bunun aksini de düşünmek gerek Kıbrıs'ı bir mazeret olarak öne sürüp "nasıl olsa bizi almazlar" gibi yanlış bir kanaat ile, Türkiye'nin Avrupa vizyonuna set çekmeye de gerek yok. Türkiye'nin politikası "hem Kıbrıs, hem AB" ile ilgili hedeflere yönelik olmalıdır ve bunun böyle olduğu da, sık sık Dışişleri yetkililerince vurgulanmaktadır. O halde tartışmalarda sanki bir tercih yapmak ve dolayısı ile AB'yi bir yana itmek zorunluğu varmış gibi davranmak yanlış. 
     İkinci bir husus da, Kıbrıs sorununun AB ile olan ilintisi konusudur. Tabii ki, Kıbrıs'ta ön saftaki taraflar, adadaki Türkler ve Rumlardır. Diğer "direkt ilgili" taraflar da, Londra ve Zürih anlaşmalarına imzalarını atan Türkiye ile Yunanistan'dır. 
     Ancak şimdi AB bu sorunu "sahiplenen" bir tavır üstlenmiş bulunuyor. "Kıbrıs Cumhuriyeti" adı altında Rum yönetiminin üyeliğini garantileyen AB, böylece bu sorunda bir nevi taraf haline geliyor. 
     Ankara haklı olarak "Kıbrıs ayrı, AB ayrı" diyor. Ne var ki, pratikte artık öyle değil. Türkiye'nin de onayladığı Helsinki zirvesindeki mutabakat, bu ilintiyi kurdu bir kere. Bu çerçevede Helsinki'de belirlenen takvim de işliyor. 
     Eğer Kıbrıs'ta yeniden başlayacak diyalog ile çözüme doğru ilerleme olursa, "AB faktörü" bir engel oluşturmayacak. Aksi halde, Kıbrıs sorununda değil, AB ile ilişkiler alanında da ciddi krizler ortaya çıkacaktır. 
     
     TÜRKİYE'deki tartışmalarda, Türkiye'nin bunun için ödemek zorunda kalacağı bedel tartışılıyor. Peki, AB'de de bunun kendilerine nelere mal olacağı tartışılıyor ve bunu engelleyecek önlemler düşünülüyor mu 
     AB, bölünmüş adanın bir kesimini almanın yaratacağı siyasal, diplomatik, askeri tehlikeleri ve ayrıca Türkiye'yi kendisinden uzaklaştırmanın yol açacağı sakıncaları şimdiden bir hesaplasa iyi olur. Bunları tartışmak sırası şimdi Avrupa Birliği'nde... 
     
     







HADEP'i tanımak 


Dikkat buyrun 


Powell'a dört mesaj 


Başında kim var kardeşim sorusu 


Densiz... Ve gerçek 


Çankaya muhalefeti seviyor 


Niyet mektubunda kılıfa uydurma var mı 


Tartışma zamanı... 


Beş parmağın beşi de bir değil 


Rekabet’ savaşı 


Belediyenin en büyük sırrı Tayyip'in, kod numarası verdiği 85 gizli ad 


Yüksekova'da bilgi yarışması 


Tehlikeli ihale Kuzey Irak 


TV'de köy yarışması 


Amelie Şehre bir film gelir... 


Bu niyet "kötü niyet" 


</TEXT>
</DOC>
