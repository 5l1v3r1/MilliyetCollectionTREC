<DOC>
<DOCNO> 78365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur14.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "SSK tarihinin en büyük yolsuzluk olayıyla karşı karşıyayız" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ''SSK'da, Cumhuriyet tarihinin en büyük usulsüzlük ve yolsuzluk hadisesiyle karşı karşıya olunduğunu'' söyledi. 
     SSK Kavaklıdere Lokali'nde basın mensuplarıyla kahvaltılı sohbet toplantısı düzenleyen Okuyan, çeşitli konulara ilişkin soruları yanıtladı. 
     Okuyan, İş Güvencesi Yasası'nın, Türkiye'nin AB'ye Ulusal Program'da kısa vadede çıkartmayı taahhüt altına aldığı bir konu olduğunu belirterek, Türkiye'nin aynı zamanda iş güvencesi konusundaki Uluslararası Çalışma Örgütü'nün ILO 158 sayılı sözleşmesini imzaladığı anımsattı. 
     Bu iki taahhütten ötürü, halen TBMM'de bulunan İş Güvencesi Yasa Tasarısı'nın yasalaşacağına olan inancını dile getiren Okuyan, bu yasanın çıkartılmasının, verilen taahhütler nedeniyle bir zorunluluk haline dönüştüğünü kaydetti. 
     Bazı işverenlerin, bu konuyu kamuoyuna yanlış aktardığını anlatan Okuyan, bundan üzüntü duyduğunu, yine bazı işverenlerin bu yasanın çıkmaması için lobi oluşturmaya çalıştığını bildirdi. Okuyan, bu yasanın çıkması konusunda parti grubunda değerlendirmede bulunulduğunu belirterek, İş Güvencesi Yasa Tasarısı'nın hükümetin hazırladığı bir tasarı olduğuna, altında da Başbakan ve Başbakan Yardımcıları ile bakanların imzaları bulunduğuna işaret etti. 
     
     SSK hizmetleri 
     SSK'nın bin sağlık personeli ile nüfusun yüzde 55'ine sağlık hizmeti verdiğine işaret den Okuyan, büyük personel eksikliğine karşın nüfusun yarısından fazlasına hizmet verilmesinin bir mucize olduğunu söyledi. 
     Okuyan, SSK'da sağlık alanında son 20 yılda ciddi bir yatırım yapılmadığını, bu dönemde sadece İstanbul'da SSK'ya muhatap nüfusun yüzde 74 oranında artmasına karşın, SSK hastanesindeki yatak sayısı artışının yüzde 2 oranında kaldığını vurguladı. 
     Bir yıl içinde bütün SSK hastanesi ve dispanserler önündeki kuyrukları kaldırmayı hedeflediklerini anlatan Okuyan, bugün itibariyle 23 SSK hastanesi ve 1 ilaç fabrikası ile Manisa SSK Huzurevi'nin ISO 9001 kalite belgesi aldığını bildirdi. Okuyan, bu yılın sonuna kadar 40 SSK hastanesi, 40 SSK il müdürlüğü, 40 Bağ-Kur il müdürlüğü ve 40 İş-Kur il müdürlüğüne kalite belgesi alacaklarını belirterek, ''8 ayın sonunda bu hedeflere ulaşıldığına şahit olacağız. 
     Kamuoyundan bize 8 ay müsaade etmelerini istiyoruz'' dedi. 
     Okuyan, 4447 sayılı Sosyal Güvenlik Yasası ile alınan idari tedbirler sonucunda SSK'nın, 2 yılın sonunda Hazine'den yaklaşık 4 milyar dolar daha az finans destek alır hale geldiğini ifade etti. 
     Yaşar Okuyan, yıl sonuna kadar bütün hastanelerde telefonlu randevu sistemine geçeklerini belirterek, bu sistem ile hastanelerde gece yarısından başlayarak oluşan kuyrukların ortadan kaldırılacağını söyledi. 
     Bakan Okuyan, alınan tedbirler sonucunda Türkiye'deki tüm SSK hastanelerinde ameliyat sürelerinin 1 gün ile 1 ay arasına indiğini, bu süreyi azaltmayı hedeflediklerini belirtti. 
     
     SSK prim artışları 
     SSK primlerinde, iki dönem halinde kümülatif olarak yüzde 56 oranında artış yapıldığını ifade eden Okuyan, bu artışa karşın bütçeye 380 trilyon lira yük geleceğini bildirdi. Okuyan, bazı işverenlerin 
     talep ettikleri gibi SSK primlerinde bu yıl hiç artış yapılamaması durumunda 2.2 katrilyon bir kaynağa ihtiyaç bulunacağını kaydetti. Okuyan, Bakanlar Kurulu kararıyla SSK primlerine birinci dönem yüzde 32.32, ikinci dönem ise yüzde 17.89 oranında zam yapıldığını da anımsattı. 
     
     "En büyük usulsüzlük" 
     ''SSK'da Cumhuriyet tarihinin en büyük usulsüzlük ve yolsuzluk hadisesiyle karşı karşıyayız'' diyen Okuyan, özellikle kalp hastalıkları için gerekli olan ''stent'' alımlarında büyük yolsuzluklar yapıldığını bildirdi. 
     SSK'nın aldığı sarf malzemelerinin büyük çoğunluğunun stent ve ortopedi ile ilgili olduğuna dikkati çeken Okuyan, yapılan protokolle bu alımlarda fiyatların çok yüksek tutulduğunu söyledi. 1992 yılında yapılan bir protokolle kalple ilgili bir stendin 2 bin 450 dolara satın alındığını kaydeden Okuyan, Eskişehir SSK Hastanesi'nde ise bu yıl stendin tanesinin 400 dolara alındığını bildirdi. Okuyan, SSK'da, stent alımında sadece bir yılda 40 milyon dolar fazla ödeme yapıldığını belirterek, bu konuda fazla ödemenin tahminen 1 katrilyonu aşabileceğini kaydetti. Bu konudaki suiistimalle ilgili ciddi soruşturma yürüttüklerini ve bunun sonucunda sorumlular hakkında suç duyurusunda bulunacaklarını vurgulayan Okuyan, belli firmaların, stendi ucuz vermek isteyen firmaları tehdit ettiklerini bildirdi. 
     Okuyan stendin pahalı alınmasıyla bazı doktorların da ilgisi bulunduğunun ileri sürüldüğünü ifade ederek, bu doktorların SSK'ya fazla fiyatla sattıkları stent başına 400-500 dolar arasında para aldıklarının söylendiğini dile getirdi. 
     Okuyan, sarf malzemeleri alımı konusunda yeni bir ihalenin şeffaf bir şekilde yapılacağını da söyledi. 
     Yaşar Okuyan, geçen yıl sosyal güvenlik kuruluşlarının ilaca ödedikleri paranın yaklaşık 3 katrilyon lirayı bulduğuna işaret ederek, bu ödemenin 1 katrilyon liralık bölümünün israf ve istismara gittiğini kaydetti. 
     Okuyan, şöyle konuştu 
     ''Bunun önlenmesi lazım. Bu kadar zengin bir ülke değiliz. Bunun önlenmesi için öneri götürdüğümüzde bazı çevreleri rahatsız ettiğimizi biliyoruz. İlaç işverenlerini rahatsız ettiğimizi biliyoruz. Ama bunu önlemek bizim görevimizdir. Sosyal güvenlik kuruluşlarında tam manada otomasyon sistemine geçemediğimizden, ilacın takibini yapamıyoruz.'' Okuyan, 9 öğretim görevlisinden oluşan ''Bilim Kurulu''nun, 1475 sayılı İş Yasası, 2821 sayılı Sendikalar Yasası ve 2822 sayılı Grev, Toplu Sözleşme ve Lokavt Yasası'nda yapılacak değişiklikler üzerinde çalışmalarını sürdürdüğünü de bildirdi. 
     İş Yasası'nda yapılacak değişikliklere ilişkin çalışmanın bu ay sonunda hazır olacağını belirten Okuyan, yasalarda yapılacak değişikliklerde, AB ile ILO'nun norm ve standartlarıyla sözleşmelerine ve Türkiye'nin gerçeklerine uyacak kriterlerin dikkate alınacağını söyledi. 
     Bazı işverenlerin aklından kıdem ve ihbar tazminatının tamamen ortadan kaldırılması, iş güvencesinin de tamamen rafa kaldırılmasının geçtiğini kaydeden Okuyan, bu işverenlerin bunu açıkça söyleyemediklerini sözlerine ekledi. 
     





</TEXT>
</DOC>
