<DOC>
<DOCNO> 50018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko20.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank "Aralık'ta birleşmeyi gerçekleştirmeyi hedefliyoruz" 
</HEADLINE>
<TEXT>

     HSBC Bank A.Ş. Genel Müdürü Piraye Antika, Demirbank ile HSBC Bank A.Ş'nin birleşmesini Aralık ayı içinde gerçekleştirmeyi hedeflediklerini söyledi. 
     Tasarruf Mevduatı Sigorta Fonu bünyesindeki Demirbank'ın HSBC Bank plc'ye satışının ardından yeni döneme ilişkin planlar konusunda basını bilgilendirme toplantısı düzenleyen Antika, 20 Eylül'de alım sözleşmesi yaptıklarını ve 30 Ekim'de de bankanın yüzde 100'ünü devraldıklarını hatırlatarak, bu süre zarfında TMSF'nin bankayı yeniden yapılandırma ile geçirdiğini söyledi. 
     Merkezi Londra'da olan HSBC Bank'ın Türkiye'de 2 bankası bulunduğunu belirten Antika, ''Aralık ayı içinde birleşmeyi gerçekleştirmeyi hedefliyoruz. İki banka birbirini çok iyi tamamlıyor. 
     HSBC Bank kurumsal, Demirbank bireysel'' dedi. 
     Neden Demirbank'ı tercih ettiklerinin sorulması üzerine Antika, ''Özellikle bireysel bankacılığa girmek için Demirbank çok uygundu. 
     Ama yine de şansa bağlı. Sahibi Fon'a devrolmadan önce bize satmak istiyordu'' diye konuştu. 
     Birleşmelerde amacın gelirin birleştirilip giderlerin azaltılması olduğunu vurgulayan Antika, iki bankanın birleşmesinin pratik bir kolaylık getireceğini, HSBC Bank A.Ş.'nin daha ufak bir banka olması nedeniyle bu birleşmenin bir Osmanlı-Garanti Bankası birleşmesi gibi de olmayacağını kaydetti. 
     Şube sayısının ne olacağı konusunda ise Antika, sadece şubeleri değil tüm iş birimlerini rantabl açısından gözden geçirdiklerini söyledi. 
     Rantabl bir bankanın gereği neyse yapacaklarını belirten Piraye Antika, şöyle devam etti 
     ''Her alanda bütün işi gözden geçireceğiz. Bizim iş yapma standardımıza uydurmaya çalışacağız. Kontrol olarak, iç prosedürler olarak, risk yönetimi disiplini olarak... Bu çok önemli, Türkiye'nin geçirdiği ortamdan dolayı. Faiz riski diğer piyasa riskleri gibi bu alanda bizim uluslararası standartlar seviyesinde risk yönetim anlayışı ve disiplinimiz var. Öncelikle şu anda onun tesisine çalışıyoruz bankada. İlk ajandamız bankanın kontrollerini bizim standartlarımıza uygun hale getirmek.'' Personel yönetiminde dünyadaki politikalarının eşit işe eşit ücret, fırsat eşitliği, performansa göre değerlendirme şeklinde olduğunu ifade eden Antika, ''Aynı şekilde devam edeceğiz. Şu anda Demirbank'ın üst yönetimini tamamiyle muhafaza etme, yani bizimle çalışmak isteyen herkesle çalışıyoruz ve tüm üst yönetimi de kullanıyoruz. Böyle de devam edecek. Artık Demirbank HSBC değil, tek takım var Türkiye'de'' dedi. 
     Antika, personel azaltmasının söz konusu olabileceğini, ancak bir rakam söyleyemeyeceğini belirtti. 
     






</TEXT>
</DOC>
