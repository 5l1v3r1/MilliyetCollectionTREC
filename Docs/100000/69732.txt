<DOC>
<DOCNO> 69732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/spor/spo01.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a umut 
</HEADLINE>
<TEXT>

Beşiktaş Teknik Direktörü’nün, Almanya’daki mahkemesinde dün sürpriz bir gelişme yaşandı. Yargıç, savcılık ve avukatlar davanın erken bitirilmesi için pazarlık yaptılar 
     Somut adım 
     CHRİSTOPH Daum’un, Almanya’da görülen uyuşturucu davasında, dün yaşanan bir olay mahkemenin seyrini değiştirdi. Koblenz Mahkemesi’nin Başkanı Ulrich Christoffel, diğer hakimler, savcılar ve Daum’un avukatlarıyla davanın erken bitirilmesi için gizli pazarlığa oturdu. Savcılardan Rudger Griesar, somut açıklama yapmaktan kaçınırken, gözlemciler, bu olayın davanın bitirilmesi için atılmış ilk adım olduğunu söylediler. 
     
     İfade de değişti 
     DAUM’A kokain temin ettiği iddia edilen sanıklardan Michael Hasslacher ifadesini değiştirdi. Hasslacher, "Kimseden Daum’a 100 gram kokain temin etmek için talimat almadım. Sadece polis adına köstebek olarak çalışan birine Daum’u tanıdığımı, isterse kokain temin edebileceğimi söyledim. Bu da yalanlar dizisinin bir halkasıydı" dedi. Hasslacher’in avukatı ise müvekkilinin, kamuoyu önünde Daum’dan özür dileyeceğini söyledi. 
     
     5 Mart önemli 
     ALMAN hocanın alınmadığı toplantıyla birlikte sanığın ifadesini değiştirmesi, kurtuluş müjdesi olarak nitelendirildi. Ancak pazarlıklardan olumsuz sonuç çıkarsa, 5 Mart’taki oturum, davanın gidişatını belirleyecek. Bu tarihte, Daum’un saç analizine tanık olduğu söylenen Leverkusen Menajeri Calmund, saçın değiştirildiğini söyleyen Prof. Herbert Kaeferstein ve Leverkusenli noter Dieter Jahnke tanık olarak dinlenecek. n ZEKİ DOMAÇ 
     
     Savunmaya çift aday 
     YOZGATSPOR maçında sarı kart cezası nedeniyle forma giyemeyecek olan Ronaldo’nun yerine iki adayın olduğu belirtildi. Daum’un, savunmada Ümit ile Erman arasında tercih yapacağı kaydedildi. Bu arada Yozgatspor maçının hazırlıklarını dün de Ümraniye’de sürdüren Siyah - Beyazlı ekip, Yozgatspor önünde farklı galibiyet arayacak. Öte yandan Koblenz’de 19. kez kokain davası nedeniyle yargıç önüne çıkan Daum, dün akşam İstanbul’a döndü. Fotoğraf Rahman Sağıroğlu 
     
     Demir’e baskı 
     BEŞİKTAŞ kongre üyeliğinden istifa edeceğini açıklayan Nevzat Demir’e kararından dönmesi için baskı başladı. Yönetici Fikret Orman, Demir’i evinde ziyaret etti ve istifasını gözden geçirmesini istedi. Dışişleri eski bakanlarından Hikmet Çetin’in yanı sıra çok sayıda milletvekili de, Demir’i ikna etmek için telefon trafiğine girdiler. Ancak Nevzat Demir, "İncindim, kırıldım. İstifamı vereceğim, öldükten sonra dilekçe mi yırtsalar ne olur " dedi. 
     
     İbrahim’e kanca 
     BEŞİKTAŞ’TA sezon sonunda sözleşmesi bitecek olan genç futbolcuya İspanyol kulüplerinden teklif geldi. Siyah - Beyazlı ekibin, Barcelona’yı 3-0 yendiği maçtan bu yana menajerler tarafından izlenen İbrahim’in, Rayo Vallecano ve Real Sociedad’ın gündeminde olduğu belirtildi. Her iki takımın teklifini doğrulayan İbrahim Üzülmez, "Tabi ki, Avrupa’da oynamak isterim. Ancak ilk tercihim her zamanki gibi Beşiktaş olacak" diye konuştu 
     
     
     



 SPOR 






























</TEXT>
</DOC>
