<DOC>
<DOCNO> 99767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/spo01.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Kartal AMARAL 
</HEADLINE>
<TEXT>

Beşiktaş, sezonun son bombasını patlattı ve Fiorentina’nın Brezilyalı yıldızını renklerine kattı. Sambacı, dün akşamki açılış töreninde yer aldı, Capone ile de anlaşma sağlandı 
     İki yıllık sözleşme 
     SİYAH - Beyazlı yönetim, sezon açılışında taraftarlarına büyük bir sürpriz yaptı. Fiorentina’nın orta saha oyuncularından Amaral ile yapılan gizli pazarlıklar mutlu sonla noktalandı ve Brezilyalı yıldız açılışa yetiştirildi. Lucescu’nun ısrarla istediği Amaral’la iki yıllık mukavele yapıldı. Sambacının anons edilmesi sonrası kısa süreli şaşkınlık yaşayan tribünlerden daha sonra alkış tufanı koptu. 
     
     Sevindiren sürpriz 
     YOĞUN sevgi gösterileri karşısında şaşkına dönen Amaral, "Böyle ateşli taraftar topluluğu görmedim" dedi. Yöneticilerin, taraftara sürpriz yapmak amacıyla bu olayı gizledikleri bildirildi. Şeref Tribünü’nde de Amaral ile ilgili olarak sürekli telefon trafiği yaşandı. Brezilyalı’yı son anda uçakla İstanbul’a getiren ve açılışa çıkaran yöneticiler, "Orta sahadaki sorunu da çözdük" diye konuştular. 
     
     Sıra Capone’da 
     LUCESCU’NUN isteğiyle renklere bağlanan Radu’nun sözleşmesi beklenen verim alınamadığı için fesh edildi. Bu futbolcunun yerine uzun süredir temasta bulunulan Capone’nin alınacağı, tarafların her konuda anlaşmaya vardığı bildirildi. Öte yandan prensipte anlaşma sağlanan Efenberg’e Lucescu’nun karşı çıktığı, "Ağır bir oyuncu" diyerek, tecrübeli oyuncuyu veto ettiği öğrenildi. 
     
     Adı Amaral Ülkesi Brezilya 
     Yaşı 30 Boy Kilo 170 m 66 kg 
Liglerde golü yok      DEFANS blokunun önünde ve orta sahada göbekte görev yapan Sambacı, mücadeleci yapısıyla tanınıyor. 13 kez milli formayı giyen Amaral, ülkesinde 1993 - 1996 yıllarında Palmeiras’ta oynadı, 58 maçta görev aldı. Parma ve Benfica mecarasının ardından 97 - 98’de geri döndü. Ardından yine soluğu Benfica’da aldı. 1998’da Corinthians’ta 18, 1999’da Vasco Gama’da 22 maç oynadı. Son iki sezon Fiorentina’da toplam 33 kez sahaya çıktı. Oynadığı liglerde hiç gol atamadı. 
     
BEŞİKTAS ARANIYOR      Kartal, Atina’daki AEK şokunun ardından sezon açılışında ağırladığı Rapid Bükreş karşısında da tat vermedi. Kontrolsüz baskı sonuç getirmedi ve beraberlikle yetinildi 
     SEZONUN son provasına çıkan ve açılış maçında Rumen Rapid Bükreş’i konuk eden Beşiktaş sınıfı geçemedi. Yunanistan’da AEK karşısında tel tel dökülen Siyah - Beyazlılar, İnönü Stadı’nda ilk kez taraftarlarının karşısına çıktıkları mücadelede galibiyete ulaşamadı. Daha etkili olmasına rağmen son vuruşlarda yetersiz kaldı. 77’de Tümer’in hatasını Nija affetmedi, Cordoba’ya rağmen fileleri havalandırdı. 86’da Yasin’in kafayla dokunduğu top Iencsi’nin ters vuruşuyla ağlara gitti, skor eşitlendi. 
     
Açılışa özel      SAKATLIĞI nedeniyle uzun süre sahalardan ayrı kalacağı açıklanan Bayram, Rapid Bükreş maçında ilk on birde sahaya çıktı. Bayram’ın tedavi sürecini çok iyi geçirmesi ve planlanandan önce iyileşip, takıma katılması Lucescu’yu sevindirdi. Mircea Lucescu, ilerleyen dakikalarda sürprizlerini sürdürdü ve iyileşen Sergen ile eksikleri bulunan Nouma’yı da sahaya sürdü. 
     
Nouma sevgisi başka      Fotoğraf Cengiz Malgır 

     Nouma, tribünlerin sevgilisiydi. Fransız golcü çağrıldığında kıyamet koptu. Nouma sevgi gösterileri karşısında adeta kendinden geçti, tribünlere yumruk şovla cevap verdi. Bu futbolcuya garanti para verilmeyeceği, oynaması halinde yılda toplam 750 bin dolar alacağı öğrenildi. Nouma’dan sonra en büyük ilgiyi İlhan ve yeniden yuvaya dönen Sergen gördü. 
     
Yüzyıla merhaba      Siyah-Beyazlılar, dün alkışlar arasında sahaya indi, tarihi stadda tarihi bir güne tanıklık edildi. 100. sezonu açan yıldızlar sevgi yağmuruna tutuldu 
     Görkemli şölen 
     BEŞİKTAŞ, 2002 - 2003 sezonu için dün akşam sahaya çıktı, taraftarıyla kucaklaştı. İnönü Stadı’nda görkemli bir törenle yeni sezonu açan Siyah - Beyazlılar, büyük destek ve alkış topladı. Taraftarıyla hasret gideren ve "100. yıla Merhaba" diyen yıldızlar sevgi seline tutuldu. Tarihi staddaki renk cümbüşü ve müthiş atmosfer adeta 100. yıl kutlamalarının provası gibiydi. Tribünleri tamamen dolduran taraftarlar, şampiyonluk bekledikleri takımlarını zafer şarkılarıyla karşıladılar. 
     
     Kartal şov 
     TÖREN öncesi futbolcular Yahya Efendi Mezarlığı’na giderek, kuruculardan Şeref Bey ve Hüsnü Savman’ın kabri başında dua ettiler. Burada kesilen kurbanın kanını alınlarına süren Siyah - Beyazlılar, ardından otobüsle stada gelerek, açılışa çıktılar. Açılış sırasında ilginç görüntüler sahnelendi. İlhan Mansız forması taşıyan bir taraftar, kartalla sahaya inerek, uzun süre şov yaptı. Yüzlerce siyah - beyaz balon uçuruldu, bine yakın futbol topunun dağıtılması sırasında izdiham yaşandı. 
     
     Tek yürek 
     TRİBÜNLER sanatçıların konseriyle coşarken, Başkan Bilgili’nin konuşmasının ardından gecenin sunuculuğunu üstlenen Neco, teknik kadroyu ve oyuncuları tek tek tanıttı. Bu sırada lazerlerle herkesin adı çimlere yazıldı. Havai fişek gösterileri de nefes kesti. Kutlamalar sırasında tribünlerde tam bir karnaval havası yaşandı. Hazırlık maçlarında alınan kötü sonuçları unutan Beşiktaşlı taraftarlar, sloganlarla hem tribündeki birliği yeniden sağladılar, hem de takıma moral aşıladılar. 
     
NOTLAR      Yönetim tam kadro 
     BEŞİKTAŞ Yönetimi, açılışı tam kadro izledi. Başkan Serdar Bilgili ve yönetim kurulu üyeleri öğleden sonra Şeref Tribünü’nde yerlerini alıp, davetlilerle ilgilendiler. Taraftarlar, yönetimde ikinci döneme imza atan Serdar Bilgili’yi uzun süre alkışladılar. 
     
     Sanatçılara büyük alkış 
     TRİBÜNLERİ bayram yerine çeviren taraftarlar Ufuk, Hakan, Vural Başaran, Aykut ve Mustafa Sandal’ın verdiği konserlerle coştular. Özellikle Sandal’ın "pazara kadar" şarkısı büyük ilgi gördü. Açılış ücretsiz izlenirken, kalabalık bir taraftar grubu kutlamalara dışardan eşlik etti. 
     
     Amatörler yok 
     SİYAH-Beyazlı kulüpte bundan önce yapılan tüm açılışlarda geleneksel olarak törene katılan amatör branşlara bu kez yer verilmedi. 100. yılın açılışına amatör branşlardan hiçbir sporcunun katılmaması göze battı. 
     
     Cevahir’den pankart 
     TRİBÜNLERE asılan bazı pankartlar dikkat çekiciydi. Kapalı tribünde yer alan dev pankartla kongre üyelerinden İsmail Cevahir’in yönetime ve futbolculara başarılar dilemesi dikkati çekti. Bu arada kapalı tribünde açılan dev bayrak da tribünlerde güzel bir görüntü oluşturdu. 
     
Şampiyonluk için savaş’      BAŞKAN Serdar Bilgili, 100. yılda şampiyonluk için tüm fedak rlığı göstereceklerini söyledi. Taraftarlardan destek isteyen Bilgili, "Uzun ve zorlu bir maraton bizi bekliyor. Bu zorlu yarışta cesurane bir şekilde alın terimizin son damlasına kadar savaşacağız" açıklamasını yaptı. 
     100. yılını kutlayan ilk kulüp olma onurunu yaşayacaklarını hatırlatan Bilgili, şöyle devam etti "Türkiye’nin en istikrarlı ve tüm yeniliklerde lokomotif kulüp Beşiktaş’tır. Beşiktaş özlediği şampiyonluğa kavuşacaktır. Kırgınlıkları unutalım. Hep birlikte el ele hedefe ulaşalım". 
     



 SPOR 



























</TEXT>
</DOC>
