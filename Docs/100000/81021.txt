<DOC>
<DOCNO> 81021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun10.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Irak silah satın alarak savaşa hazırlanıyor" 
</HEADLINE>
<TEXT>

     İngiltere'de yayınlanan The Guardian gazetesi, Irak Devlet Başkanı Saddam Hüseyin'in muhtemel bir savaş için yeniden silahlanma başlattığını ve Doğu Avrupa ülkelerinden silah alımına giriştiğini öne sürdü. 
     Bu iddiasını son aylarda Irak'tan kaçarak Batı'ya sığınan ve rejim aleyhtarı Iraklı Subaylar Hareketi IOM üyesi eski subaylara dayandıran The Guardian, silahların Suriye üzerinden Irak'a sokulduğu iddiasına da yer verdi. 
     Söz konusu kişilerin ülkedeki atmosferi de ''panik sınırına dayanmış bir paranoya'' olarak tanımladıklarını da belirten gazete, Saddam'ın ordusunu en yüksek alarm seviyesine geçirirken, bir yandan da yeni sığınaklar inşaa ettiğini öne sürdü. Gazete, Saddam rejiminin ''hain'' olduklarına inanılan kişilerin infazına da hız verdiğini savundu. 
     Irak'tan kaçıp Batı'ya sığındığı belirtilen subayların ifadelerine göre, bütün bu önlemler de Ordu'daki moral bozukluğunun önüne geçemiyor. IOM üyesi subaylar, sadece sıradan birliklerde değil, Saddam'ın çevresinde görev yapan seçkin askeri birimlerde bile moral bozukluğu meydana geldiğini, ülkeden kaçıp Batı'ya sığınanların büyük bölümünün de bu birimlerden olduğunu öne sürdü. 
     Son altı ay içinde ülkeyi terkettiği belirtilen üç Iraklı rejim muhalifi subayla geçen hafta sonunda bir muhabirlerinin görüştüğünü hatırlatan The Guardian, bu kişilerin ''mülteci statüsü'' alma taleplerinin de BM tarafından, kaçtıkları ülkede çok üst düzeyde görev yaptıkları gerekçesiyle reddedildiğini bildirdi. 
     Saddam'ın oğlu Kusay'ın yanında görev yaptığı belirtilen bu üç kişiyle adını açıklanmayan bir Avrupa başkentinde görüşüldüğünü de belirten Guardian, kaynaklarının isimlerini ise gizli tuttu. 
     





</TEXT>
</DOC>
