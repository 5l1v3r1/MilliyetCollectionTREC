<DOC>
<DOCNO> 95283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun12.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in "mali danışmanı" Pakistan'da tutuklandı 
</HEADLINE>
<TEXT>

     Pakistan'ın güneyindeki Karaçi'de, biri Suudi terörist Usame Bin Ladin'in ''mali danışmanı'', 3 El Kaide üyesi tutuklandı. 
     İstihbarat servisinden bir yetkili, ''Karaçi'de El Kaide üyesi 3 kişiyi yaptığımız operasyon sonucu tutukladık. Bu kişilerden Şeyh Ahmed Salim, Usame Bin Ladin'in Pakistan'daki mali danışmanıydı'' dedi. 
     Yetkili, Ahmed Salim'in, ABD'nin Afganistan'a yaptığı askeri harekatın başlamasından sonra bu ülkeden Pakistan'a kaçtığını belirtti. 
     Adını açıklamayan yetkili, operasyonun 14 Haziran'da ABD'nin Karaçi konsolosluğuna yapılan ve 12 Pakistanlının ölümüne neden olan saldırının ardından gözaltına alınan birçok aşırı dinci militanın sorgulamalarda verdikleri bilgiler ışığında yapıldığını kaydetti. 
     





</TEXT>
</DOC>
