<DOC>
<DOCNO> 98951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur10.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz selden sonra salgın tehditi altında... 
</HEADLINE>
<TEXT>

     Karadeniz'de yaşanan sel felaketinde 27 kişi yaşamını yitirirken, felaketin ardından salgın hastalık tehlikesi yetkilileri kaygılandırıyor. 
     Giresun'da 1 kişinin fare dışkısının suya karışması ile insana bulaşan Weil hastalığı nedeniyle hayatını kaybettiği bildiriliyor. 
     Karadeniz'de yaşanan sel felaketinin ardından salgın hastalık uyarısında bulunulurken, fare dışkısının suya bulaşması ile insana geçen Weil hastalığı nedeniyle Giresun'da bir kişinin yaşamını yitirdiği ortaya çıktı. 
     Giresun'un Çaldağ beldesinde yaşayan Durmuş Yılmaz, 20 Haziran'da yaşanan sel felaketinin ardından yapılan kurtarma çalışmalarına katıldı. Başta fare olmak üzere kemiricilerin pisliğinin karıştığı suda çalışmalarını yürüten Yılmaz, burada Weil hastalığına yakalandı. Halsizlik, kırgınlık, ateş, kas ağrısı, karın ağrısı, ishal nedeniyle sağlık ocağına başvuran Yılmaz burada ishal tedavisi gördü. Ancak tedaviye cevap vermemesi sonucu Trabzon Tıp Fakültesine gönderilen Yılmaz'a sarılık teşhisi konuldu. Yılmaz sarılık tedavisine de cevap vermeyerek yaşamını yitirdi. Yapılan inceleme sonucu Yılmaz'ın Weil hastalığı nedeniyle yaşamanı yitirdiği belirlendi. 
     
     WEİL ÖLDÜRÜYOR 
     Giresun Devlet Hastanesi Mikrobiyoloji ve İnfeksiyon Hastalıkları Uzmanı Mustafa Torun, ANKA'ya yaptığı açıklamada, selin ardından bölgede su, çevre kirliliğinin arttığını belirtti. Sel nedeniyle fare ve diğer kemiricilerin pisliğinin suya karıştığını, bunun insana geçerek ölümcül hastalıklara neden olduğunu kaydeden Torun, Weil hastalığının özellikle fare sidiğinin suya karışması ile insana bulaştığını belirtti. Weil'in teşhisi zor bir hastalık olduğuna dikkat çeken Torun, halsizlik, kırgınlık, ateş, karın ağrısı, kas ağrısı ve ishalin hastalığın belirtileri olduğunu söyledi. Torun, Weil'in önlem alınmazsa sarılığa çevirdiğini, bunun da karaciğer ve böbrek yetmezliğine neden olarak hastanın ölümüne yol açtığını kaydetti. 
     
     VALİLİK, DERE VE PLAJLARA GİRMEYİ YASAKLADI 
     Torun, Giresun'da Valiliğinin Batlama ve Aksu Dereleri ile şehir merkezinde bulunan 12 plajda yüzmek, balık tutmak ve temizlik ihtiyacı görmeyi yasakladığı bildirdi. Selden sonra bulaşıcı hastalıkların korkuttuğunu anlatan Torun, alınan önlemlerle bulaşıcı hastalık riskinin azaltıldığını söyledi. Torun, sel gibi felaketlerde dizanteri, tifo, sarılık, mantar, parazitel hastalıklarda artış görüldüğünü belirtirken bunun için önceden önlem alınması gerektiğine dikkat çekti. 
     





</TEXT>
</DOC>
