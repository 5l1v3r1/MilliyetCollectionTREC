<DOC>
<DOCNO> 67781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/yazar/myilmaz.html </URL>
<DATE> 2002/02/15/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Mavi ışıklı trafik magandaları 
</HEADLINE>
<TEXT>

     Başka kentlerde de var mı bilmiyorum ama zaten karmaşık olan İstanbul trafiğini iyice çorbaya çeviren yeni bir tür "trafik magandası" türedi. 
     Bunlar tepelerinde yanıp sönen bir mavi lamba ve sirenler çalarak dolaşıyorlar. Bazılarında ses düzeni de kurulmuş, önlerindeki otomobillere "Şahin sağa çek" diye bağırarak bir yandan da olmayan yolu açmaya çalışıyorlar. 
     Oto yoldaki emniyet şeridini işgal etmek, köprü gişelerinde kuyrukların en önüne girmeye çalışarak kazalara neden olmak, girilmeyen yola girmek, ters yönde otomobil kullanmak, sürat tahditlerine uymamak, park edilmeyecek yerlere park edip trafiği aksatmak.. Bütün bu suçları üstelik de polisin gözü önünde işlemekte bir an tereddüt etmiyorlar. 
     
     Polis de çekiniyor 
     Yolda böyle bir otomobile yol vermediğiniz ya da arıza şeridine geçmesini önlemek için önünü kestiğinizde her türlü durumla karşılaşmaya da hazır olmalısınız. Şanslıysanız size sadece pis pis bakmakla yetiniyorlar. Önünüze süratle geçip aniden fren yaparak kaza yapmanıza da neden olabilirler, durdurup dayak da atabilirler. 
     Ehliyet sınavına giren herkes bu tür lamba ve sirenleri kullanmaya sadece polis ve itfaiye araçları ile ambulansların yetkili olduğunu biliyor. 
     Onların da geçiş üstünlüğü sağlayan bu tür araçları kullanmaları sadece görevde oldukları sürece mümkün. 
     Bu rezilliğe son verecek olan trafik polislerinin çoğunluğunun bu duruma içerlediklerini ama ellerinden bir şey gelmediğini biliyoruz. Çünkü ensesi kalın birisini durdurup bir de ceza yazmanın bedeli çok ağır olabilir. Nitekim bunun bir çok örneği var. 
     
     Ya devlet başa.. 
     Görev herkesten önce emniyet teşkilatının üst yöneticilerine düşüyor. Başta İstanbul Emniyet Müdürü ve Trafik Müdürü olmak üzere bütün yöneticilere.. 
     Bu makamların sahipleri başlangıçta bizzat kontrole çıkarak bu tür lamba ve siren kullanan araçları trafikten menetmeli. Sıradan bir trafik polisinin bu tür bir uygulama yaptığı takdirde başına hiçbir şey gelmeyeceğinin güvencesi bu tür hareketler olacaktır. 
     Emniyet yetkilileri bu kanunsuzluğa dur demedikleri takdirde tüm vatandaşları "sivil itaatsizliğe" davet ediyorum. Hepimiz otomobilimizin tepesine bir mavi lamba alıp yollara dökülelim. Bakalım o zaman el mi yaman olacak, bey mi 
     
Borsa bir fırsatı harcıyor      İki önemli spor kulübünün hisse senetleri önümüzdeki haftadan itibaren İstanbul Menkul Kıymetler Borsası’nda işlem görmeye başlayacak. 
     Dün konuştuğum Galatasaray ve Beşiktaş’lı yöneticilere hisse senetlerinin işlem görmeye başlayacağı ilk seans için nasıl bir gösteri hazırladıklarını sordum. Aldığım yanıt beni çok şaşırttı İMKB yetkilileri bu tür bir şov yapılmasına izin vermemişler. 
     Dünyanın bir numaralı borsası olan New York borsası bile böyle ilginç halka açılmaları bir tanıtım fırsatı olarak değerlendiriyor. 
     Türkcell’in Wall Street’teki danslı - lokumlu tanıtımı hala konuşuluyor. Bir erkek dergisinin hisse senetlerinin ilk işlem gününde seans salonunu dolduran tavşan kızların fotoğrafları dünyanın neredeyse tüm gazetelerinde yayımlandı. 
     
     NYSE’ye aslan girmişti 
     Güney Afrikalı Anglogold şirketinin ilk işlem günü salonda aslanlar dolaşıyordu. Oyuncakçı Hasbro’nun ilk işlem gününde çanı çalan NYSE Başkanı’nın yanında ünlü oyuncak "Patates kafa" da vardı. 
     Bunların hiç biri NYSE’nin imajını küçültmedi. Tam tersine New York borsasını herkese hatırlatan ilginç ve eğlenceli haberler olarak gazetelerde, televizyonlarda yer aldı.. 
     İlk işlem günü Galatasaraylı ve Beşiktaşlı futbolcuların seans salonunda yapacakları küçük bir gösteri bu takımların milyonlarca taraftarını borsaya çekmek için iyi bir vesile olurdu. Ve eminim artık dünyanın önde gelen kulüplerinden biri olan Galatasaray’ın Borsa’da yapacağı küçük gösterinin fotoğrafları bir çok yabancı yayın organında kendine yer bulabilir ve İMKB’nin dış tanıtımına da destek olabilirdi. 
     İMKB yetkilileri ayaklarına kadar gelen bu fırsatı kaçırmamalı.. 
     
     







Chomsky, Aleviler, Türban vs... 


Madam Fogg 


İşte Türkiye'nin katma değeri 


Tayyip Erdoğan'da tehlikeli eğilimler 


Yolsuzluk MR'ı 


Cumhuriyetin mimarı Ankara Üniversitesi 1 


Krizden önce hangi çanlar çalmıştı 


İmkansız değil, ama... 


Mavi ışıklı trafik magandaları 


Utanmazdan nasıl spor adamı olur 


Mülkiyeli zeytinci 


Fogg'u bırak AB'ye bak 


Telefonla günlük tutma hizmeti verilir 


Muhalifin ecnebisi iyidir 


Aflatoksin’ ihracatımızı engelleyecek 


</TEXT>
</DOC>
