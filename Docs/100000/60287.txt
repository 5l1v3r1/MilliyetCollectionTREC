<DOC>
<DOCNO> 60287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/guncel/gun01.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne kadar bağış o kadar tedavi 
</HEADLINE>
<TEXT>

Devlet hastanelerine giden emekli, Bağkur'lu hastalar, ancak yeterli miktarda bağış yaparlarsa dertlerine deva bulabiliyor... 
     ŞÜKRAN ÖZÇAKMAK İstanbul 

     Vakfa bağış, katkı payı, döner sermaye, öğretim üyesi farkı derken, diğer kurumlarda olduğu gibi hastanelerde de bozuk sistemin ve ekonomik krizin faturası vatandaşa çıkıyor. Emekli, Bağkur'lu ve çalışan evraklı hastalar, devlet hastanelerinde tomografi, ultrason, MR gibi işleri için tomografi 10, endoskopi 20, ultrason 10, EKG 15, MR için de 15 milyon lira bağış yapmak zorunda. Bağış yapamayanın işlemi yapılmıyor ya da başhekimliğe giderek, cebindeki paraya göre pazarlık yapıyor. Katkı payı adı altında kesilen fiş ile bağışlar da hastane adına kurulan vakfa gidiyor. 
     
     KRİZ YÜZÜNDEN... 
     Üniversite hastanelerinde ise vatandaş daha fazla ödeme yapmak zorunda. Sevkli olarak üniversite hastanesine giden SSK ve diğer evraklı hastaların tetkiklerinden 10 ile 50 milyon lira arasında "döner sermaye" veya "öğretim üyesi farkı" alınıyor. Sağlık raporundan ise 30 milyon lira ücret talep ediliyor. İstanbul Üniversitesi Cerrahpaşa Tıp Fakültesi Dekanlığı'nın, krizin etkisini asgariye indirme gerekçesiyle Ana Bilim Dalı Başkanlıkları'na gönderdiği yazıda özellikle ücretli hastalara öncelik verilmesi vurgulanıyor. 
     İstanbul Üniversitesi Cerrahpaşa Tıp Fakültesi Dekanı Prof. Dr. Ahmet N. Özbal imzası taşıyan yazıda şöyle deniliyor 
     
     HER RAPORA BAĞIŞ 
     "Radyolojide verilen randevularda ücretli hastalara öncelik tanınacak. Acilden hastalar dışarı gönderilmeyecek, verilen her türlü rapordan emekli, memur ve Bağkur'lu da dahil 20 milyon, Sağlık Kurulu Raporu'ndan genelde sürekli ilaç kullanmak durumunda olan hastalara özellikle emeklilere verilen rapor 30 milyon lira alınacak. Mesai içi de olsa öğretim üyesi farkı mutlaka tahsil edilecek 35 - 40 milyon lira . Mesai dışı ücret makul ölçülerde öğretim üyesince belirlenecek. Dışarıdan gelen konsültasyon ücretleri de dahil her konsültasyondan ücret alınacak. Laboratuar tetkikleri ücretsiz yapılmayacak, dışarıya hiçbir şekilde tetkik gönderilmeyecek..." 
     
     Hastaneler kesinlikle zorlamıyormuş... 
Vatandaş vermek istiyor      Haseki Hastanesi Başhekimi M. Ali Önal, hastanelerin ayakta durması için ekonomik tedbirler doğrultusunda bağışları kabul etmek durumunda kaldığını belirterek, "Vatandaş kendi insiyatifiyle bağış yapıyor. Zorlama olmamalı. Hele reçete üzerine peçetenin yanısıra para miktarının yazılması sözkonusu olamaz. Konuyu soruşturacağım" dedi. Tetkik cihazlarının vakıf ve dernekler kanalıyla alındığından bunların amortisman ve işletme giderlerinin devlet tarafından karşılanmasının mümkün olmadığını söyleyen Taksim İlkyardım Hastanesi yetkilileri de şöyle konuştu 
     
     Maaşları vakıf ödüyor 
     "Emeklilerin yerine yenisi gelmedi. Hastanede maaşını vakıftan alan 90 kişi var. Hastane bağış almazsa personel çöker." Vakıf adına tetkik merkezleri kuran Haydarpaşa Numune Hastanesi yetkilileri ise, personel ücretlerinin vakıf ve dernekler tarafından ödendiğini, bağış almaya mecbur kaldıklarını belirtiyor. 
     
Vatandaş dert yanıyor      10 milyon dediler biz 4'te anlaştık 
     Sevim Demirhindi "Haseki'de bel MR'ı için 15 milyon lira ödedim. Ultrason için de 10 milyon istenince başhekime çıktım. Cüzdanımda 5 milyon lira vardı. Bir milyonunu yol parası olarak bana bıraktılar ve 4 milyon ödemem için başhekim sekreteri kağıt imzaladı." 
     Birsen Bostancı "Basit bir kulak filmi için 3 milyon, endoskopi için 20 milyon, ilaç raporu için 6 milyon lira vakfa bağış yapmak zorunda bırakıldım." 
     
     Su, peçete için 20 milyon lütfen 
     Mehmet Kırkel 78 - Bağkur emeklisi "155 milyon maaş alıyorum. Muayene kaydı için gittiğim gişeden 750 bin lira döner sermaye katkı payı ücreti aldılar. Kan tahlilinde de 2 milyon 500 bin lira ücret tahsil ettiler. Tomografi için 10 milyon lira Haseki Hastanesi Vakfı'na ödeme yaptım. Endoskopi için randevu almaya gittim, 'Su, peçete ve 20 milyon lira getirilmesi' diyerek reçete yazdılar." 
     
     Cebimdeki son 5 milyonu aldılar 
     Altan Karaca 55 - Bağkur'lu "2 milyon kan tahliline, 750 bin lira da muayene kaydına verdim. Ultrason için de benden 10 milyon lira istediler. Başhekimin yanına gittim, cebimdeki parayı ortaya döktüm 5 milyon lira çıktı. Onu da onlara verdim, eve nasıl döneceğimi bilmiyorum." 
     Nimet Başer Emekli eşi "Taksim İlkyardım Hastanesi'nde beyin tomografisi ve efor testi için 10'ar milyon lira vakfa bağış yapmak zorunda kaldım." 
     



 GÜNCEL 













</TEXT>
</DOC>
