<DOC>
<DOCNO> 85981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/ekonomi/eko02.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğalar bakana savaş açtı 
</HEADLINE>
<TEXT>

Red Bull Kırmızı Boğa enerji içecekleri, Tarım Bakanı Gökalp’e yakınlarına distribütörlük vermediğimiz için satışlarımız durduruldu’ iddasıyla bayrak açtı 
     EKONOMİ SERVİSİ 

     Türkiye’de satışına izin verilmeyen Red Bull ile Tarım Bakanlığı arasındaki tartışma, şirketin Bakan Hüsnü Yusuf Gökalp’e yönelik iddialarıyla yeni bir boyuta ulaştı. 
     Bakanlık, mart ayında çıkarttığı bir tebliğ ile enerji içeceklerindeki azami kafein miktarını 300 miligram mg olarak belirledi ve Red Bull’a 320 mg kafein olduğu gerekçesiyle kontrol belgesi vermedi. Bu nedenle Red Bull’un satışına izin verilmiyor. Red Bull ise bu sınırın Dünya Gıda Kodeksi’ne göre 150 - 350 mg arasında olduğuna dikkat çekiyor. Şirket son olarak Bakanlığa yakın kişilerin distribütörlük istediğinin geri çevirilmesi nedeniyle kontrol belgesi sorununun’ kasıtlı olarak çözülmediğini savundu. 
     Red Bull’un Türkiye’deki distribütörü SoE Gıda şirketi Genel Müdürü Aykut Ferah, bugün 2 bin kişinin katılacağı bir davetle ellerindeki belgeleri kamuoyuna açıklayacak. Bakan Gökalp’in akraba ilişkileri nedeniyle kendilerine yasak getirdiğini iddia eden Ferah, distribütörlük isteğini geri çevirdikleri Medyapol şirketinin eski ortağının Mehmet Serkan Gökalp olduğuna dikkat çekti. Bu şirketin 12 Mart 2001 ve 19 Şubat 2002 tarihinde internet üzerinden distribütörlük başvurusunda bulunduğunu belirten Ferah, "Medyapol’ün Ankara’daki adresine gittiğimizde On Ajans diye bir şirketle karşılaştık. Bunlar Tarım Bakanlığı birimlerine broşür basmışlar" dedi. 
     
     Mail’le başvuru yapıldı 
     Ferah şöyle konuştu "1997’de Medyapol’ü kuran Mehmet Serkan Gökalp, 2000’de şirketi Cevdet Çağan ve Hakkı Erzurum’a devrediyor. Şirket adı On Ajans oluyor. Hükümet 1999’da kuruldu. Mehmet Gökalp, Tarım Bakanı Gökalp ile amca çocukları. Medyapol distribütörlük başvurusunda, Türkiye’deki sorunları ancak kendilerinin çözebileceği ifade ediliyor." Ferah, hotmail Türk mahkemelerinde delil kabul edilmediği için uluslararası dava açacaklarını söyledi. 
     Mehmet Serkan Gökalp’in hisselerini devralan Hakkı Erzurum ise "Biz Medyapol’ü devraldıktan sonra kapattık ve On Ajans’ı kurduk. Tarım Bakanlığı ile de iş yapmıyoruz. Bakanlığa broşür hazırlamak gibi işler yapmıyoruz. Bizim olayla ilgilimiz yok" dedi. 
     
     BELGE 1 
     Mehmet Serkan Gökalp, 1997 yılında kurulan ve yüzde 25 payla ortak olduğu Medyapol şirketindeki hisselerini 3 Mart 2000 tarihinde Hakkı Erzurum’a devretti. Şirketin ismi 4 Nisan 2000’de On Reklam Ajansı, Prodüksiyon, Araştırma, Organizasyon, Yayıncılık Ticaret Limited Şirketi olarak değiştirildi. 
     
     BELGE 2 
     Medyapol hotmail adresinden Red Bull’a 12 mart 2001’de gönderilen elektronik postada, "Türkiye’de yabancı bir şirket olarak hükümet ve politika üzerinde yoğun etkiye sahip olmanız gerekir, ki biz buna sahibiz. ve Tarım Bakanlığı Ankara Müdürü ile çok yakınız. Ürününüzün dağıtımını çok daha iyi yapabiliriz" denildi. 
     
     BELGE 3 
     Medyapol’ün Red Bull’a 19 Şubat 2002’de gönderdiği ikinci elektronik postada "Distribütörünüzün Kontrol Sertifikası dediğimiz belgeyle ilgili büyük bir sorunu var. Biz olmadan sorunu çözemeyeceğinizi 
     bilmeniz gerekiyor. Ürününüzün Türkiye’de dağıtım haklarını almak istiyoruz. Böylece sorununuz çözülecek" denildi. 
     
Akraba iddiası doğru değil’      Tarım Bakanı Hüsnü Yusuf Gökalp, Red Bull’un Bakanlıkla yaşadığı sorunlara neden olarak gösterdiği distribütörlük talebi geri çevirilen Medyapol şirketinin kurucularından Mehmet Serkan Gökalp’i tanımadığını söyledi. 
     Bu kişiyle uzaktan yakından bir akrabalık ilişkisi bulunmadığını belirten Gökalp, "Böyle bir isimde kimseyi de tanımıyorum" dedi. Medyapol isimli bir şirket ve ortaklarından haberi bile olmadığını belirten Bakan Gökalp, Red Bull’un ithalatının engellenmesinde özel bir amaç ve ticari bir niyetin kesinlikle söz konusu olmadığını söyledi. 
     
     Gıda kodeksi önemli 
     "Red Bull isimli enerji içeceğinin ithalatını gerçekleştiren firmanın mevzuata uymayan davranışları ile ilgili konular yargıya intikal ettirilmiş ve hukuki süreç devam etmektedir" diyen Gökalp, hiçbir marka veya firma bazında işlem yapmalarının söz konusu olmadığını vurguladı. Gökalp, "Tüm enerji içeceklerinin üretimi veya ithalatı işlemlerinde Türk Gıda Kodeski Tebliğleri ve yürürlükteki mevzuatlar esas alınmaktadır" dedi. Gazetecilerin konuyla ilgili sorularını da yanıtlayan Gökalp, "İçerisinde kafein bulunan Red Bull Avrupa’da bir çok ölümlere sebep olmuştur. Bunun karşısında olacağım ve içirmeyeceğim" diye konuştu. 
     



 EKONOMİ 


















</TEXT>
</DOC>
