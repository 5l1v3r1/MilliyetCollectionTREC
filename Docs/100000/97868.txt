<DOC>
<DOCNO> 97868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/spor/yturk.html </URL>
<DATE> 2002/07/25/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
Yıldızlar parlıyor 
</HEADLINE>
<TEXT>

     Fenerbahçe’de yavaş yavaş taşlar yerine otururken, yıldız oyuncular da sırayla ortaya çıkıyor. Ortega ile Rapajc, gün geçtikçe açılıyor. Mallorca maçında ikinci yarıda oyuna giren Arjantinli yıldız, nefis bir gol atarken, yaptığı güzel hareketlerle de oyuna renk kattı. 
     Sarı - Lacivertliler’in diğer kazancı da Rapajc. Hırvat yıldız, çok güçlenmiş. Rakip defansın arkasına yaptığı koşular ve adam eksilten driplingleri ile karşılaşmaya ağırlığını koydu. Bu ikiliye Revivo’nun da iyi bir uyum sağlaması Fenerbahçe’nin hücum gücünü önemli ölçüde artıracak. Yılların tecrübesi Ogün de ilerlemiş yaşına rağmen orta alanda her yere basarken, ön liberoya ihtiyaç olmadığını ispatladı. 
     Fenerbahçe, ayağa pas yapıp, süratli oynayınca rakibe rahatlıkla üstünlük sağlıyor. İlk yarıda bunu çok az gördük. Ancak ikinci kırk beş dakikada orta sahada iyi kapanan, savunmasından bilinçli toplarla çıkan Sarı - Lacivertliler, gerçek hüviyetini yakaladı. Hazırlık maçlarının hepsinde 90 dakika oynayan Ümit Özat, Mallorca karşısında da etkili bir futbol sergiledi. Cem Karaca’nın oynadığı zamanlarda sol kanadında problem yaşayan Fenerbahçe’de Abdullah, böyle bir zaaf göstermedi. Tecrübeli oyuncu, sol kanatta rahatlıkla oynayabileceğini ispat etti. 
     Fenerbahçe, ikinci yarıdaki kadrosu ve ortaya koyduğu etkili futbolla taraftarlarına umut dolu mesajlar gönderdi. Özellikle teknik kapasitesi yüksek, yıldız patentli oyuncuların devreye girmeye başlaması, Sarı - Lacivertliler’i oyun anlayışı ve göze seyir zevki açısından iyi bir çizgiye taşıdı. 
     



 SPOR 






















</TEXT>
</DOC>
