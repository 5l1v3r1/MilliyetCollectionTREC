<DOC>
<DOCNO> 82944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/siyaset/siy02.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
EN UZUN ZİYARET 
</HEADLINE>
<TEXT>

Sezer, Ecevit’i evinde ziyaret etti. 20 dakikayı geçmeyen haftalık olağan görüşme, 33 dakika sürerek rekor kırdı 
     ELÇİN ERGÜN Ankara 

     Cumhurbaşkanı Ahmet Necdet Sezer, Başbakan Bülent Ecevit’i evinde ziyaret ederek bir süre daha dinlenmesini önerdi. Her hafta 20 dakikayı geçmeyen haftalık olağan Sezer - Ecevit görüşmesinde de rekor kırıldı. Sezer ve Ecevit, 33 dakika süren bir görüşme yaptı. 
     Üç gündür Oran’daki evinde dinlenen Ecevit’in ilk konuğu Sezer oldu. Ecevit hastanedeyken telefon eden ve çiçek gönderen Sezer, öğle saatlerinde Ecevit çiftinin evine geldi. Sezer’e eşi Semra Sezer’in eşlik etmemesi dikkati çekti. Görüşme sonrasında açıklama yapan Sezer, Ecevit’e geçmiş olsun dileklerini ilettiğini söyledi. Ecevit’i çok iyi gördüğünü belirten Sezer, "Kendisine birkaç gün daha evde çalışmasını önerdim. O da Herhalde öyle yapacağım’ dedi" diye konuştu. Sezer, Ecevit’in zaman zaman uzanarak, zaman zaman da oturarak dinlendiğini kaydetti. Sezer, ziyaretinin ikinci nedenini de, "her hafta perşembe günleri yapılan olağan görüşme" diye açıkladı. Sezer, "Bu görüşmeyi bugüne alarak Sayın Başbakan’ı yormamak için kendi ziyaretimle birlikte görüşmeyi yapmış olduk" dedi. 
     Görüşmede hükümete ilişkin üretilen senaryoları dikkate almadıklarını belirten Sezer, Filistin Devlet Başkanı Yaser Arafat’la sabah saatlerinde yapılan telefon görüşmesinin ele alındığını kaydetti. Sezer, "Arafat, Ecevit’ten yardım istemiş" dedi. 
     



 SİYASET 












</TEXT>
</DOC>
