<DOC>
<DOCNO> 50708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun19.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "95 ABD askeri öldürdük.." 
</HEADLINE>
<TEXT>

     Afganistan'daki Taliban yönetimi, 7 Ekim'de başlayan Amerikan hava harekatında şimdiye dek 95 Amerikan askerinin öldürüldüğünü bildirdi. 
     Taliban'ın İslamabad Büyükelçisi Abdüsselam Zaif, ''Amerikan saflarındaki kayıp sayısı yaklaşık 95'' dedi. ABD'nin kayıplarını örtbas ettiğini öne süren Zaif, ''Amerikalılar örneğin kendi helikopterlerinden birinin enkazını imha ettiler. Amaçları, mürettebattan yaşayanlar varsa onların bulunmamasını sağlamaktı'' ifadesini kullandı. 
     Zaif, Taliban kuvvetlerinin elinde Amerikalılar bulunduğunu da söyledi, ancak bu Amerikalıların statülerini ve tam sayılarını ise bilmediğini kaydetti. 
     Büyükelçi, Afganistan'ın kuzeyindeki Balh bölgesinde Cumartesi'den bu yana şiddetli çatışmalar olduğunu ve Taliban'ın, Kuzey İttifakı'nın taarruzlarını püskürttüğünü söyledi. 
     Afganistan'ın orta kesimlerindeki Gazne yöresinde Cumartesi günü bir Amerikan helikopteri düşmüştü. Taliban, helikopteri vurduğunu bildirmiş, ABD ise helikopterin kötü hava yüzünden düştüğünü ve mürettebatın kurtulduğunu açıklamıştı. 
     






</TEXT>
</DOC>
