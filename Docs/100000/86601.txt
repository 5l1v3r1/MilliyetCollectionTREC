<DOC>
<DOCNO> 86601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo17.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe bu yıl 100 milyon dolar gelir bekliyor... 
</HEADLINE>
<TEXT>

     Fenerbahçe Kulübü Yönetim Kurulu Üyesi Hakan Bilal Kutlualp, sarı-lacivertli kulübün halka arz ve diğer gelirlerden toplam 100 milyon dolar beklediğini söyledi. 
     Fenerbahçe Şükrü Saraçoğlu Stadı'ndaki Fenerium Mağazası'nda gazetecilerin sorularını yanıtlayan Kutlualp, yıldız oyuncuların transferleriyle forma satışlarında patlama yaşandığını belirterek, ''Halka arz, stat, forma satışları, reklam ve diğer gelirlerden toplam 100 milyon dolar bekliyoruz. Bizim için stat çok önemli. Bu stattan en az 25 milyon dolar gelir elde etmeyi hedefliyoruz'' diye konuştu. Kutlualp, şirketleşme için 1 Haziran Cumartesi günü genel kurulda yetki aldıktan sonra uygun zamanda borsaya çıkacaklarını, Fenerbahçe'nin acilen paraya ihtiyacı olmadığını söyledi. Kombine bilet satışlarına 1 Haziran'dan sonra başlayacaklarını bildiren Kutlualp, ''Taraftarımız elini çabuk tutsun. Kombine biletlere büyük ilgi var'' dedi. 
     Taraftarların kombine bilet alarak kulübe maddi destek sağlayacaklarını belirten Kutlualp, şöyle devam etti 
     ''Stadın üstünü kapatıyoruz. Bu sene hiç açık yer kalmayacak. Artık statta taraftarlarımız yağmurdan, çamurdan etkilenmeden rahat rahat maç izleyecek. Ancak bu stadın kapasitesi de taraftarımıza yetmeyecek gibi geliyor.'' 
     
     ''ORTEGA'NIN TRANSEFERİ REFERANS OLACAK'' 

     Arjantinli futbolcu Matias Jesus Almeyda'nın transferi için yönetici Ali Yıldırım'ın temaslarını sürdürdüğünü kaydeden Kutlualp, ''Taraftarımız endişelenmesin. Bu transferi de biter bitmez açıklayacağız. Aramızda hiçbir pürüz yok. Dünya çapında bir futbolcu alıyoruz. Bu oyuncuların transferi öyle hemen olmaz. En kısa zamanda Almeyda'nın da transferini bitireceğiz'' diye konuştu. 
     Hakan Bilal Kutlualp, Ariel Ortega'nın Türkiye'ye gelmesinin birçok yıldız futbolcu için referans olacağını dile getirerek, ''Dünyada birçok yıldız futbolcu Türkiye'ye gelmekten çekiniyordu. 
     Ortega'nın Türkiye gelmesinden sonra artık diğer yıldızlarda çekinmeden ülkemize gelecektir. Diğer takımlarda transfer yaparken, Ortega'yı referans gösterip, Bak Ortega'da Türkiye'de oynuyor diyecek ve daha kolay transfer yapacaklardır'' dedi. 
     
     ''LORANT UNUTULMAZ GÜNLER YAŞAYACAKTIR'' 

     Kutlualp, bir gazetecinin, '' Yıldız oyuncular transfer ediliyor ama Lorant yetersiz kalır diye eleştiriler var. Ne diyorsunuz'' sorusu üzerine, ''Fenerbahçe yönetimi teknik direktörüne güveniyor. Lorant'ın arkasındayız'' diye konuştu. 
     Werner Lorant'ın Fenerbahçe'ye geldikten sonra futbolcuların ligin ikinci yarısında ne kadar mücadeleci bir takıma dönüştüğünü herkesin gördüğünü ifade eden Kutlualp, ''Lorant, ikinci yarıda başarılı oldu. 
     Her teknik direktörün kariyer yaptığı takımlar vardır. Lorant da Fenerbahçe'de önümüzdeki sezon unutulmaz günler yaşayacak. Bu da onun için kariyer ve referans olacaktır'' diyerek sözlerini tamamladı. 
     Fenerbahçe Kulübü Yönetim Kurulu yedek üyesi Işık Eyigüngör ise yıldız oyuncuların transferleriyle kombine biletlere beklenenin üzerinde ilgi olduğunu anlatarak, şöyle konuştu 
     ''Önümüzdeki hafta kombine bilet fiyatlarını belirleyip, satışa sunacağız. Kapışılacağından eminiz. Biz taraftarımız için bütün imkanlarımızı seferber ederek yıldız oyuncular aldık. Seneye bambaşka bir Fenerbahçe izlemek isteyen taraftarlarımızın da biletlerini şimdiden alması lazım. Önce VIP ve Maraton üst tribün biletlerini satışa sunacağız. Daha sonra diğer tribün biletlerini satacağız.'' Bu arada, asbaşkan Mahmut Uslu ve diğer yöneticiler, Fenerbahçe Şükrü Saraçoğlu Stadı'nda şirketleşme ile ilgili kongre üyelerini bilgilendirmeye devam ediyor. 
     





</TEXT>
</DOC>
