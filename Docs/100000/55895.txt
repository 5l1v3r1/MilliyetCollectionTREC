<DOC>
<DOCNO> 55895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sontur07.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir soğuk ve yağışlı hava geliyor 
</HEADLINE>
<TEXT>

     Türkiye bu geceden itibaren Orta Akdeniz ve Balkanlar'dan gelecek yeni bir yağışlı ve soğuk havanın etkisine girecek. Hafta sonuna kadar tüm yurtta görülecek yağışlar , özellikle Akdeniz bölgesinde ''etkili ve sürekli'' olacak. 
     Devlet Meteoroloji İşleri Genel Müdürlüğü'nden yapılan ''Meteorolojik İhbara'' göre, Türkiye, bu geceden itibaren Orta Akdeniz ve Balkanlar'dan gelen yeni bir yağışlı ve soğuk havanın etkisine girecek. Yarın ve hafta sonunda tüm yurtta görülecek yağışlar, özellikle Akdeniz bölgesinde etkili ve sürekli sağanak şeklinde olacak. Trakya ve Marmara'nın yüksek kesimleri, İç Ege, Batı Karadeniz'in iç kesimleri, İç Anadolu'nun kuzeybatısı ile Doğu Anadolu'nun doğusunda karla karışık yağmur ve kar beklenirken, diğer yerler yağmurlu geçecek. 
     Yağışlı hava 10 Aralık Pazartesi günü yurdun kuzey, iç ve doğusunda etkisini sürdürecek. 
     Hava sıcaklıkları ise yurdun kuzeybatı kesimlerinde hafta sonunda 3-5 derece azalacak. 
     
     Fırtına bekleniyor 
     Bu geceden itibaren yurdun kuzeybatı kesimlerinde kuvvetlenecek rüzgar, yarından itibaren Marmara, Ege ve Batı Karadeniz'de poyraz , zamanla Akdeniz'de gündoğusu ve keşişleme, açıklarda kıble ve keşişlemeden fırtına şeklinde esecek. 
     Kuvvetli rüzgar ve fırtına, özellikle Ege, Marmara ve Batı Karadeniz'de Pazartesi günü akşam saatlerine kadar devam edecek. 
     Meteoroloji yetkilileri, Akdeniz'deki etkili ve sürekli sağanak yağış ile yurdun kuzeybatı kesimlerde beklenen fırtına nedeniyle, ilgililerin ve vatandaşların tedbirli olmaları uyarısında bulundular. 
     






</TEXT>
</DOC>
