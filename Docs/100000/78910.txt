<DOC>
<DOCNO> 78910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko30.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş müjde verir gibi konuştu... "Mayıs ayında büyüme başlıyor" 
</HEADLINE>
<TEXT>

     Çeşitli temaslarda bulunmak amacı ile dün Almanya'nın başkenti Berlin'e gelen ekonomiden sorumlu Devlet Bakanı Kemal Derviş, Maliye Bakanı Hans Eichel'den sonra Dışişleri Bakanı Joschka Fischer'i de makamında ziyaret etti. 
     Bakan Derviş, görüşmeden sonra Fischer ile birlikte Almanca olarak yaptığı açıklamasında, ''2001 yılı Türkiye için çok zor bir yıl oldu. 
     Ancak ülkede yapılan önemli reformlar ve sıkı bütçe politikası ile mali durum şimdi daha iyi hale geldi. Tabii bu arada IMF'den ve başta Almanya olmak üzere dostlarımızdan büyük destek gördük. 2002 yılında da ekonomik büyümenin hızlanmasını bekliyoruz. Mayıs ayında bunun ilk işaretlerini göreceğimize inanıyorum'' dedi. 
     Avrupa-Türkiye ilişkilerinin de Türk hükümeti için çok önemli olduğunu vurgulayan Bakan Derviş, ''Sayın Fischer ile bu konuyu da görüştük. Ekonomik kalkınma ve demokratik gelişmeler ile Avrupa ile gittikçe daha fazla yakınlaşmak istiyoruz. Biz, Türkiye'nin geleceğini Avrupa ile birlikte şekillendireceğine inanıyoruz. Gelecek 2, 3 yıl içinde Avrupa yolunda önemli gelişmeler bekliyorum'' diye konuştu. 
     Fischer ise, Derviş'i daha önce tanımadığını, hakkında çok şey okuduğunu ve uzun bir zamandan bu yana kendisini tanımak istediğini belirterek, ''Ekonomik ve bölgesel konularla Avrupa sorunlarına değindik. Çok iyi va açık bir görüşmemiz oldu'' demekle yetindi. 
     Bakan Derviş, bugün Hamburg kentine geçerek, Yakın ve Ortadoğu Derneği'nin vereceği bir resepsiyona katılacak ve burada bir konuşma yapacak. 
     





</TEXT>
</DOC>
