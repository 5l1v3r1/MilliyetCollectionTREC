<DOC>
<DOCNO> 98167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko09.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat 3.5, ithalat 2.4 arttı... 
</HEADLINE>
<TEXT>

     Devlet İstatistik Enstitüsü DİE , bu yılın Ocak-Mayıs döneminde 13 milyar 244.5 milyon dolarlık ihracat, 17 milyar 795.4 milyon dolarlık da ithalat yapıldığını açıkladı. 
     DİE verilerine göre, söz konusu dönem 2001 yılının Ocak-Mayıs dönemi ile karşılaştırıldığında ihracat yüzde 3.5, ithalat yüzde 2.4 oranında arttı. 
     Geçen yılın beş ayında, 12 milyar 799 milyon dolar tutarında ihracat ve 17 milyar 371.8 milyon dolar tutarında ithalat yapılmıştı. 
     Verilere göre geçen yılın Ocak-Mayıs döneminde 4 milyar 572.8 milyon dolar olan dış ticaret açığı ise yüzde 0.5 azalarak, bu yılın aynı döneminde 4 milyar 550.9 milyon dolara geriledi. 
     Bu yıl beş ayda, ihracatın ithalatı karşılama oranı da yüzde 74.4'e yükseldi. Geçen yıl aynı dönemde, ihracatın ithalatı karşılama oranı yüzde 73.7 düzeyinde gerçekleşmişti. 
     
     MAYIS'TA DIŞ TİCARET AÇIĞI YÜZDE 88.6 ARTTI 

     Öte yandan bu yılın Mayıs ayında, 2 milyar 876.9 milyon dolarlık ihracat, 4 milyar 148 milyon dolarlık da ithalat yapıldı. 
     Geçen yıl Mayıs ayında, ihracat 2 milyar 884.6 milyon dolar, ithalat da 3 milyar 558.8 milyon dolar olmuştu. 
     Buna göre Mayıs ayında, geçen yılın aynı ayına kıyasla ihracat yüzde 0.3 gerilerken, ithalat yüzde 16.6 oranında arttı. 
     Geçen yıl Mayıs ayında 674.1 milyon dolar olan dış ticaret açığı da yüzde 88.6 artarak, bu yılın Mayıs ayında 1 milyar 271 milyon dolara yükseldi. 
     İhracatın ithalatı karşılama oranı da, bu yılın Mayıs ayında yüzde 69.4'e geriledi. Geçen yıl aynı ayda bu oran yüzde 81.1 idi. 
     Son iki yılda, Ocak-Mayıs dönemleri itibariyle dış ticaret rakamları şöyle 
     

2001 OCAK-MAYIS 2002 OCAK-MAYIS DEĞİŞİM İHRACAT Milyon Dolar 12,799.0 13,244.5 3.5 İTHALAT Milyon Dolar 17,371.8 17,795.4 2.4 DIŞ TİCARET AÇIĞI -4,572.8 -4,550.9 - 0.5 İhracatın ithalatı karşılama oranı 73.7 74.4      
     EN YÜKSEK PAY İMALAT SANAYİ ÜRÜNLERİNİN 

     Türkiye'nin bu yılın Ocak-Mayıs döneminde 13 milyar 244.5 milyon dolarlık ihracatındaki en yüksek paya, yüzde 93.3 ile imalat sanayi ürünleri sahip oldu, bunu yüzde 5.4 ile tarım ve ormancılık ve yüzde 1 ile de madencilik ve taşocakçılığı ürünleri izledi. 
     Devlet İstatistik Enstitüsü DİE verilerine göre, Ocak-Mayıs döneminde 12 milyar 361 milyon dolar düzeyinde gerçekleşen imalat sanayi ihracatında, geçen yılın aynı dönemine oranla yüzde 4.4 artış kaydedildi. Geçen yılın 5 aylık döneminde imalat sanayi ihracatı 11 milyar 835 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 12 oranında gerilerken, balıkçılık ürünleri ihracatı yüzde 46.6, madencilik ve taşocakçılığı ürünleri ihracatı da yüzde 4.6 oranında arttı. 
     Bu yılın 5 ayında yüzde 46.6 artış göstererek, 14.5 milyon dolar olan balıkçılık ürünleri ihracatı, 2001 yılı söz konusu dönemde 9.9 milyon dolar idi. 
     
     İTHALATTA AZALMA 

     DİE verilerine göre, ithalatın mal gruplarına dağılımı incelendiğinde ise en fazla azalma yüzde 6.5 ile sermaye malları ithalatında olduğu görüldü. 
     Sermaye malları ithalatı, geçen yıl Ocak-Mayıs döneminde 2 milyar 952.6 milyon dolar iken, bu yıl aynı dönemde 2 milyar 760.1 milyon dolara geriledi. 
     Geçen yıl 5 ayda 1 milyar 793 milyon dolar olan tüketim malları ithalatı ise yüzde 5.7 azalışla, bu yılın aynı dönemde 1 milyar 690.3 milyon dolara indi. Bu yıl söz konusu dönemde, ara malları ithalatı ise yüzde 6.5 artış ile 12 milyar 455.1 milyon dolardan, 13 milyar 264 milyon dolara çıktı. 
     Türkiye'nin 5 aylık toplam ithalatı 17 milyar 795.4 milyon dolar düzeyinde gerçekleşirken, bunun içinde sermaye mallarının payı yüzde 15.5, ara mallarının payı yüzde 74.5, tüketim mallarının payı da yüzde 9.5 oldu. 
     
     DIŞ TİCARETİN ÜLKELERE DAĞILIMI 

     Öte yandan bu yıl Ocak-Mayıs döneminde ihracatın yüzde 64.7'si, ithalatın da yüzde 64.1'i, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, bu yıl 5 ayda OECD ülkelerine 8 milyar 570 milyon dolarlık ihracat yapıldı. Geçen yıl aynı dönemde OECD ülkelerine yapılan ihracat, 8 milyar 670.8 milyon dolar düzeyinde bulunuyordu. 
     Buna göre, OECD ülkelerine yapılan ihracat söz konusu dönemde yüzde 1.2 azaldı. Bu dönemde AB ülkelerine yapılan ihracat yüzde 0.2, EFTA ülkelerine de yüzde 14.4 oranında arttı. 
     Seçilmiş ülke gruplarına göre ise ihracat, Bağımsız Devletler Topluluğu ülkelerine yüzde 51.2, Karadeniz Ekonomik İşbirliği üyesi ülkelere yüzde 33.4, Türk Cumhuriyetlerine yüzde 21.8 artarken, Ekonomik İşbirliği Teşkilatı ECO ülkelerine yüzde 1.5, İslam Konferansı Teşkilatı ülkelerine de yüzde 6.2 azaldı. 
     
     İTHALATTA DURUM 

     İthalat incelendiğinde ise bu yıl Ocak-Mayıs döneminde OECD ülkelerinden, 11 milyar 411.1 milyon dolarlık ithalat yapıldı. 
     Geçen yıl aynı dönemde OECD ülkelerinden yapılan ithalat 10 milyar 627.3 milyon dolar düzeyinde bulunuyordu. Buna göre OECD ülkelerinden yapılan ithalat söz konusu dönemde yüzde 7.4 arttı. 
     Söz konusu dönemde, AB ülkelerinden yapılan ithalat yüzde 1.9, EFTA ülkelerinden ithalat yüzde 69.2 artış gösterdi. 
     Seçilmiş ülke gruplarına göre ise ithalat, Bağımsız Devletler Topluluğu ülkelerinden yüzde 2.7, Karadeniz Ekonomik İşbirliği üyesi ülkelerden yüzde 2, İslam Konferansı Teşkilatı ülkelerinden yüzde 16, Ekonomik İşbirliği Teşkilatı ülkelerinden yapılan ithalat da yüzde 11.2 oranında gerilerken, Türk Cumhuriyetlerinden yapılan ithalat yüzde 28 artış gösterdi. 
     





</TEXT>
</DOC>
