<DOC>
<DOCNO> 90747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko13.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndaki rakibimiz Senegal ile ticaretimiz 
</HEADLINE>
<TEXT>

     Türkiye'nin Dünya Kupası Çeyrek Finali'ndeki rakibi Senegal'in, Afrika kıtasındaki en iyi ticari partnerlerden biri olduğu bildirildi. 
     ''Kara Kıta''nın futboldaki yükselen yıldızı Senegal'in Türkiye'de büyükelçilik ya da başkonsolusluğu bulunmuyor. İki ülke ilişkilerini, İstanbul'da 4 yıldır fahri başkonsolos olarak görev yapan Nihat Böytüzün yürütüyor. 
     Böytüzün, A.A muhabirine yaptığı açıklamada, Türkler'in Senegal'i çok iyi tanımadığı gibi, bu ülke insanlarının da Türkiye hakkında çok az bilgilerinin bulunduğunu belirtti. 
     Daha önce Türkiye'yi, harita üzerinde yerini göstererek Senegalliler'e anlattığını kaydeden Böytüzün, Dünya Kupası'nda oynanacak maçın, 2 ülkenin birbirlerini tanıması açısından büyük yararı olacağını savundu. 
     Böytüzün'ün verdiği bilgilere göre, Senegal'de dış ticareti tamamen kadınlar yapıyor. ''İşadamı'' unvanının olmadığı Senegal'den her yıl Türkiye'ye gelen yüzlerce Senegalli işkadını, bavul ticareti yoluyla yaklaşık 800 milyon dolarlık Türk ürününü, ülkelerine taşıyorlar. Türkiye, ticari ilişkilerde genellikle satıcı ülke konumunda bulunuyor. Balık ülkesi olarak da tanınan Senegal'den, sadece av mevsimi dışında, balık ithal ediliyor. 
     Bavul ticareti yoluyla fark edilen Senegal pazarı, son 2 yıldır ihracatçı firmaların da dikkatini çekti. Dünya Kupası maçlarından önce Türk kamuoyunca pek tanınmayan, Senegal'e, tekstilden hazır giyim ve konfeksiyona, otomotivden gıdaya kadar birçok sektörde faaliyet gösteren 161 Türk firması ihracat yapmaya başladı. 
     Türk vatandaşlarına vize uygulayan Senegal'e gitmek üzere son 2 yılda 500 kişi başvuruda bulundu. Bunların tamamına yakınının, ihracatçı firmaların temsilcileri olduğu öğrenildi. 
     Dış Ticaret Müsteşarlığı ve Uludağ İhracatçı Birlikleri verilerine göre, Türkiye ile Senegal arasındaki dış ticaret potansiyeli, özellikle bu yıl çok büyük artış gösterdi. 
     Afrika'nın Kamerun'dan sonra ''Kara Kıta''dan çeyrek finale çıkma başarısı gösteren ikinci takım olma özelliğini taşıyan Senegal'e, geçen yılın 4 ayında ''sıfır'' olan hazır giyim ve konfeksiyon ihracatı, bu yılın aynı döneminde 15 bin 347 dolar olarak gerçekleşti. 
     Senegal'e yapılan ihracattaki en büyük artış, tekstil sektöründe yaşandı. Türk firmaların bu ülkeye yaptıkları tekstil ihracatı, geçen yılın ilk 4 ayında sadece bin 455 dolar iken, bu yıl aynı dönemde yüzde 30 bin 773 artarak, 449 bin 204 dolara ulaştı. 
     Otomotiv sektörünün Senegal'e gerçekleştirdiği ihracatta ise düşüş gözlendi. Geçen yıl Ocak-Nisan döneminde 303 bin 503 dolarlık dış satım yapan Türk otomotiv firmalarının performansı, bu yılın aynı döneminde ancak 189 bin 114 dolarda kaldı. 
     
     DEVLER DE İHRACAT YAPIYOR 
     Bu arada, Senegal'e ihracat yapan 161 firma arasında, sektörlerinin önde gelen ''devler''i de bulunuyor. Coğrafyası Afrika'da olmasına karşın kalbi Fransa'da atan Senegal'i keşfeden büyük firmalar arasında, Anadolu İsuzu Otomotiv A.Ş., Beldeyama Motorlu Vasıtalar A.Ş., Çilek Mobilya Ltd.Şti. Ekom Eczacıbaşı A.Ş., Eti Holding A.Ş., Eti Pazarlama A.Ş., Ford Otomotiv A.Ş., Goodyear Lastikleri T.A.Ş., Kombassan Holding A.Ş., Mais Motorlu Araçlar A.Ş., Otoyol A.Ş., Türk Pirelli Kablo ve Sistemleri A.Ş. ve Vestel Dış Ticaret A.Ş. de yer alıyor. 
     
     HER YÖNÜYLE SENEGAL 
     Türkiye'nin, Dünya Kupası Yarı Finali'ne çıkmak amacıyla zorlu bir 90 dakikaya çıkacağı Senegal, Batı Afrika'da bulunuyor. Yüzölçümü 196 
     bin 190 kilometrekare olan Senegal'in nüfusu da, 2000 yılı sayımında 9 milyon 987 bin 494 olarak belirlendi. Resmi dili Fransızca olan Senegal'de, 4 ayrı yerli dil de kullanılıyor. Atlas Okyanusu kıyısında yer alan ve kuzeyinde Moritanya, doğusunda Mali, güneydoğusunda Gine, güneyinde Portekiz Ginesi bulunan Senegal'in başkenti ise ralli yarışlarıyla tanınan Dakar. Bir dönem Fransa sömürgesinde yaşayan ve önemli şehirleri Kaolacs, Thies, Rufisk ve St. Louis olan Senegal, haziran-ekim ayları arasında yağışlı olması nedeniyle ''Afrika'nın gözyaşlarının aktığı ülke'' olarak tanımlanıyor. Türk kamuoyunun, bu gözyaşlarının gerçeğini milli takım karşısında dökmesini beklediği Senegal, bir tarım ülkesi olarak da biliniyor. 
     





</TEXT>
</DOC>
