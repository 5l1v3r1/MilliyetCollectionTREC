<DOC>
<DOCNO> 58865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yasam/ayas.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Newcastle’ı bir büyücü kurtardı 
</HEADLINE>
<TEXT>

Londra deplasmanlarında 29 maçtır galibiyet göremeyen Newcastle, uğursuzluğu olağanüstü beyin gücüne sahip Uri Geller sayesinde kırdı. Arsenal 1 Newcastle 3 
     DIŞ HABERLER SERVİSİ 

     İngiltere Premier Ligi’nin güçlü takımlarından Newcastle United, başkent Londra’da üst üste tam 29 maçtır kazanamayınca, doğaüstü güçlere başvurmak zorunda kalındı. 
     Takım üzerindeki uğursuzluğu’ kırmaya kararlı olan sponsorlardan Newcastle Evening Chronicle gazetesi, bir dönem metal eşyaları düşünce gücüyle eğerek dünya çapında ün kazanan Uri Geller’den yardım istedi. 
     Bunun üzerine Newcastle’ın, şampiyonluğun güçlü adayı Arsenal ile 18 Aralık’ta deplasmanda yapacağı karşılaşmadan bir gün önce önce Geller, ünlü Highbury Stadı’nda koşarak 11 tur attı. Ve sonuçta takımın, zorlu deplasmanda Arsenal’i 3-1 yenerek evine 3 puanla dönmesini sağladı 
     
     Önce kırmızı kart geldi 
     Ancak herşey sanıldığı kadar kolay olmadı. Newcastle Evening Chronicle gazetesiyle takımın üzerindeki uğursuzluğu kaldırmak için anlaşan Geller, maç günü başlama vuruşuna yetişemedi. Geller, stada geldiğinde Arsenal karşılaşmayı 1 - 0 önde götürüyordu. Geller’in, bilet alıp zaman kaybetmek yerine stadın duvarına doğaüstü enerji salgılayan eliyle bir kez dokunması yetti ve doğaüstü güçler tam da o anda devreye girdi. 
     Hakem önce Arsenalli Ray Parlour’u kırmızı kartla oyundan ihraç etti ve ardından Newcastle’ın 10 kişi kalan rakibi karşısında golleri gelmeye başladı ve Newcastle maçı 3-1 kazanıp 29 maçlık uğursuzluk serisini sona erdirdi. 
     
11 sayısının gizemli gücü      Uri Geller maçın ardından yaptığı açıklamada, Newcastle Evening Chronicle gazetesi editörlerinin kendisine başvurup takımın üzerindeki uğursuzluğu kaldırmasını istediğini söyledi ve teklifi kabul ettikten sonra stad çevresinde 11 tur koşmaya karar verdiğini açıkladı. 11 sayısının gizemli bir gücü olduğunu söyleyen Geller, 29 sayısını oluşturan 2 ve 9 rakamlarının toplamının da 11 olduğunu, bu yüzden 11 tur koşmanın yeterli olduğunu vurguladı. ancak eklemeyi de ihmal etmedi "Newcastle taraftarlarının verdiği pozitif enerjinin de galibiyette önemli bir rolü vardı." 
     



 YAŞAM 




















</TEXT>
</DOC>
