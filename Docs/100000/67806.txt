<DOC>
<DOCNO> 67806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun18.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de vahşet Hacı adayları bakanı linç etti 
</HEADLINE>
<TEXT>

     Afganistan Hava Ulaştırma ve Turizm Bakanı Dr. Abdül Rahman Kabil havaalanında kızgın hacı adayları tarafından linç edilerek öldürüldü. Olayın arkasında El Kaide terör örgütü olduğu sanılıyor. 
     Hacı adaylarını Suudi Arabistan'a götürecek bir uçağın seferini iptal ederek, bu uçakla ailesiyle Hindistan'a gitmeye hazırlandığı söylentileri üzerine Rahman, hacı adaylarının saldırısına uğradı. Hacı adayları kendilerini yatıştırmaya çalışan bakanı döve döve öldürdü. 
     Savunma Bakanlığı sözcüsü Gülbeddin, havaalanında gazeteciler tarafından çekilen video görüntülerinin yetkililerce incelendiğini belirtti ve ''Bu olayın arkasında El Kaide var gibi gözüküyor'' dedi. 
     Sözcü, ''El Kaide, geçici yönetimi ve barış sürecini baltalamaya çalışıyor'' diye konuştu. 
     Afganistan Dışişleri Bakanlığı sözcüsü Ömer Samad, Reuters'a yaptığı açıklamada, bazı hacı adaylarının gözaltına alındığını kaydetti. 
     
     Genel Müdür zor kurtuldu 

     Geçici Afgan hükümetinden yapılan açıklamada, Bakan'ı öldüren kızgın hacı adaylarının, ulusal havayolu şirketi Ariana'nın Genel Müdürü'ne de saldırarak yaraladıkları belirtildi. 
     Afgan Dışişleri Bakanlığı yetkilisi Ömer Samed, ''Ariana'nın Genel Müdürü Ruhallah Aman'ın da dövüldüğünü ve Uluslararası Güvenlik Destek Gücü ISAF askerlerince kurtarıldığını açıkladı. 
     Bakan'ın öldürülmesinden kısa bir süre önce saldırıya uğrayan Ariana Genel Müdürü'nün hastanede tedavi altında bulunduğunu belirten Ömer Samed, talihsiz yetkilinin sağlık durumuyla ilgili bilgi vermedi. 
     Öte yandan, Kabil'i ziyaret eden İngiltere Dışişleri Bakanı Jack Straw, Afganistan Dışişleri Bakanı Abdullah Abdullah ile yaptığı görüşmede taziyelerini sunarak, ''bakanın korkunç bir şekilde öldürülmesinden duyduğu üzüntüyü'' dile getirdi. 
     






</TEXT>
</DOC>
