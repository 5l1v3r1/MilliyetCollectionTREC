<DOC>
<DOCNO> 85975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/dunya/adun.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyamet saati geri alınıyor 
</HEADLINE>
<TEXT>

İki büyük güç ABD ve Rusya nükleer silahlarını üçte iki azaltma kararı aldı. Anlaşmayla nükleer savaş olasılığını gösteren Kıyamet Saati de geri alınıyor 
     CENK BAŞLAMIŞ Moskova 

     Rusya ile ABD, dünyadaki nükleer silah sayısını üçte iki oranında azaltan tarihi bir anlaşmaya imza koydu. Böylece dünyanın nükleer bir savaşa ne kadar yaklaştığını gösteren Kıyamet Saati’nin geri alınmasına zemin oluştu. 
     Rusya Devlet Başkanı Vladimir Putin’le ABD Başkanı George W. Bush, dün sabah Kremlin’de önce başbaşa, ardından heyetler halinde görüştü. İki lider daha sonra düzenlenen törenle stratejik silahların indirimi ile ilgili anlaşmayı imzaladı. Anlaşmayla iki ülkenin elindeki silah sayısı 2200 ve 1700’e iniyor. Putin’le Bush, iki ülke arasındaki ilişkinin stratejik yönünü vurgulayan bir anlaşmaya da imza koydu. İki ülke ayrıca, Ortadoğu ve uluslararası terörizmin de aralarında bulunduğu beş ayrı konuda ortak açıklama yayınladı. 
     
     Bakü - Ceyhan da konuşuldu 
     Moskova’ya ilk kez gelen Bush, iki ülke arasında uzun süren cepheleşme ve çatışma döneminin geride kaldığını belirterek, "Eminim birlikte çalışarak dünyayı daha güvenilir bir yer haline getirebiliriz" dedi. 
     Putin de, zirvenin en önemli sonucunun iki ülke arasında daha önce varılan uzlaşmaya bağlı olarak stratejik silahların azaltılmasıyla ilgili anlaşmanın imzalanması olduğunu söyledi. 
     Planlanandan 40 dakika uzun süren Putin - Bush görüşmesinde Afganistan’dan Irak’a, Çeçenistan’dan Gürcistan’a, Rusya’daki demokratikleşme sürecinin hızlanmasından Moskova’nın NATO ilişkilerine kadar pek çok gündeme geldi. Bush, düzenlenen ortak basın toplantısında, Putin’le Hazar’daki enerji kaynaklarının değerlendirilmesinde işbirliği yapılması konusunda anlaştıklarını, ayrıca Bakü - Ceyhan petrol boru hattını ele aldıklarını söyledi, ancak daha ayrıntılı bilgi vermedi. 
     Zirve, İran sorununun gölgesinde geçti. Putin, İran’a nükleer silah üretiminde yardım ettikleri yolundaki suçlamaları kabul etmedi. Rusya lideri, İran’da yaptıkları nükleer santralın benzerini ABD’nin K. Kore’de yaptığını söyledi. 
     



 DÜNYA 











</TEXT>
</DOC>
