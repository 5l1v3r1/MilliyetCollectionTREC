<DOC>
<DOCNO> 76033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo21.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası finalinde 1600 polis görev alacak 
</HEADLINE>
<TEXT>

     Bursa İl Spor Güvenlik Kurulu, Kocaelispor ile Beşiktaş arasında yapılacak Türkiye Kupası final maçı öncesinde önlemler aldı. 
     Vali Yardımcısı İbrahim Turanlı başkanlığında yapılan toplantıya, Futbol Federasyonu Yönetim Kurulu Üyesi Levent Kızıl ve Bursa Emniyet Müdür Yardımcısı Turgut Pehlevan katıldı. 
     Kurul'un aldığı karar gereğince, final maçında bin 600 polis görev yapacak. Karşılaşma öncesi ve esnasında kışkırtıcı yönde tezahurat yapanlar, polis kameralarıyla tespit edilecek ve haklarında yasal işlem yapılacak. Stada bozuk para, çakmak, yanıcı, patlayıcı, ezici, delici ve kesici alet sokmak isteyen taraftarlar, maç bitimine kadar gözaltına alınacak. 
     Alkol ve uyuşturucu madde etkisinde bulunanlar, stat giriş kapılarında engellenecek. Maç sonrasında, iki takım taraftarlarının kenti güvenlik içinde terk etmeleri için önlemler alınacak. 
     Kocaeli'den gelecek yeşil-siyahlı taraftarlar, polis eşliğinde Merinos Fabrikası otoparkına getirilirken, İstanbul'dan gelecek Beşiktaşlı taraftarlar da Kültürpark'ın Alemdar otoparkına götürülerek, yine polis eşliğinde stada girişleri sağlanacak. 
     Saha düzeni için alınan kararda ise Atatürk Spor Salonu'na bakan kale arkası tribünler Kocaelispor taraftarlarına, Çekirge Caddesi'ne bakan kale arkası ise Beşiktaş taraftarlarına tahsis edildi. 
     Bu arada, Kocaelispor Taraftarlar Derneği, Bursa Emniyet Müdürlüğü'ne yazılı başvuruda bulunarak, 60 otobüs taraftarın Bursa'ya geleceğini bildirdi. 
     






</TEXT>
</DOC>
