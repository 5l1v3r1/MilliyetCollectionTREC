<DOC>
<DOCNO> 54058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sonspo01.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal "Galatasaray taraftarı bunları aşmalı.." 
</HEADLINE>
<TEXT>

     Galatasaray, Samsunspor'u 2-0 yenerek ligde yoluna devam ederken, Teknik Direktör Mircea Lucescu, futbolcularının isteği üzerine yarınki antrenmanı iptal etti. 
     Maçtan sonra konuşan Galatasaraylı futbolculardan Hakan, Fatih Akyel'in Fenerbahçe'ye transferi nedeniyle tribünde yapılan tartışmaları yanlış bulduğunu söylerken, ''Biz sahada mücadele ediyoruz. Onlar tribünde tartışıyorlar. Bence Galatasaray taraftarı bunları aşmalı'' diye konuştu. 
     Lucescu, soyunma odasından çıkarken, Lig TV tarafından, Kulüp Başkanı Mehmet Cansun'un doğum günü için getirdiği pastayı keserek kutlama yaptığını gördü. 
     Bütün kameraların orada olduğunu gören Lucescu, ''Bütün televizyoncular burdaysa basın toplantısı odasında kimse yoktur'' diyerek, stattan ayrılıp basın toplantısı yapmadı. 
     Lucescu, stattan ayrılırken yaptığı açıklamada da zor şartlar altında iyi bir galibiyet aldıklarını belirterek, ''Yolumuza devam ediyoruz'' dedi. 
     
     Cansun "Güzel bir doğum günü hediyesi oldu" 
     Galatasaray Kulübü Başkanı Mehmet Cansun, futbolcularının elde edilen galibiyetle kendisine güzel bir doğum günü hediyesi verdiğini söyledi. 
     Cansun, kaptan Bülent Korkmaz ve Perez'in de güzel bir doğum günü hediyesi aldığını belirterek, ''Galip geldiğimiz için son derece mutluyuz. Çok ağır sahada, yağmur altında mücadele ettik. Mümkün olduğu kadar yere sağlam basıp yolumuza devam etmek istiyoruz'' diye konuştu. 
     Karşılaşma sırasında Fatih Akyel konusunda tribünlerde çıkan tartışmaya da değinen Cansun, ''Her Galatasaraylı aynı düşüncede olacak diye bir kural yok. Bunlar normal'' dedi. 
     
     Uyar "Çok hata yaptık" 
     Samsunspor Teknik Direktörü Yücel Uyar ise Galatasaray karşısında çok hata yaptıklarını ve yenildiklerini dile getirdi. 
     Uyar, rakipleri karşısında çok pozisyon bulduklarını vurgulayarak, ''Bunları değerlendiremedik. Aleyhimize verilen penaltı hakkında konuşmak istemiyorum. Ancak verilmemesi gerektiğini düşünüyorum'' diye konuştu. 
     Kaptan Ercan da ilk yarıda aleyhlerine verilen penaltı için, ''Hakem bana yapılan faulü görememiş. Sadece benim elle temasımı görmüş. Tabii o da hata yapabilir. Ancak biz maçı 3-2 kazanacak pozisyonlara girdik. Kazanabilirdik de'' dedi. 
     Galatasaray karşısında penaltı kaçıran Ertuğrul da ''Top sarı-kırmızılı kaleye girmek istemedi. Penaltıyı atsaydım her şey çok değişik olabilirdi. Biz pozisyonları değerlendiremedik'' diye konuştu. 
     
     Notlar 
     Galatasaray Kulübü Başkanı Mehmet Cansun, karşılaşmanın ilk yarısında 2 gol atan, ancak grip olması nedeniyle devre arasında oyundan alınan Sergen'i tebrik etti. 
     Cansun, protokol tribünün hemen yanındaki bölümde oturan Sergen'in yanına kadar gelerek, bu oyuncuyu oynadığı futbol nedeniyle kutladı. 
     -Galatasaray tribünlerini, Futbol Şubesi Üyesi Abdürrahim Albayrak barıştırdı. 
     Devre arasında kapalı tribünün yanına giden Albayrak, burada Fatih Akyel'in transferi nedeniyle kavga eden taraftarlardan sakin olmalarını ve birlikte hareket etmelerini istedi. 
     Albayrak, karşılaşmanın ikinci yarısında bir pozisyonda topla birlikte dışarı çıkan ve oldukça hırslanan Hasan'a, ''Ye o topu Hasan, ye'' diye bağırdı. 
     Taraftarlar, ikinci yarıda Fatih için birbirleriyle takışmayı bırakıp, sadece Galatasaray'ı desteklediler. 
     -Galatasaraylı futbolcular, maçtan sonra tribünlerin genel isteği üzerine el ele tutuşarak tribünleri selamladı. 
     Sarı-kırmızılı taraftarlar, son haftalarda çıkış yakalayan Ayhan'a sevgi gösterisinde bulundular. Taraftarlar, Teknik Direktör Lucescu'yu da adeta bağırlarına basıp, desteklerini gösterdiler. 
     






</TEXT>
</DOC>
