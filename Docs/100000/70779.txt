<DOC>
<DOCNO> 70779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur17.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike skandalında yeni isimler.. 
</HEADLINE>
<TEXT>

     ''Şike Çetesi'' iddiasına ilişkin soruşturmayı yürüten Kadıköy Cumhuriyet Başsavcı Vekili Nihat Çakar, soruşturma kapsamında dinlenecek bazı kişilerin olduğunu belirterek, en kısa zamanda iddianamenin hazırlanacağını bildirdi. 
     ''Susurluk Davası''nda 4 yıl ağır hapse mahkum olan firari Ali Fevzi Bir ile hakemler ve teknik direktörler arasında ''şike çetesi'' oluşturulduğu iddiasıyla başlatılan soruşturma sürüyor. 
     Başsavcı Vekili Çakar açıklamada, soruşturma kapsamında ifadelerin alınmasına devam edildiğini kaydederek, şunları söyledi 
     ''Alınan ifadelerin sonucunda yeni isimler çıkıyor. Bu kapsamda daha dinlenecek bazı kişiler var. Soruşturma gizli olduğu için bunların isimlerini veremiyoruz. Bu kişileri dinledikten sonra en kısa zamanda iddianameyi hazırlayacağız, ancak tarih veremiyoruz.'' Bu arada, soruşturma kapsamında 28 Şubat Perşembe günü Kadıköy Nöbetçi 5. Asliye Ceza Mahkemesi'nce tutuklanarak Ümraniye Cezaevi'ne konulan hakem Sadık İlhan'ın tutukluluğuna, bir üst mahkeme olan Kadıköy 1. Ağır Ceza Mahkemesi'ne yapılan itiraz reddedildi. 
     İlhan'ın avukatı Celal Nuri Demirtürk, ''Mahkeme, bu sabah yaptığı değerlendirmede itirazımızı reddetti. Sadık İlhan, yaklaşık 1-1,5 ay cezaevinde yatacak'' dedi. 
     






</TEXT>
</DOC>
