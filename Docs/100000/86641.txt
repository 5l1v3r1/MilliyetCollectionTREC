<DOC>
<DOCNO> 86641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/ekonomi/eko01.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zarardaki Fiat’a müşteri aranıyor 
</HEADLINE>
<TEXT>

Ana hissedar Agnelli Ailesi’nin 529 milyon euro zarar eden Fiat’ı satmayı düşündüğü belirtildi 
     EKONOMİ SERVİSİ 

     İtalyan otomotiv devi Fiat’ın ana hissedarı Agnelli Ailesi’nin, yılın ilk çeyreğinde zarar eden şirketi satmayı tartışmaya başladığı belirtildi. 
     Dün Reuters’ta yer alan bir haber, ilk çeyrekte 529 milyon euro zarar açıklayan ve yılbaşından bu yana hisseleri yüzde 30 değer kaybeden Fiat Otomotiv Grubu’nun, Agnelli Ailesi’nce gözden çıkarılmak üzere olduğunu ortaya koydu. 
     Ajansın, Umberto Agnelli’ye dayandırarak verdiği haberde, otomotiv grubunun başarılı olamaması halinde Fiat bünyesinden ayrılabileceği ifade edildi. Haberde, Agnelli’nin "Fiat Otomotiv Grubu, k rlı yapıya kavuşmalı. Bunun Fiat çatısı altında olmasını diliyoruz. Ancak finansal yapılandırma başarılı olmazsa hisselerin satışı gündeme gelebilir. Çalışanlarımıza daha verimli çalışabilecekleri bir ortam sağlar, hisselerimizi daha güçlü finansal yapıya devrederiz" şeklindeki sözlerine yer verildi. 
     
     Hükümet toplanıyor 
     Bu gelişmeler üzerine İtalyan hükümetinin Fiat için acilen toplanacağı kaydedildi. Hisselerinin yüzde 20’sini 2000’de General Motors’a GM satan Agnelli Ailesi’nin, kalan yüzde 80’i 2004’e kadar aynı şirkete satma opsiyonu bulunuyor. 
     GM’nin de Fiat’ın kalanının da alınmasına dönük görüşmeler gerçekleştirdiği sızan bilgiler arasında. Ancak, Agnelli Ailesi’nin güçlü ismi Fiat Şeref Başkanı Gianni Agnelli’nin, hisse satışına karşı çıktığı belirtiliyor. 
     



 EKONOMİ 















</TEXT>
</DOC>
