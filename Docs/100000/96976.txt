<DOC>
<DOCNO> 96976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sondun10.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Türkiye gelmeseydi yerimiz toplu mezardı " 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türkünün, en büyük gününü, doğum gününü yaşadığını belirterek, ''Mehmetçik gelmemiş olsaydı, Anavatan gelmemiş olsaydı, bugün ne siz vardınız, ne biz vardık, ne de çocuklarınız vardı'' dedi. 
     Denktaş, Türkiye'nin 20 Temmuz 1974'te adaya müdahale etmemesi halinde Kıbrıs Türkü'nün ne olacağının ispatının, Muratağa, Atlılar, Sandallar gibi toplu mezarlar olduğuna işaret ederek, ''Devletimize dört elle sarılalım. Anavatanımıza şükranlarımızı her gün belirtelim. Allah'a şükredelim ki, Anavatan gibi, Türkiye gibi bir hamimiz, bir kardeşimiz, bir milletimiz ve bir vatanımız vardır. Allah Türkiyemize zeval vermesin ve KKTC'ye uzun ömürler versin'' diye konuştu. 
     Cumhurbaşkanı Denktaş, 20 Temmuz Barış ve Özgürlük Bayramı kutlamaları kapsamında Dr. Fazıl Küçük Bulvarı'da düzenlenen törende yaptığı konuşmada, Dışişleri Bakanı ve Başbakan Yardımcısı Şükrü Sina Gürel'in konuşmasına atıfta bulunarak, bu konuşmanın herkes tarafından iyi anlanmasını istedi. 
     Konuşmasında, Kıbrıs Türkü'nün özgürlük mücadelesi lideri Dr. Fazıl Küçük'ün mücadelesine değinen Denktaş, Dr. Küçük'ün, Kıbrıs Türkü'nün Enosis altında ezilmemesi, Kıbrıs'ta Rumun kulu kölesi olmaması, Türkiye ile bağlarının daha da kuvvetlenmesi için çaba harcadığını belirtti. 
     Şehitlerin kemiklerini sızlatmamak için devleti ve eşitliği savunduklarlarını anlatan Denktaş, Rumların, barış adı altında Türk tarafından çok şey istediğini, toprak istediğini, Rumların yeniden Kuzey'e gelip yerleşmesini istediğini ve Kıbrıs Türklerini süslü azınlık yapmak istediğini söyledi. 
     ''Barış barış'' demekle barışın olamayacağını belirten Denktaş, egemenliğin ve güvenliğin devamlı olacağı, Türkiye ile özel ilişkilerin olacağı bir barış istediklerini vurguladı. 
     Atatürk'ün, ''Egemenliğe dayanmayan hak, hak değildir'' sözüne atıfta bulunarak, egemenliğe dayanan bir anlaşma yapmak istediklerinin altını çizen Denktaş, muhalefet ve iktidar partilerinin tümünden bunu söylemelerini istediğini belirtti. Denktaş, siyasi partilerin, sürekli olarak, egemenliğe dayalı bir anlaşma istemini dile getirmesini ve görüşme masasında kendisine destek vermesini istedi. 
     Avrupa Birliği'ne ancak Kıbrıs Türklerinin egemenliği tanındıktan sonra ve Türkiye ile birlikte gireceklerini kaydeden Denktaş, halkın AB konusunda kandırılmaması gerektiğini belirtti. Rumların AB müracaatının siyasi olduğunu ve AB üyeliğiyle Türkiye'nin ve Kıbrıs Türklerinin Kıbrıs üzerindeki haklarını sulandırmayı, Rumların eski yerlerine dönmesini amaçladığına dikkat çekti. 
     Türkiye ve Kıbrıs Türkleri üzerinde oyunlar oynandığını, bu oyunların iyi bilinmesi gerektiğini belirten Denktaş, ''Oynanan oyunları bilelim, kendimize gelelim. Egemenliğimize ve devletimize sahip çıkarak, yolumuza devam edelim'' dedi. 
     Dr. Küçük Bulvarı'ndaki tören, resmi geçitle sona erdi. Resmi geçit sırasında 3 adet Türk savaş uçağı, iki kez tören alanı üzerinden geçerek kutlamalara katıldı. 
     20 Temmuz Barış ve Özgürlük Bayramı kutlamaları gün boyunca sürecek. 
     





</TEXT>
</DOC>
