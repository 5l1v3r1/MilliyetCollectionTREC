<DOC>
<DOCNO> 61746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun06.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda'da olaylı gece...48 polis memuru yaralandı 
</HEADLINE>
<TEXT>

     Kuzey İrlanda'nın başkenti Belfast'ta olaylı geçen ve yaklaşık 20 molotofkokteylinin patlatıldığı gecede 48 polis memurunun yaralandığı açıklandı. 
     Protestan yerleşim birimi Ardoyne Road üzerindeki Holly Cross adlı Katolik kız ilkokulundan dolayı ortaya çıkan gerginlik gece devam ederken, yine hem Katolikler, hem de Protestanlar polise saldırdı. 
     Brompton Park bölgesinde toplanan yaklaşık 300 kişilik Katolik grubun polisin üzerine molotofkokteylleriyle saldırdıkları olaylı gecede, bölgenin yakınındaki Twaddel Caddesi üzerinde toplanan 60 Protestan da polis barikatını taş ve şişe yağmuruna tutu. 
     Dün öğle saatlerinde kaçırıldığı belirlenen bazı otomobillerin de ateşe verildiği, polisin gece iki grubun birbirleriyle çatışmasını önlemek için olağanüstü çaba gösterdiği belirtildi. 
     Bütün bu gerginliğe rağmen olayların merkezindeki Katolik kız okulunun bir gün aradan sonra bugün yeniden eğitime dönmesi, endişeyi artırıyor. Okulun yönetimini üstlenen Katolik rahip Aiden Troy, öğrencilerin eğitimlerinden geri bırakılmaması için bu kararı almak zorunda kaldıklarını söyledi. 
     Ancak okul yönetimi, okula getirilecek çocukların bütün sorumluluklarının ailelere ait olduğunu bildirdi. 
     Bu arada, Holly Cross'un bugün yeniden eğitime başlıyor olmasını da göz önünde tutan Belfast polisi ve askeri birliklerin 24 saat esasına dayalı devriye sistemine geçtikleri ve gerginliğin yüksek olduğu tehlikeli bölgelerde belli sayıdaki güçlerini beklemede tuttukları belirtiliyor. 
     






</TEXT>
</DOC>
