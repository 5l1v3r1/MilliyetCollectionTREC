<DOC>
<DOCNO> 90660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/spor/ydenizli.html </URL>
<DATE> 2002/06/19/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Gerekeni yaptık 
</HEADLINE>
<TEXT>

Japonya kendisini baskı altına alan sözlerin ağırlığında ezildi. Aynı evreden Türk futbolcuları ve takımları da geçti. Geçmişte bir çok maçı bu nedenle kaybettik 
     Mutluluklar yaşanmak içindir. Böyle mutlu günlerde olayı yaşamak, hissetmek hele hele ülkemdeki durumu duymak, mükemmel bir his. Gayet tabii yolumuza devam edeceğiz. Japonya’da her geçen gün, her geçen saat bizim lehimize. Türkiye kendi çizgisine mutlaka yaklaşacak. 
     Çok iyi oynadığımızı söylemek zor. Ama maçta bizim yapacaklarımızdan çok, Japonya’nın durumu önemliydi. Japonya maç öncesi düşüncelerimizde bizi fazla yanıltmadı. Onlar için amaç artık sadece bir maçı kazanmak değildi. Kendisini büyük baskı altına alacak çeyrek final ve yarı final sözleriydi. Bunu kaldıramazlardı ve kaldıramadılar. Aynı evreden Türk futbolcuları ve takımları da geçti. Geride bıraktığımız yıllarda bir çok maçı bu nedenle kaybettik. Bu benim için doğaldı. 
     
Etkili oynamalıyız      Belki çok iyi oynamadık ama maçı kazanmak için büyük mücadele ortaya koyduk. Sahada herkes teknik kapasitesinin dışında tam manasıyla vardı. Bu mücadeleye mutlaka tekniğimizi eklememiz gerekir. Daha etkili paslar ve ataklar yapabilmek, daha etkili şutlar çekebilmek, ümit ediyorum bundan sonraki maçlarda daha kolay olacak. 
     Oyunun önemli etkinliği Japon defansını oyuna hiç sokmamamızdır. Bunda özellikle Hakan Şükür ve yardımcıları Hasan, Yıldıray ile Ümit Davala’nın payları büyüktü. Bir takım defansını önde başlatırsa, savunma diye değerlendirdiğimiz bölümde işler çok kolaylaşır. Nitekim kendi hatalarımızın dışında Japonya’nın Rüştü’yü ve bizi zor durumda bırakması mümkün olmadı. 
     
Tugay farkı      Tugay kendi çizgisine yaklaşan bir futbol sergiledi. Bir - iki ufak tefek hata ve geri pasın dışında topları olumlu kullandı. Tugay bir takım için önemli bir futbolcu... 
     Fatih ve Hakan Ünsal son derece içten ve akıllı oynayarak takıma katkılarını çoğalttılar. Kısacası takım bütün olarak olumlu görüntü verdi ama ben yine de diyorum ki bu olumlu görüntüye mutlaka futbolumuzun ilave edilmesi lazım. Senegal maçında tüm futbolcularımızın bu konudaki performansları daha da artacak. 
     Collina’yı da kutlamak için bir - iki satır yazmak istiyorum. Dünya’nın en dürüst ve kaliteli hakemlerinin başında geldiğini bir kez daha gösterdi. Mümkün olsa da her maçımızı onunla oynayabilsek. Görüldü ki bu turnuvada hakemler düzgün düdük çalarsa bizi fazla zorlayacak takım da yok. 
     
Senegal düşüşte      Şimdi gelelim Senegal’e grafik olarak Japonya’dan pek bir farkı yok. Fevkalede olumlu bir Fransa görüntüsü ile başladılar. Ondan sonra kendi çizgilerine geldiler. Türkiye şu anda Dünya Futbolu’nda Senegal’in çok önünde. Senegal de Japonya gibi bu turnuvalarda bu hedefleri taşıyabilecek bir takım değil. Fakat Afrikalılar’ın rahatlığı bizim için problem yaratabilir. 
     Bu tarihi başarı nedeniyle başta Şenol olmak üzere tüm milli takım ekibini kutluyorum. 
     



 SPOR 


































</TEXT>
</DOC>
