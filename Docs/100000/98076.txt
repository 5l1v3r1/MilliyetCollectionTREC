<DOC>
<DOCNO> 98076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/spor/bbas.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı prova 
</HEADLINE>
<TEXT>

Dünya Şampiyonası hazırlıklarını sürdüren A Milli Basketbol Takımı, İsveç’i İstanbul’da çok rahat geçti. Hidayet, Kerem, İbrahim ve Asım’ın etkili oyunuyla olumlu sinyal verdi 
     DÜNYA Şampiyonası hazırlıklarını sürdüren Basketbol Milli Takımımız, dün Abdi İpekçi Salonu’nda oynadığı ilk özel maçta İsveç’in tozunu attı 85 - 54. İlk periyodda savunmada aksayan Milliler, ikinci çeyrekten itibaren Hidayet, Kerem ve İbrahim ile maça ağırlığını koydu, sonuca kolay gitti. Karşılaşma, potalardaki problem nedeniyle 20 dakika geç başladı. A Millilerimiz, İsveç ile bugün Abdi İpekçi’de saat 19.00’da bir kez daha oynayacak. 
     
Mirsad Türkcan Siena ile imzaladı      A Milli Basketbol Takımı’nın yıldızlarından Mirsad Türkcan, yeni sezon için İtalya Birinci Ligi’nde Ergin Ataman’ın başantrenörlüğünü yaptığı Montepaschi Siena kulübü ile anlaştı. CSKA Moskova’nın önerdiği rakamı az bulan Mirsad, bu sezon Euroleague’de oynayacak olan Siena ile iki yıllık sözleşme imzaladı. Ataman, bir dönem problemli günler yaşadığı Mirsad’ın artık olgunlaştığını söyledi. 
     
Hüseyin Beşok şok etti      A Milli Basketbol Takımımız’ın yıldız pivotu Hüseyin Beşok’un, idmanda sol el tarak kemiğinde çatlak oluştu. Ünlü oyuncunun üç hafta antrenmanlara katılamayacağı açıklandı. Ayrıca dünkü İsveç maçında dinlendirilen Mehmet Okur, Ömer Onan, Harun Erdenay, Haluk Yıldırım ve Kerem Gönlüm’ün bugünkü sınavda görev yapacakları belirtildi. 
     



 SPOR 



















</TEXT>
</DOC>
