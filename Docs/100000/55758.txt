<DOC>
<DOCNO> 55758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/guncel/gun01.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorların cezasını ilaç firması ödedi... 
</HEADLINE>
<TEXT>
41 kere maşallah 
Doktorlar, Sultans of the Dance’ gösterisini izlemeye izin almadan aynı anda gittiler. Niğde Valisi 41 doktora 100’er milyon ceza verdi. Cezayı Fako İlaç firması ödedi 
     AYŞEGÜL AYDOĞAN İstanbul 

     Niğde Valiliği’nin Antalya’ya "Sultans of the Dance" gösterisini izlemek için giden 41 doktora verdiği 100’er milyon liralık "özel bağış cezası"nı, geziyi düzenleyen ilaç firması Fako’nun ödediği ortaya çıktı. Fako’nun, doktorlar adına toplam 4 milyar 100 milyon lira bağış yaptığı belirlendi. Niğde Valisi Refik Arslan, "Sultans of the Dance" gösterisi için izin almadan Antalya’ya giden doktorlar hakkında soruşturma başlattı. Arslan, soruşturma sonunda izinsiz şehir dışına çıktıkları belirlenen doktorlara, Ulusal Eğitime Destek Kampanyası’na 100’er milyon lira bağışta bulunma cezası verdi. Fako yetkilileri bunun üzerine devreye girerek doktorlara verilen "bağış cezası"nı ödedi. Fako İlaç Propaganda ve Tanıtım Müdürü Gürsel Tarım, ödeme yaptıklarını doğrulayarak şunları söyledi 
     "Gösteriye götürdüğümüz hekimler Valilik’ten ceza aldılar. Bunun üzerine Genel Müdürümüzün Niğde’ye giderek soruşturmayı kapatmak için 10 milyar rüşvet verdiği iddia edildi, bu yalandır. Tamamen bölge müdürümüzün çözdüğü bir olaydır. Doktorlara bizim aktivitemizden dolayı verilen kişi başına 100 milyon liralık para cezasını ödedik. Toplam 4 milyar 100 milyon lira, Ulusal Eğitime Destek Kampanyası’na Ziraat Bankası Niğde Şubesi’ne yatırıldı. Bir prosedür hatası yapılmıştır. Bu rüşvet olamaz. Para da devlete gitmiştir, resmi belgesi var. Mümkün olduğunca etik davrandığımız ortada. Tabip Odası’na başvurduk." 
     Bu arada Niğde Valisi Refik Arslan’ın, bağış cezasını doktorlar yerine Fako’nun ödediğinden haberdar olmadığı anlaşıldı. 
     



 GÜNCEL 
















</TEXT>
</DOC>
