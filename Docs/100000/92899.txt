<DOC>
<DOCNO> 92899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur18.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turizmine reklam ödülü 
</HEADLINE>
<TEXT>

     Türkiye'nin turizm potansiyellerini ortaya çıkararak, tüm dünyaya Türkiye'yi tanıtmak ve Türkiye markası oluşturmak amacıyla 56 ülkede sürdürülen reklam faaliyetlerinin meyvelerini vermeye başladığı bildirildi. 
     Turizm Bakanlığı'ndan yapılan yazılı açıklamada, Danimarka'nın Hjemmet Dergisi'nde yayınlanan Türkiye reklamının 2002 yılının 17. 
     haftasında en çok dikkat çeken beğenilen ve okunan reklamı olarak büyük başarı elde ettiği bildirildi. AC.Nielsen reklam Değerlendirme Ajansı'nın turizm konusu dahil bütün sektörlerin reklamı ile birlikte 100 puan üzerinden teste tabi tuttuğu Türkiye reklamının, ''Dikkat çekme''de yüzde 70, ''endüstri'' ortalamasında yüzde 83, ''beğenilme''de yüzde 66 oranlarını yakalayarak ''en beğenilen reklam'' seçildiği ifade edildi. İsrail'de de son üç yıldan bu yana Türkiye'nin turizm reklamları kampanyalarını yürüten ''Zimet Ltd''nin hazırladığı 2 reklam ''2001 yılı reklam ödülleri ''Leisure Travel'' kategorisinde ödül aldı. Fethiye fotoğrafının yer aldığı ''Adem ile Havva terk ettiğinden beri burası oldukça sessiz''başlığıyla yer alan reklam altın ödül alırken, bronz ödülü ise ''Odeseus'un eve dönmesinin yıllar almasına hiç şaşırmamalı'' başlıklı, plajda iki adet şezlongun bulunduğu reklam aldı. Açıklamada, alınan ödülün ardından Zimet Ltd'in, Ha'aretz Gazetesi'ne tam sayfa ''Teşekkür ederiz Türkiye'' başlıklı bir ilan verdiği bildirildi. 
     
     ''GURUR DUYDUK'' 
     Turizm Bakanı Taşar ise Türkiye'nin tanıtımında elde edilen bu tür başarıların ülke adına gurur verici olduğunu bildirdi. Taşar, ''Danimarka ve İsrail'deki reklamlarımızın elde ettiği bu başarılar Türkiye adına bizlere son derece gurur verdi. Artık Türkiye bir marka olarak tüm dünyanın zihnine nakşedildi'' açıklamasında bulundu. 
     





</TEXT>
</DOC>
