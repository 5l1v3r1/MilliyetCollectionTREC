<DOC>
<DOCNO> 98165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko07.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası seçim 2003 bütçesini geciktirecek... 
</HEADLINE>
<TEXT>

     Olası erken seçim kararı, bir yandan siyasi gelişmelere bağlı ülke gündeminin ilk sırasında yer alırken, diğer yönüyle aralarında vergi reformunun da bulunduğu pekçok düzenlemenin, IMF'ye verilen niyet mektuplarında öngörülen tarihlerde uygulamaya konulmasını engelleyecek. 
     Bu çerçevede IMF'nin en fazla üzerinde durduğu 2003 bütçesi de gecikmeli olarak çıkarılabilecek. Hükümet, bu şartlarda 17 Ekim'e kadar TBMM'ye yine 2003 Bütçe Kanun tasarısını sevkedecek. Ancak bütçenin yasalaşması mümkün olmayacak. Bunun yerine Aralık ayında 3 aylık bir geçici bütçe çıkarılacak ve Türkiye, yeni yıla bu bütçe ile girecek. 1 Nisan'dan itibaren ise normal bütçe uygulamaya konulacak. 
     
     KAMU MALİ YÖNETİM TASARISI MECLİS'E GİDİYOR 
     IMF'nin bir diğer önem verdiği Kamu Mali Yönetimi ve Mali Kontrol Kanunu tasarısı da, bu kuruluşa verilen taahhüt çerçevesinde Ağustos ayı başlarında Meclis'e sevkedilecek. 
     86 maddeden oluşan, ''genel ve katma bütçelerin yanı sıra yerel idareler ve sosyal güvenlik kurumlarının bütçe büyüklüklerinin de TBMM'nin bilgisine sunulması, tüm merkezi idare gelir ve giderlerinin bütçe içine alınması, çok yıllı bütçeleme sistemine geçiş, kamu idarelerinin harcama öncesi mali kontrol ve harcama sonrası iç mali denetime göre yeniden örgütlenmesi'' gibi hükümleri içeren tasarı da, seçim halinde bu yıl yasalaşamayacak. 
     
     VERGİ REFORMUNDA DA RÖTAR 
     Erken seçim, Ekim ayı içinde Meclis'e gönderilmesi ve yıl sonuna kadar yasalaşarak 1 Ocak 2003'de yürürlüğe konulması sözü verilen vergi reformunda da gecikmeye yolaçacak. 
     Gelir vergisi tarifelerinden yatırım indirimine, işçi ve memurun vergi iadesine son vermekten kurum kazançlarının vergilendirilmesine, vergi istisna ve muafiyetlerinin büyük ölçüde sınırlandırılmasına kadar bir çok konuda köklü düzenlemeler içeren vergi paketi de, bu şartlarda 1 Ocak'a yetişmeyecek. 
     Maliye Bakanlığı yetkilileri, IMF heyeti ile yapılan son görüşmelerde, siyasi gelişmeler sonrası ortaya çıkan duruma işaret ederek ''biz, size verdiğimiz taahhütleri içeren düzenlemeleri bir Kanun tasarısı olarak Ekim sonuna kadar yine Meclis'e sevkederiz. Ancak bunların yasalaşması mümkün olmaz. Vergi reformu en iyi şartlarda 2003 yılının ilk çeyreğinde yasalaşabilir. Ancak bu bizim gelir hedeflerimizde çok büyük bir sapma yaratmaz'' dediler. 
     IMF'nin de ortaya çıkan şartları dikkate alarak, bu durumu makul bulduğu belirtildi. 
     
     NE YAPILACAKTI 
     Türkiye, IMF'ye vergi alanında Ekim'de şu konularda düzenleme sözü vermişti 
     -Basit usule tabi mükelleflerin KDV'den muaf tutulması. 
     -Gelir vergisi tarifesinin yeniden düzenlenmesi. Halen ücretliler dışında kalan kesimlerin yüzde 20 ile 45 arasında değişen gelir vergisi tarifesi, 1 Ocak 2003'den itibaren Kanun gereği yüzde 15-40 düzeyine düşecek. Bunun yaratacağı vergi kaybının önüne geçilmesi için vergi paketi ile mevcut durumun 2003 ve sonrasında da aynen uygulanması planlanıyordu. 
     -Ücret dışı gelir ve kurumlar vergisi üzerinden hesaplanan yüzde 10 oranındaki fon payı uygulamasının ana vergi oranlarına eklenerek kaldırılması. 
     -İşçi ve memurlara özel gider indirimi adıyla ödenen vergi iadesinin kaldırılması. 
     -Yatırım indiriminin kapsamının daraltılması ve tek bir orana dönüştürülmesi. Halen yüzde 100'leri bulan yatırım indirimi oranının yüzde 30-40 düzeyine indirilmesi. 
     -Temettü vergilemesinde istisnaların kaldırılması ve halka açık şirketler ile diğer şirketlerin temettüleri üzerindeki stopajların eşitlenmesi. 
     -Faiz ve benzeri gelirlerdeki stopaj oranlarının yeniden düzenlenmesi. Vadeye bağlı stopaj uygulamasına son verilerek, finansal araçlar üzerindeki reel vergi yükünün eşitlenmesi. Bu çerçevede 3 ay vadenin üzerindeki mevduat faizlerinin endeksleme yapılarak stopaja tabi tutulması ve döviz tevdiat hesapları üzerindeki vergi yükünün TL mevduatın vergi yüküne yaklaştırılması. 
     Bakanlar Kurulu Kararı ile yapılacak faiz stopajlarının yeniden belirlenmesi için de yeni Kanunun çıkması bekleniyordu. 
     -Vergi muafiyet ve istisnalarının sınırlanması. Bu kapsamda dernek ve vakıflar tarafından elde edilen menkul sermaye iratlarının da stopaj yoluyla vergilendirilmesi, serbest bölgelerdeki istisnaların kaldırılması. 
     -Beyan sınırının ve sisteminin yeniden düzenlenmesi. 
     -Finansal kiralamanın uluslararası muhasebe standartlarına uygun vergilendirilmesi. 
     -İşletmelerin elde ettikleri faiz gelir ve giderlerinin endekslemeye tabi tutularak gelir, gider yazılması. 
     -Kurum kazançlarının vergilendirilmesinde değişiklik. Kurumlar vergisi oranı aynı kalırken, kurum kazançları üzerindeki vergi yükünün düşürülmesi, kurum kazançları üzerindeki azami vergi yükünün gelir vergisi tarifesinin en üst dilimine uygulanan oranın azami 5 puan üstü olan yüzde 50'yi geçmemesi, karın sermayeye eklenmesinin kar dağıtımı sayılması, vergi alacağı uygulamasının kaldırılarak, gerçek stopaj tutarının mahsubu. 
     -Vergi teşkilatının yeniden düzenlenmesi. 
     
     MALİ MİLATTA DURUM 
     Öte yandan seçimle birlikte mali milat ve nereden buldun konusunda da, bu yıl yeni bir düzenlemenin zor olduğu ifade ediliyor. 
     Mevcut koşullarda, yeni bir mali miladın mümkün bulunmadığını kaydeden Maliyeciler, ''Bu konudaki değişiklik de 2003'e kalacak gözüküyor. Yeni bir düzenlemeyle, şu anki uygulama sürekli hale getirilebilir'' dediler. 
     





</TEXT>
</DOC>
