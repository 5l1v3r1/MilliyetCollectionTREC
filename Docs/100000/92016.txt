<DOC>
<DOCNO> 92016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo06.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo'nun yedeği Luizao iddialı konuştu... 
</HEADLINE>
<TEXT>

     17. Dünya Kupası'nda Türkiye ile yarı finalde karşılaşacak Brezilya'da, Ronaldo'nun sakatlığı endişeye yol açarken, yıldız futbolcunun yedeği Luizao iddalı açıklamalar yaptı. 
     Ronaldo'nun yerine ilk 11'de yer almaya hazır olduğunu açıklayan Luizao, ''Türkiye karşısında sahada yer almak ve gol atmak için fazlasıyla istekliyim'' dedi. 
     Türkiye ile yapılan ilk maçta forma giyen ve 87. dakikada Alpay'ın kırmızı kart gördüğü pozisyonda, ceza alanı dışında düşmesine karşın penaltıya neden olan Brezilyalı futbolcu, ''Türk takımını iyi biliyorum. Savunmalarını aşmanın yollarını da iyi biliyorum. Eğer oynarsam gol bulabilirim'' diye konuştu. 
     Brezilya Teknik Direktörü Luiz Felipe Scolari ise Ronaldo'nun değişmez yedeğinin Luizao olduğunu belirterek, futbolcusuna güveninin tam olduğunu ve bunu kendisinin çok iyi bildiğini söyledi. 
     Brezilya'nın, A Milli Takım'ı tartışmalı penaltı golüyle 2-1 yendiği karşılaşma sonrasında, penaltı pozisyonunu değerlendiren Luizao, ''Ceza alanı dışında faul yapıldı, ancak penaltı olsun diye içeri düştüm. Tek bildiğim kazandığımız. Penaltı da oyunun bir parçası'' diye konuşmuştu. 
     





</TEXT>
</DOC>
