<DOC>
<DOCNO> 95896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur39.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıf üniversitelerine yardım Anayasa'ya uygun bulundu 
</HEADLINE>
<TEXT>

     Anayasa Mahkemesi, vakıf üniversitelerine devlet tarafından yapılacak yardımda, öğrenci seçme ve yerleştirme sisteminde kullanılan puan türlerinin ölçü alınmasını düzenleyen yasa hükmünü Anayasa'ya uygun buldu. 
     Anayasa Mahkemesi Başkanvekili Haşim Kılıç, heyetin öğleden sonraki toplantısının ardından gazetecilere yaptığı açıklamada, anamuhalefet partisi DYP'nin, Yükseköğretim Kanunu'nda değişiklik yapan 4689 sayılı yasanın kısmen iptali istemini karara bağladıklarını belirtti. 
     Yasa hükmünü Anayaya'ya uygun bulduklarını belirten Kılıç, iptal istemini oybirliği ile reddettiklerini söyledi. 
     Vakıflar tarafından kurulmuş yükseköğretim kurumlarının giderlerine katkıda bulunmak amacıyla ilgili vakıf yükseköğretim kurumunun müracaatı, Yükseköğretim Kurulu'nun görüşü ve Milli Eğitim Bakanlığı'nın teklifi üzerine Maliye Bakanlığı'nca yapılacak devlet yardımlarının kriterlerini belirleyen Yükseköğretim Kanunu'nun iptal istemi reddedilen maddesine göre, vakıf üniversitelerine ödenecek tutar, şu şekilde belirleniyor 
     ''Devlet tarafından vakıf üniversitelerine yapılacak yardım, yükseköğretim kurumlarına o yıl tahsis edilen toplam bütçe ödeneklerinin örgün öğrenci sayısına bölünmesiyle elde edilen tutarın, ilgili vakıf yükseköğretim kurumunda okuyan örgün öğrenci sayısıyla çarpılması sonucu bulunulacak miktarın yüzde 30'unu geçemez. Ancak, bu miktarın üniversitelere dağıtımı öğrenci seçme ve yerleştirme sisteminde kullanılan sayısal yüzde 50 , sözel yüzde 20 ve eşit ağırlıklı yüzde 30 puan türlerinin parantez içinde gösterilen ağırlıklar uygulanarak, üniversitenin toplam örgün öğrenci sayısına göre yapılır.'' Başkanvekili Kılıç, DYP'nin, vakıf üniversitelerinin merkezleri dışındaki illerde yükseköğretim kurumları kurabilme kuralının 2547 sayılı Yükseköğretim Kanunu'nda yer aldığı, ancak yapılan değişiklikte böyle bir hüküm bulunmadığı gerekçesiyle 4689 sayılı Yasa'nın tümünün iptalini istediğini kaydetti. Heyetin, bu nedenle, Yükseköğretim Kanunu'nun tümünü incelediğini belirten Kılıç, yasada, vakıf üniversitelerinin böyle bir yola başvurmasına engel oluşturabilecek bir düzenleme bulunmadığını saptayarak, bu istemi de reddettiklerini söyledi. 
     





</TEXT>
</DOC>
