<DOC>
<DOCNO> 86139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/ekonomi/eko01.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Asılsız vaatlere kimse inanmıyor’ 
</HEADLINE>
<TEXT>

Devlet Bakanı Kemal Derviş, Yapay cennetlerden hepimiz çok çektik. Yerine getirilmeyecek sözlere kimse inanmıyor’ dedi 
     TUNCAY DAĞLI - UĞUR MART Niğde DHA 

     Maliye Bakanı Sümer Oral ve TOBB Başkanı Rifat Hisarcıklıoğlu ile birlikte Niğde’de Birko Şirketler Grubu’na ait ek tesislerinin açılışına katılan Devlet Bakanı Kemal Derviş, buradaki konuşmasında seçime hiç değinmedi, ancak seçim yatırımı anlamına gelecek faaliyetleri üstü kapalı eleştirdi. 
     Derviş, uçakların inmediği havaalanları yapılmaması, kazanç sağlamayan işletmelere harcamada bulunulmaması gerektiğini, önemli otoyolların ise bir an önce bitirilmesini istedi. Ekonomik krizin atlatıldığını ve büyüme sürecinin başladığını vurgulayan Derviş, şöyle dedi "Yapay cennetlerden hepimiz çok çektik. Yerine getirilmeyecek sözlere kimse inanmıyor. Devlet elinde bulunmayan bir kaynağı harcayamaz. Harcasa bile bunu mutlaka vatandaşın cebinden alıyordur." 
     
     DİE’ye vurgu yaptı 
     Derviş, devletin bazı kuruluşlarının halka ve piyasalara güven vermesi gerektiğini de vurguladı. Bağımsız kurullara büyük görev düştüğünü belirten Derviş, "Bu kurumlara deneyimli, dürüst ve tarafsız insanlar gelmeli ve bu kurullar güven verecek şekilde görev yapmalıdır. Örneğin Devlet İstatistik Enstitüsü’nün DİE üreteceği veriler Türkiye’yi izleyen insanlar için önem taşıyor" dedi. Hakça bir düzen ve gelir dağılımı oluşabilmesi için sermayenin küçük azınlığa değil tabana yayılması gerektiğini de belirten Derviş, "Birko bunu yapmıştır. Bu örneklerin çoğalması ve Türkiye’ye yayılması, dar gelirlinin lehine gelişmesi gerekir" dedi. 
     
     Oral Türkiye seçim lafından çok çekti 
     Maliye Bakanı Sümer Oral’ın Birko’da yaptığı konuşma ise seçim sözleriyle gündeme oturan Bakan Derviş’e yanıt niteliğindeydi. Oral, "Sık sık hükümet değişikliklerinden ve her gün seçim sözlerinden Türkiye çok sıkıntı çekmiş. Her gün seçim konuşmak yanlıştır. Bu hükümet Cenabı Allah izin verirse zamanına kadar gidecek.’’ Oral, Türkiye’nin istikrarı çok çabuk yakaladığını ama çok da çabuk kaybettiğini vurgulayarak, "Bu yakaladığımız bugünkü istikrarı korumayı da bilmemiz gerekir" dedi. 
     



 EKONOMİ 













</TEXT>
</DOC>
