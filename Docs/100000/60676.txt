<DOC>
<DOCNO> 60676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/spor/spo04.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikrar abidesi Bushi 
</HEADLINE>
<TEXT>

Trabzon’un yeni transferi, ülkemize gelen en başarılı lejyonerlerden biri oldu. 2.5 yıl boyunca sadece 10 karşılaşmada yer alamadı, 26 gol attı 
     AYŞE YEŞİN 

     BORDO - Mavili yönetimin 1.5 yıllığına renklerine bağladığı Alban Bushi, ülkemize gelen en istikrarlı isimlerin başında geliyor. 1999 - 2000 sezonunda Adanaspor’a transfer olan Arnavut golcü, geride kalan 2.5 yılda 85 maçın 75’inde forma giydi. 31 maçın tamamında yer alıp, 5 bin 550 dakika ter döktü. Toplam 7 bin 650 dakikalık maratonun sadece 2 bin 100 dakikasında sahadan uzak kaldı, 26 gol kaydetti. 
     ADANASPOR’DA 29 maçta 2 bin 197 dakika oynayan Bushi, ilk sezonunu 10 golle kapatırken, 2000 - 2001 sezonunda İstanbulspor’a transfer oldu. Geçen sezon 30 maçta 2 bin 171 dakika forma giyip, fileleri 12 kez havalandırdı. Tecrübeli futbolcu, bu sezon ilk yarıda bin 182 dakikalık bir performans ortaya koyarken, 4 gol atıp, asistleriyle de göz doldurdu. 2.5 yılda Bushi, üç kez kırmızı kart gördü. 
     
     Zafer seferberliği 
     ANTALYA kampının üçüncü gününde soğuk ve yağışlı havaya rağmen Teknik Direktör Briegel, yoğun idman temposunu sürdürüyor. Saat 07.30’da kros çalışması yaptıran Alman hoca, 11.00’de futbolcularına kondisyon yüklüyor, öğleden sonra da teknik ağırlıklı program üzerinde duruyor. Grip olan Gökdeniz iyileşirken, tatilde hastalanıp, dört kilo kaybeden Zafer için doktorlar kilo artırıcı diyetler uyguluyor. Yıldız futbolcu, önceki akşamki idmanda baygınlık geçirmişti. 
     
     Sambacılara ceza kapıda 
     TRABZONSPOR’UN Brezilyalı futbolcuları Da Silva, Aurelio, Jarro’nun Antalya kampına katılmaması sıkıntıya yol açtı. Bu futbolcuların uçaklarını kaçırdığı bildirilirken, yönetim bir an önce kendilerini getirmek için adeta seferberlik ilan etti. Sambacıların’ın tüm uyarılara rağmen işi ağırdan almaları da yönetimi kızdırdı. 
     BAŞKAN Yardımcısı Ahmet Ağaoğlu, "Henüz haber alamadık. Hocamızın raporuna göre ceza vereceğiz" dedi. Brezilyalılar’la birlikte gelmesi beklenen denenecek Andersson da bu gelişmeler üzerine kampa katılamadı. Eduardo’yu gözden çıkaran yönetim, Salazar’ın yerine de liberoya Ukrayna’nın Dinamo Kiev takımından Vladıslav Vashuk’u düşünüyor. 
     



 SPOR 






















</TEXT>
</DOC>
