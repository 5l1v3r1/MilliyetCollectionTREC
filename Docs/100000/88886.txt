<DOC>
<DOCNO> 88886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sontur12.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da 40 derecelik sıcak sokakları boşalttı 
</HEADLINE>
<TEXT>

     Adana'da hava sıcaklığının 40 dereceye kadar ulaşması ve A Milli Futbol Takımı'nın Dünya Kupası'nda Kostarika ile oynadığı maç nedeniyle kent sokakları boşaldı. 
     Yapılan ölçümler sonucu kentteki hava sıcaklığı öğle saatlarinde 40 dereceye kadar yükseldi. Sıcaklığın, son 8 yılın Haziran ayı ortalamasının 2 derece üzerinde olduğu bildirildi. 
     Yetkililer, aşırı sıcakların 11 Haziran Salı gününe kadar devam edeceğini kaydettiler. 
     Aşırı sıcak nedeniyle vatandaşların bazıları yayla ve deniz kenarlarına giderken, kentte kalanlar da dışarıya çıkmayarak A Milli Futbol Takımı'nın Kostarika ile yaptığı karşılaşmayı izlediler. Bu arada, sıcaktan bunalan bazı çocuklar ise ana caddelerin kavşaklarındaki havuzlarda serinlemeye çalıştılar. 
     Adana İl Sağlık Müdürü Alper Pişkin, Akdeniz yöresinin sahra kökenli kuru ve sıcak karakterli tropikal hava kütlesinin altında olduğunu belirterek, şunları kaydetti 
     ''Yaşlılar, çocuklar, kalp, astım, şeker ve böbrek hastalıkları gibi rahatsızlıkları bulunanlarla mecbur kalmadıkları sürece dışarı çıkmamalıdırlar. Ağır yağlı gıdalar ve alkol tüketiminden kaçınılmalı. 
     Yüksek ısıya bağlı olarak terleme ile kaybedilen sıvı ve elektrolitlerin yerine konulması için sulu yiyecekleri tercih edilmeli ve bol sıvı alınmalı.'' 
     





</TEXT>
</DOC>
