<DOC>
<DOCNO> 84007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/ekonomi/eko04.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Patates kraliçesi 
</HEADLINE>
<TEXT>

Doğuş Grubu’ndan Lamb - Weston patates fabrikasını alan Belgin Gömeç, emekli ikramiyesiyle atıldığı işhayatında, 30 milyon dolar ciroya ulaştı 
     RIFAT DEMİR Nevşehir 

     Doğuş Grubu’ndan dondurulmuş patates üreten Lamb - Weston’u alarak dikkatleri üzerine çeken Belgin Gömeç, emekli ikramiyesi ile işhayatına atıldı, bugün 30 milyon dolar ciro yapan dört şirketin sahibi. 
     Üç yıl Nevşehir Sanayici ve İşadamları Derneği Başkanlığı görevini yürüten ve şu anda yönetim kurulu üyesi olan Gömeç aynı zamanda Türk Sanayicileri ve İşadamları Derneği’nin de üyesi. Toplam 30 bin dekar alanda patates eken Gömeç’in, Lamb Weston dışında iki patates işleme fabrikası daha var. Ayrıca bir yapı malzemeleri bir de tekstil fabrikası olan Gömeç’in ilk sermayesi 1986’da Bakanlık’tan aldığı 12 bin 500 liralık emekli ikramiyesi. 
     İzmirli olan Gömeç, Ege Üniversitesi’nden ziraat mühendisi olarak mezun olduktan sonra, Tarım Bakanlığı bursu ile California Üniversitesi’nde yüksek lisans yaptı. Türkiye’ye döndükten sonra bakanlık bünyesinde çalışan Gömeç, sulu tarım araştırmaları sırasında Nevşehir’in patates üretimi için en uygun yer olduğunu gördü. Burada sulu tarım tekniklerini denemeye başlayan Gömeç, Bakanlık’tan emekliliğini isteyerek, aldığı 12 bin 500 lira ikramiyeyle bir Murat 131 araba aldı ve Nevşehir’de 200 dekar arazi kiraladı. 
     Hem kiraladığı araziden, hem de çiftçilerden aldığı patatesleri, önce İtalya’da pazarlayan Gömeç, asıl atağını 1995’te yaptı. Bu yılda Avrupa’da patates üretimi büyük ölçüde düşünce Gömeç’in ihracat hacmi de arttı. Ticaretten kazandığı paraları yatırımla değerlendirdiğini söyleyen Gömeç, ilk fabrikası Nesteks’i Nevşehir’de bir araya getirdiği 20 aile ile birlikte aldı. "Ben sıfırdan bu duruma geldim. Hayat büyükşehirlerde dönmüyor. Anadolu yatırım için iyi bir fırsattır" diyen Gömeç, diğer fabrikalarını ise kendisi aldı. 
     
Patatesten 2 milyon dolar      En son Doğuş Grubu’ndan Lamb Weston’un fabrikasını alan Gömeç, alım fiyatı ile ilgili rakam vermedi. Kriz yılı 2001’de de patates ihracatıyla 2 milyon dolar gelir elde eden Gömeç, bu yıl toplam 4.5 milyon ton patates üretimi hedefliyor. Patates unu ve püresi için de yeni bir tesis kurmayı planlıyor. 
     



 EKONOMİ 


















</TEXT>
</DOC>
