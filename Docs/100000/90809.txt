<DOC>
<DOCNO> 90809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur08.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Neşe Düzel'e beraat... 
</HEADLINE>
<TEXT>

     ''Türkiye'nin gizlenen yüzü'' adlı kitabın bazı bölümlerinde ''Halkı, mezhep farklılığı gözeterek kin ve düşmanlığa açıkça tahrik ettiği'' öne sürülen gazeteci Düriye Neşe Yaşar Neşe Düzel ve yayıncı Osman Nihat Tuna, suç unsuru oluşmadığı gerekçesiyle beraat etti. 
     İstanbul 4 No'lu DGM'deki duruşmaya, tutuksuz sanık Neşe Düzel katıldı. Davanın diğer sanığı olan İletişim Yayıncılık A.Ş'nin yayından sorumlu yönetim kurulu üyesi Osman Nihat Tuna ise duruşmaya gelmedi. 
     Duruşmada savunmasını yapan Düzel, iddia edildiği gibi kışkırtıcılık yapmadığını belirterek, bir gazeteci olarak toplumdaki sorunları araştırdığını söyledi. 
     Sanık olarak mahkemede yargılanmasını sağlayan savcının, hukuku ciddiye almadığını savunan Düzel, savcının, iddia ettiği suçların delillerini mahkemeye sunması gerektiğini bildirdi. 
     Duruşmada esas hakkındaki görüşünü açıklayan DGM Cumhuriyet Savcısı İsa Dalgıç, İletişim Yayınları tarafından basılan ''Türkiye'nin gizlenen yüzü'' adlı kitabın 98-108. sayfaları arasındaki bölümde, Neşe Düzel'in Gazi Mahallesi Muhtarı Nevzat Altun ve ''cemevi dedesi'' Hüseyin Gülen'le yaptığı röportajın ''Aleviler'e terörist gözüyle bakılıyor'' başlığı altında yer aldığını söyledi. 
     Bu röportaj nedeniyle Düzel ve Tuna hakkında ''Halkı, mezhep farklılığı gözeterek, kin ve düşmanlığa açıkça tahrik etmek'' suçundan dava açıldığını hatırlatan Savcı Dalgıç, ancak söz konusu röportajda Gazi Mahallesi'nde yaşayan insanların sorunlarının incelendiği, mahalle halkının inançları nedeniyle yaşadıkları zor durumun ele alındığının anlaşıldığını bildirdi. 
     Savcı Dalgıç, TCK'nın 312. maddesinin 2. fıkrası uyarınca 1 ile 3'er yıl arasında hapis cezasına çarptırılmaları istenen Düzel ve Tuna'nın, suç unsuru oluşmadığı gerekçesiyle beraatlerini istedi. 
     Davayı karara bağlayan mahkeme heyeti, iddia edilen suçun unsurları oluşmadığı gerekçesiyle gazeteci Neşe Düzel ve yayıncı Osman Nihat Tuna'nın beraatine karar verdi. 
     





</TEXT>
</DOC>
