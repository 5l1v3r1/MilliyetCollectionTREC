<DOC>
<DOCNO> 81718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur10.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türkiye gerçeği "Yeşil kart çocukları..." 
</HEADLINE>
<TEXT>

     Şanlıurfa'nın Siverek İlçesi'nde, devletin yeşil kart sahiplerine her ay 250 milyon lira yardım yapacağı yönündeki söylenti, ''kayıtsız nüfusu'' ortaya çıkardı. 
     Yılın ilk 3 ayında her ay ortalama bin çocuğun nüfusa kaydının yaptırıldığı ilçede, Nisan'da bu sayı 1505'e çıktı. 
     İlçe Nüfus Müdürlüğü'nden alınan bilgiye göre, feodal yapı ve insanlardaki aşiret sistemini korumak düşüncesi, bölgedeki nüfus artışını hızlandırırken, aile planlaması çalışmaları ise çözümsüz kalıyor. 
     Yetkililer, ilçede her yeşil kart sahibine devletin ayda 250 milyon lira yardım yapacağı yönündeki söylenti üzerine Nisan ayında 0-5 yaş arasında 1505 çocuğun nüfusa kayıt ettirildiğini belirtirken, 
     buna karşılık yaşamını yitiren 117 kişinin nüfustan düşürüldüğünü kaydettiler. İlçe Nüfus Müdürlüğü'nden son bir ayda 45 bin kişiye, yeşil karta sahip olabilmek için istenilen ''aile tablosu belgesi'' verildiğini ifade eden yetkililer, geçen aylarda nüfusa ortalama bin çocuğun kaydının yaptırıldığını, bu rakamın da Türkiye ortalamasının üzerinde bulunduğunu bildirdiler. Siverek Kaymakamı İ. Hayrullah Sun da, devletin her yeşil kart sahibine ayda 250 milyon lira yardım yapmasının söz konusu olmadığını belirterek, ''Bir söylenti üzerine gizli kalmış nüfus ortaya çıktı. Önceleri çocuklarını nüfusa kayıt yaptırmayan vatandaşlar, yeşil kart yardımından yararlanmak amacıyla Nüfus Müdürlüğüne akın etmiş.'' diye konuştu. Sun, Türkiye ortalamasının üzerinde bulunan nüfus artış oranının önüne geçebilmek için yeni aile planlaması grubu oluşturduklarını ve 30 bayandan oluşan grubun gelecek hafta eğitimlerini tamamlayıp özellikle kırsal bölgelerde aile planlaması çalışmaları yapacağını sözlerine ekledi. 
     





</TEXT>
</DOC>
