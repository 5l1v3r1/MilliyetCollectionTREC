<DOC>
<DOCNO> 54116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/spor/aspo.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İLHAN-TÜMER KARTAL SÜPER 3 - 1 
</HEADLINE>
<TEXT>

Beşiktaş son haftalardaki çıkışını sürdürdü. Malatyaspor’un direnci kısa sürede kırıldı. İlhan Mansız attığı üç golle galibiyeti takımına taşıdı. Soğuk havaya rağmen tempo düşmedi. Üç asist yapan Tümer de sahanın yıldızlarındandı. Konuk ekip birçok fırsattan yararlanamadı 
     SİYAH - Beyazlı ekip ilk dakikadan itibaren abluka altına aldığı rakip kaleden maç boyunca ayrılmadı. 7. dakikada İlhan Mansız skordaki dengeyi bozdu. Ancak Mithat 3 dakika sonra Beşiktaş’ın sevincini bitirdi. İnönü Stadı’nda seyircisiyle galibiyete şartlanan Kartal, İlhan ile adeta kanatlandı. Genç futbolcu Tümer’in paslarıyla 48. dakikada takımını tekrar öne geçirdi, 65’te de farkı ikiye çıkardı. 
     
     Dakika dakika maç 
     DAKİKA 7 Tümer sağdan süratle indi, topu altı pasa kesti. İlhan Mansız kafayla topu filelere gönderdi 1-0. 
     Dakika 10 Savunmanın ofsayt diye duraklamasını iyi değerlendiren Mithat soldan cezaalanına girdi, topu tavana çaktı 1-1 
     Dakika 20 Kartal galibiyete çok yaklaştı. Bayram soldan topu altı pasa indirdi, Stavrum zor olanı yaptı, kısa mesafeden topu üstten auta gönderdi. 
     Dakika 35 Tümer ceza alanı dışından sert vurdu, kaleci Hakan topu iki hamlede güçlükle önledi. 
     Dakika 41 İlhan Mansız savunmadan sıyrıldı, kaleci Hakan'ı geçmeyi düşüneceği yerde kendini yere bıraktı. Hakem Tatlı "devam" dedi. 
     DAKİKA 46 İlhan dönerek kaleye sert vurdu. Top direğin yanından dışarı gitti. 
     DAKİKA 48 Tümer soldan ortaladı. İlhan kale önünde dokundu 2-1 
     DAKİKA 54 İlhan sağdan ortaladı. Hakan'ı geçen topa Stavrum vuramadı. 
     DAKİKA 63 Orta alandan gelen topla buluşan Mithat rakibini geçti. Ceza sahası çizgisinden vurdu, top direği sıyırdı. 
     DAKİKA 65 Tümer'in akıl dolu ara pasıyla ceza alanına dalan gecenin yıldızı İlhan, Mapeza ve Ömer'in yanından ağları üçüncü kez havalandırdı 3-1 
     DAKİKA 85 Löbe'nin indirdiği topa ceza alanı içinde ve bomboş Ömer gelişine vurdu. Ancak gol yapamadı. 
     DAKİKA 89 Fazlı ceza alanı içinde Fevzi ile karşı karşıya kaldı. Ancak topu auta attı. 
     
Nasıl oynadılar      FEVZİ Mithat'ın attığı golde savunmasının kurbanı oldu. Maç süresince kalesinde fazla tehlike yaşamadı. 
     TAYFUR Savunmada mücadele etti, sık sık ileri çıkarak forvete etkili ortalar yaptı. Etkili ve soğukkanlıydı. 
     RONALDO Oyun disiplininden uzaklaşmadı. Hem havada hem yerde etkiliydi. Ölü toplarda ileri çıktı, gol aradı, 
     AHMET YILDIRIM Defansın göbeğinde dengeli durmaya çalıştı. Son 20 dakikada yaptığı hatalarla rakibe şans verdi 
     İBRAHİM Sol koridoru Bayram'la paylaştı, sahanın ağır oluşu onu olumsuz etkiledi, fazla ileri çıkamadı. 
     NİHAT Sağ kanatta öldürücü bindirmeler gerçekleştirdi, sık sık savunmaya kadar indi ve de destek verdi. 
     YASİN Orta alanda futbol adına güzel işler yaptı, oyunu istediği gibi yönlendirdi, ofansı destekledi. 
     TÜMER Beşiktaş'ı attığı klas paslarla ayağa kaldırdı. İlhan Mansız'ın üç golünde de asistliği ön plandaydı. 
     BAYRAM Hafta içinde sakatlandı, son anda sahaya sürüldü, sol kulvarda etkiliydi. Sık sık gol aradı. 
     STAVRUM Antalya maçında yıldızlaştı, dünkü karşılaşmada boş oturdu, ayağına gelen fırsatları acemice harcadı. 
     İLHAN MANSIZ Hem rakip tekmelerle hem de Ömer'le boğuştu, fırsatları mükemmel kullandı ve hat - trick yaptı. 
     SERTAN Antalya maçının yıldızı kendini yedekte buldu, ikinci yarıda oyuna girdi, İlhan Mansız'ı rahatlattı. 
     ÜMİT Son dakikalarda Yasin Sülün'ün yerine oyuna girdi. Defansa takviye için alındı, ısınamadan maç sona erdi. 
     AHMET DURSUN 12 maç sonra moral için son dakikada oyuna girdi. Pozisyon aradı, ancak maç eksiğini hissettirdi. 
     
     Tatlı vasattı 
     HAKEM Serdar Tatlı kondisyonu, yardımcı hakemleriyle kurduğu diyalog ve pozisyonlara yakınlığı ile göz doldurdu. İlhan’ın ceza alanı içinde düşmesine penaltı vermemesi doğru karardı. Ancak kartlarını yerinde kullanamadı, zaman zaman hatalı düdükler çaldı. Sonuca tesir edecek bir yanlışı olmasa da, vasatı aşamadı. 
     
     NOTLAR 
     Ahmet döndü 
     TRABZONSPOR maçında sakatlığı yineleyen Ahmet Dursun on iki hafta aradan sonra sahalara döndü. Sağ ayağında stres kırığı oluşan Siyah - Beyazlı futbolcu son dakikada oyuna girdi. 
     
     Briegel maçta 
     BEŞİKTAŞ - Malatya maçını Trabzon Teknik Direktörü Peter Briegel de izledi. İnönü Stadı’na kongre üyelerinden Tayfun Ateş ile birlikte gelen Briegel, hem maçı izledi, hem de yöneticilerle hasret giderdi. 
     
     Doğan’a sevgi 
     BEŞİKTAŞ’IN eski futbolcularından Malatyaspor Teknik Direktörü Ziya Doğan’a taraftarlar sevgi gösterisinde bulundular. Siyah - Beyazlı oyuncularla hasret gideren Doğan’ı taraftarlar tribüne çağırdılar. 
     
     Tatlı’ya tepki 
     41.dakikada, kaleci Hakan’ın dokunmadığı pozisyonda İlhan Mansız’ın kendini bırakmasına "devam" diyen hakem Serdar Tatlı’ya, Siyah - Beyazlı yöneticiler ve taraftarlar büyük tepki gösterdiler. Taraftarlar ıslıkla protestolarını sürdürürlerken, yöneticiler de ayağa kalkarak tepkiyi devam ettirdiler. 
     
     Ronaldo’ya uyarı 
     BREZİLYALI oyuncu üç sarı kart olması nedeniyle maç öncesi uyarıldı. Ronaldo dün de kart görseydi, Fenerbahçe’ye karşı oynamayacaktı. 
     
     Myhre tribünde 
     KASIĞINDAKİ sakatlık yüzünden Antalya deplasmanında 45 dakika forma giyebilen Thomas Myhre, Fenerbahçe derbisi düşünülerek dün gece riske edilmedi. Norveçli kaleci, maçı tribünden izledi. 
     
     PAF berabere 
     GEÇTİĞİMİZ hafta Antalyaspor’u yenen Beşiktaş PAF Takımı, istikrarsız gidişine Malatyaspor önünde de devam etti. Ayazağa’daki Yusuf Tunaoğlu Stadı’nda oynanan karşılaşma 1-1 sonuçlandı. 
     
     "İddiam yok" 
     MAÇIN yıldızı İlhan Mansız, gol krallığı için iddiası olmadığını söyledi. Genç futbolcu, "Önemli olan takımın galip gelmesi. Benim atmam ve bir başkasının atması çok farketmez" dedi. Tümer ise paslarının yerini bulmasına sevindiğini söyledi ve Fenerbahçe maçını hedef gösterdi. 
     



 SPOR 

























</TEXT>
</DOC>
