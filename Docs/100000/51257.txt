<DOC>
<DOCNO> 51257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/yazar/pulur.html </URL>
<DATE> 2001/11/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Gazeteci doğdu gazeteci öldü 
</HEADLINE>
<TEXT>

     HER ölüm, ölümleri biraz daha yaklaştırıyor... 
     Dinçer Güner'i de toprağa verdik... 
     1956'da "Havadis" gazetesinde buluşmuştuk, 45 yıl önce biz "Vatan"dan, o sanırız "Hürriyet"ten gelmişti. 
     
     İKİMİZ de çiçeği burnunda gazetecilerdik, haberlerimizin dibine, kırk yılda bir 8 punto imzamız konsa, kendimizi mesleğin en meşhur adamı sanırdık. 
     
     AMA 8 punto imzadan, ilk defa, birinci sayfaya fotoğrafla çıkan "Dinçer Güner oldu Yeşilköy'e transit gelen ve uçakta bekleyen ünlü sinema oyuncusu komedyen Danny Kaye ile uçağın içine girerek konuşan ve fotoğraf çektiren oydu. 
     
     ARKADAŞLIĞIMIZ sürdü gitti, 1958'de Milliyet'e geldik, Dinçer", iki yabancı dil bilirdi, Galatasaray mezunuydu, gece, dış haberlere bakardı. 
     Lakin bakmadığı ne vardı ki 
     "Meraki" lakabını, merakının hakkıyla elde etmişti... 
     En ufak haberin peşinden gider, kendisinin gitmesi bir yana, herkesi, o habere şartlandırırdı. 
     Haberi çıkarmak için çalmayacağı kapı, pardon, açmayacağı telefon yoktu. 
     
     BAŞBAKAN Menderes'in uçağı Londra'da düşmüş, Türkiye ayağa kalkmıştı, haberleşme bugünkü gibi değil, ya telefonla, ya da ajansların vereceği haberlere bağlıyız... 
     Telefon denilince de, çevir, aradığını, bul yok 
     PTT santralına yazdıracaksın, sıran ne zaman gelirse, o zaman konuşacaksın. 
     Bir saat, iki saat beklemek de var, hiç konuşamamak da 
     
     HERKES Londra'dan haber bekliyor, herkes Londra'ya ulaşabilecek bir yol arıyor. 
     Bir de baktık, Dinçer telefonu ağzına yapıştırmış fıs fıs bir şeyler konuşuyor. 
     Rahmetli Hikmet Gülderen çıldıracak "Görüyor musun, bari bu gece yapma " diyor. 
     Dinçer'in telefon muhabbetleri meşhur olduğu için onlardan biri sanıyor 
     Oysa Dinçer ne yapmış, ne etmiş, milletlerarası santralındaki tanıdıklarını seferber ederek, ünlü İngiliz polisi Scotland Yard'ı bağlatmış, haberin ayrıntılarını sızdırmış... 
     Ertesi gün en ayrıntılı haber Milliyet'teydi. 
     
     DİNÇER'in meslek hayatı, sorgulamakla, eleştirmekle, yanlışları bulmakla geçti. 
     Eğer, salı günü, Levent Camii'nde, tabutunun kapağını aralayıp başını kaldırabilseydi, Gazeteciler Cemiyeti'ni fena haşlardı 
     "Yahu, bir cenaze ilanını bile doğru dürüst veremiyorsunuz. Beni Yeniköy mezarlığına gömecekler, siz Zincirlikuyu'ya gömülecek diye ilan veriyorsunuz " 
     
     "GAZETECİ olunmaz, gazeteci doğulur " diye bir deyim vardır, Dinçer gazeteci doğdu, gazeteci öldü. 
     
     







Seçim sistemi 


Fatih Terim... 


Kamuda küçülme 


Irak'la sınırları doğru çizmek 


Atatürk, Şah, İnönü, İngiliz elçisi nasıl poker oynadı 


23 cesur adam 


Atatürk ve Edward 


Ekonomist olmanın dayanılmaz ağırlığı 


İnisiyatif bizden gelmeli 


Ders kitaplarında cinsiyet ayrımcılığı 


Umuda yolculuk’ 


Gazeteci doğdu gazeteci öldü 


İstanbul politikalar merkezi 


Kullanmadığınız kredi kartlarını iptal ettirin 


Fakirler altın satıyor, zenginler altın alıyor 


Değişimi yürekli insanlar gerçekleştirir 


</TEXT>
</DOC>
