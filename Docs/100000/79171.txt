<DOC>
<DOCNO> 79171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/ekonomi/eko00.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Borçlu listesinde çıktı... 
</HEADLINE>
<TEXT>
TOBB da borcunu Hazine’ye yükledi 
Hazine, garanti verdiği 51 kuruluşun 10.8 katrilyon liralık yurtdışı borcu için takibe geçti. Borçlular arasında 107 milyar lira ile TOBB da bulunuyor 
     HARUN GÜREK Ankara 

     Hazine garantisi ile yurtdışından alındığı halde ödenmeyen 10.8 katrilyon liralık alacak için takip başladı. Dış borcunu ödemeyen kuruluşlar arasında ekonomik krizden sonra ihracatçılara kredi olarak dağıtılmak üzere Eximbank’a 100 milyon dolar borç veren Türkiye Odalar ve Borsalar Birliği TOBB ile Kuzey Kıbrıs Türk Cumhuriyeti’nin KKTC de bulunduğu ortaya çıktı. 
     
     Belediyelerde Ankara birinci 
     150 milyon dolarlık nakit parası bulunan TOBB, 107 milyar liralık dış borcunu vadesi geçtiği halde ödemeyerek, Hazine’ye yükledi. Hazine şimdi bu paranın da faiziyle birlikte ödenmesini istiyor. 
     Hazine’nin çıkarttığı listeye göre, belediyeler içinde de borcunu ödemeyenler arasında ilk sırada Ankara Büyükşehir Belediyesi yer aldı. Büyükşehir Belediyesi’nin vadesi geçtiği halde ödenmeyen ve Hazine tarafından halktan toplanan vergilerle ödenen borcu 1.6 katrilyon lira. 
     Hazine’nin bu belediye adına üstlendiği toplam dış borç miktarı ise 1.9 milyar dolar. Daha sonra otoyolların finansmanı için kurulan Kamu Ortaklığı Fonu KOF geliyor. KOF’un vadesi geçmiş borcu 1.6 katrilyon lira. KOF’u 1.2 katrilyon lira ile devlete "yap - işlet - devret" yöntemiyle baraj yaptırıp, sonra üretilen suyu çok pahalı olduğu gerekçesiyle almayan İzmit Büyükşehir Belediyesi izliyor. İzmir Büyükşehir Belediyesi’nin 621, Elektrik Üretim A.Ş. eski TEAŞ’ın üçe bölünmesiyle kurulan KİT’lerden biri 584, TMO’nun 459, Gaziantep Büyükşehir Belediyesi’nin 259, KKTC’nin 103, İSKİ’nin 82 trilyon borcu var. 
     
Ödeme çağrısına uymayana icra takibi      Yeni Borçlanma Yasası ile vadesi geçen Hazine garantili borçların 6183 sayılı Amme Alacakları Yasası kapsamına alınmasıyla harekete geçen Hazine Müsteşarlığı, bu tür borçların dökümünü ve borçluların listesini çıkardı. Hazine, listede yer alan 51 KİT, belediye, fon, üniversite, vakıf ve kuruluşa borçlarını ödeme çağrısında bulundu. Hazine, söz konusu kuruluşlara, isterlerse borçlarını yeniden yapılandırarak, bir ödeme planına bağlayacağını da bildirdi. Bu kuruluşlar iki ay içinde başvuruda bulunmazlarsa, ödeme planı yapılmayacak ve Hazine doğrudan icra takibine geçecek. 
     Liste ve borç dökümlerine göre, Hazine garantisi ile alındığı halde ödenmeyen, bu nedenle Hazine tarafından ödenen borçların miktarı 7.7 katrilyon lira. 
     Bu borçların gecikme faizi ise 3.1 katrilyon liraya ulaştı. 
     



 EKONOMİ 






















</TEXT>
</DOC>
