<DOC>
<DOCNO> 89424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun31.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanı İspanya'dan Türkiye'ye kötü haber 
</HEADLINE>
<TEXT>

     Avrupa Birliği dönem başkanı İspanya, ''Türkiye'ye Kopenhag siyasi kriterlerini gerçekleştirmeden tam üyelik müzakereleri için tarih veremeyeceklerini'' söyledi. 
     Avrupa Parlamentosu'nda bugün yapılan oturumda, adaylarla ilgili hazırlanan ilerleme raporu tartışıldı. 
     Oturumda konuşan AB dönem başkanı İspanya'nın Avrupa işlerinden sorumlu bakanı Ramon de Migel, AB'nin, siyasi reformları sürdürmesi konusunda Türkiye'ye cesaret vermesi gerektiğini söyledi. 
     Türkiye'nin, tam üyelik müzakerelerinin başlamasına ilişkin tarih verilmesi için AB'ye baskı yaptığını belirten İspanyol Bakan, Kopenhag siyasi kriterlerinin bütün aday ülkelere uygulandığını belirterek, ''Nasıl olsa ileride bu kriterler yerine getirilir düşüncesiyle hareket edemeyiz'' diye konuştu. 
     İspanyol Bakan, AB Konseyi'nin Türkiye'ye tam üyelik öncesi stratejisi kapsamında mali yardımları düzenlemesini istediklerini belirtti ve Türkiye'nin Kıbrıs sorununun çözümü konusu konusunda yapıcı bir tutum içinde olmasını beklediklerini ifade etti. 
     
     "KIBRIS'TA TEK SES İSTİYORUZ" 
     İspanyol Bakan, Kıbrıs ile ilgili devam eden müzakereleri yakından izlediklerini belirterek, Türk ve Rum kesimlerinin nasıl bir çözüm bulucağı onların sorunu. Yanlız AB içinde tek sesli bir Kıbrıs istiyoruz'' dedi. 
     Sorunun çözümü konusunda ilerlemelerin yanında zaman zaman geriye de gidildiğini kaydeden Ramon de Miguel, AB adına adaya gidip hem Rum, hem de Türk temsilcilerle görüştüğünü söyledi. 
     İspanyol Bakan, 24 Ekim'e kadar görüşmelerin başarıyla tamamlanmasını beklediklerini ifade etti. 
     





</TEXT>
</DOC>
