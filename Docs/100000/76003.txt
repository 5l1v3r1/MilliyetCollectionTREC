<DOC>
<DOCNO> 76003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko21.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay, Saddam'a götürdüğü mesaja açıklık getirdi 
</HEADLINE>
<TEXT>

     Irak gezisinden dönen Devlet Bakanı Tunca Toskay, Irak Devlet Başkanı Saddam Hüseyin'e götürdüğü mesaj konusuna açıklık getirdi. 
     Düzenlediği basın toplantısında, gazetecilerin bu yöndeki sorularını yanıtlayan Bakan Toskay, mesajın içeriği konusunda, ''Türkiye'nin bölgeye ve son gelişmelere bakışı ile bölgede hepimizi kötü etkileyecek olumsuz gelişmelerin önüne nasıl geçilebileceğine ilişkin bir mesaj'' dedi. 
     Bakan Toskay, Saddam Hüseyin ile görüşmesinde, Başbakan Bülent Ecevit'in bir mesajını götürdüğünü ve karşılığında da bir mesaj getirdiğini anlatırken, bu mesajın şu anda ayrıntılı olarak hazırlandığını ve iki saatlik görüşmenin tam metnini içerdiğini söyledi. 
     Devlet Bakanı Toskay, bu metnin Başbakan Bülent Ecevit'e arzedileceğini kaydederken, bugün saat 12.00'de Başbakan Bülent Ecevit ile biraraya geldiğini de belirtti. 
     Bakan Toskay, Irak Devlet Başkanı Saddam Hüseyin ile görüşmelerinde, onların bir kuralı olduğunu belirtirken, görüşme talebinde olan yabancı ülke temsilcisinin tek başına kabul edildiğini hatırlattı. 
     Mesajın içeriğine ilişkin sorular üzerine Toskay, ''mesajın içeriği konusunda benim bir şey söylemem doğru olmaz. Türkiye Cumhuriyeti devletinin kurallarına çok uygun değil. Sayın Başbakan arzu ederse, mesajı açıklar'' dedi. 
     Bakan Toskay, bu yöndeki ısrarlı sorular üzerine, ''genel çerçeveye ilişkin olarak, Türkiye'nin bölgeye bakışı, son gelişmelere bakışı, bu gelişmelerin olumsuz istikamette değil, olumlu istikamette gelişmesi için Türkiye'nin düşündüğü hususların ne olduğu, hangi tedbirler alınırsa, hangi adımlar atılırsa bölgede hepimizi kötü etkileyecek olumsuz gelişmelerin önüne nasıl geçilebilir şeklinde, bunları içeren bir mesaj'' şeklinde konuştu. 
     






</TEXT>
</DOC>
