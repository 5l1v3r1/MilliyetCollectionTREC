<DOC>
<DOCNO> 85894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun40.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Binyamin Netanyahu "Arafat Filistin'in Saddam'ı haline geldi" 
</HEADLINE>
<TEXT>

     İsrail'in eski Başbakanı Binyamin Netanyahu, Filistin lideri Yaser Arafat'ı ''Filistinli Saddam'' olarak nitelendirdi. 
     Aspen Enstitüsü tarafından Almanya'nın başkenti Berlin'de düzenlenen toplantıda konuşan Netanyahu, ''Başlangıçta siyasi lider olarak görülen Arafat 90'lı yılların ortasından itibaren Filistinli bir Saddam haline geldi'' dedi. 
     Netanyahu konuşmasında, Arafat'ı sert dille eleştirerek, Arafat'ın tüm Filistin gazetelerini kontrol ettiğini ve bu gazetelerde ''İsrail ile birlikte değil, İsrailsiz bir barış istediği'' görüşünü dile getirdiğini ileri sürdü. 
     Küçük Filistinli çocukların intihar komandoları olarak yetiştirildiğini savunan Netanyahu, ''İsrail'de teröre ilişkin sergi ya da müzeleri gezdiğinizde, parçalanmış insan cesetleri görürsünüz. İşte bu Arafat'' diye konuştu. 
     Arafat'ın, intihar komandosu gençlerin isimlerini sokaklara ve üniversitelere verdiğini hatırlatan Netanyahu, ''Arafat'ın tüm olumsuz tutumuna rağmen uzlaşma yoluna gittik. Ben de dahil olmak üzere 5 İsrailli Başbakan Arafat ile barış sağlamayı başaramadı'' dedi. 
     Arafat'ın demokratik şekilde seçilen bir lider olmadığını da savunan Netanyahu, ''Saddam Hüseyin bile daha demokratik şekilde seçilmiştir. Halkın yüzde 95'inin oyunu almıştır. Bu nedenle, Arafat'ı uzaklaştırmalıyız. Dostu Saddam'ın yanına gidebilir'' diye konuştu. 
     Filistinlilerin kendi devletlerini kurmalarına da karşı çıkan Netanyahu, İsrail'i yok etme düşünceleri olmadığı takdirde Filistinlilere geniş çaplı özerklik verilebileceğini, ancak bir orduya sahip olmamaları gerektiğini söyledi. 
     





</TEXT>
</DOC>
