<DOC>
<DOCNO> 89961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/spor/spo05.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış çağrısı 
</HEADLINE>
<TEXT>

Federasyon Başkanı Haluk Ulusoy, Milli Takım’ın acımasız eleştirilere rağmen yoluna devam ettiğini söyledi, "Artık geçmişte olanları unutalım. Bu takıma hep birlikte destek verelim" dedi 
     MEHMET DEMİRCAN 

     Bizi şimdi görün’ 
     A MİLLİ Takım’ın ikinci tura çıkmasıyla keyfi tekrar yerine gelen Futbol Federasyonu Başkanı Haluk Ulusoy, "Bizi asıl şimdi görün" diye konuştu. Türkiye’de acımasızca eleştirilmelerine rağmen Dünya’ya damgalarını vurduklarını söyleyen Ulusoy "Hedeflerimiz daha bitmedi. Çocuklar çok büyük bir yükün altından kalkmayı başardılar. Artık çeyrek final, yarı final, hatta finali düşünüyoruz" dedi. 
     
     Gurur duyuyorum’ 
     FİNALLER öncesi takımın üzerinde gereksiz bir baskı yaratıldığını belirten Federasyon Başkanı, "Basın hocamıza ve futbolculara sürekli yüklendi. Bunlara bir türlü anlam veremedim. Brezilya maçından sonra ise daha ağır eleştiriler başladı. Bütün bu olumsuzluklar takımı yıldırmadı. Oyuncularım ve teknik heyetle gurur duyuyorum. Bizi bundan sonra da en iyi şekilde temsil edecekler" ifadelerini kullandı. 
     
     Kimse güvenmedi’ 
     İSVEÇ’E İstanbul’da kaybettikleri karşılaşmadan sonra Türk Milli Takımı’nın sürekli arkasında durduğunu sözlerine ekleyen Haluk Ulusoy, "Bu ekibe kimseler güvenmiyordu. Ama ben ısrarla Dünya Kupası’na gideceğimizi ve başarılı olacağımızı iddia ettim. Dediklerim bir bir çıkıyor. Japonya’ya da geleceğimizi söyledim, sıkıntılı da olsa hedefe vardık. Futbolcular beni mahçup etmedi" diye konuştu. 
     
     Sahip çıksınlar’ 
     TÜRKİYE’DE ülkesini seven herkesin bu takıma destek vermesi gerektiğini savunan Ulusoy, "Bizim kimseyle alıp veremediğimiz bir şey yok. Şimdi geçmişi unutma zamanı. Artık A Milli Takım’a sahip çıksınlar. Çünkü futbolcuların ve teknik heyetin Japonya’da buna çok ihtiyacı var. Eğer kenetlenirsek Dünya Kupası’nda çok daha iyi yerlere gideriz. Bizler buna yürekten inanıyoruz, 70 milyonun da inanmasını istiyoruz" açıklamasını yaptı. 
     
     



 SPOR 




































</TEXT>
</DOC>
