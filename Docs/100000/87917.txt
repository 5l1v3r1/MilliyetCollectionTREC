<DOC>
<DOCNO> 87917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo24.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyolların Güney Koreli hakem yorumu "Yüzyılın hırsızlığı" 
</HEADLINE>
<TEXT>

     17. Dünya Kupası finallerinde, C grubunda oynanan Türkiye-Brezilya maçının yankıları sürüyor. 
     Brezilya'nın yıldız oyuncusu Rivaldo, hakemi kandırarak Hakan Ünsal'ın kırmızı kart görmesine neden olduğu için, İspanyol basını tarafından eleştiri yağmuruna tutuldu. 
     Barcelona forması altındaki başarılı performansıyla da İspanyol halkının büyük sevgisini ve taktirini kazanan Brezilyalı yıldızın Türkiye maçındaki hareketi, herkesi hayal kırıklığına uğrattı. 
     Brezilyalı oyuncunun galibiyet golünü atmasından çok, yaptığı ''artistik'' hareketi manşetlerine taşıyan İspanyol basınının tamamı, yıldız oyuncuyu kınayan yazılara yer verdiler. 
     Mundo Deportivo Gazetesi, ''Rivaldo'nun böyle yapmacık bir harekete ihtiyacı yoktu'' derken, El Pais Gazetesi, ''4 dünya şampiyonluğu bulunan bir takımın, bu tarz taktiklere başvurmaması lazım'' yorumunu getirdi. 
     Gazeteler, eleştirilerin aksine, Roberto Carlos'un takım arkadaşına destek verdiğini vurgulayarak, Real Madridli oyuncunun ''Rivaldo'nun hareketinin aynısını yapardım'' açıklamasına da yer verdiler. 
     İspanyol basını, karşılaşmanın hakemi Güney Koreli Kim Young-joo'nun, maçı adeta Brezilya'ya hediye ettiği görüşünde de birleşirlerken, Marca Gazetesi, manşete çıkardığı haberinde, ''Yüzyılın Hırsızlığı'' başlığını kullandı. Gazetede yapılan yorumda, ''Türkiye'yi yenen Brezilya, hakemin rezil performansına minnettar'' denildi. 
     





</TEXT>
</DOC>
