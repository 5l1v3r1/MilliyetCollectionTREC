<DOC>
<DOCNO> 63161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sontur09.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller liderleri açık oturuma çağırdı 
</HEADLINE>
<TEXT>

     DYP Genel Başkanı Tansu Çiller, Mısır Çarşısı'nı ziyaret ederek, esnafla sohbet etti. Esnafın eleştirilerini de dinleyen Çiller, Ecevit. Başhçeli ve Yılmaz'ı milletin sorunlarını açık oturumda tartışmaya çağırdı. 
     Tansu Çiller, DYP Genel Başkanı Yardımcıları Hayri Koçakçıoğlu, Celal Adan ve diğer partililerle birlikte sabah saatlerinde Mısır Çarşısı'na geldi. Çarşı esnafıyla sohbet eden, dükkanlarını dolaşan Çiller'e esnaf tarafından bolca nazar boncuğu takıldı. "Başbakan Çiller", "Olmuyor olmuyor Çillersiz olmuyor", "Hükümet istifa" sloganlarının atıldığı gezi sırasında Çiller, bazı esnaf tarafından da "sert muhalefet yapmamakla" eleştirildi. Çiller, bu eleştirilere "Yapıyoruz ama yazmıyorlar" şeklinde yanıt verdi. Çarşı gezisi sırasında Malatya Pazarı'na girerek, kahve içen Çiller, burada 8'nci Cumhurbaşkanı Turgut Özal'ın daha önce Başbakan ve milletvekili olduğu dönemde oturduğu koltuğa şans getirmesi amacıyla oturtuldu. Çiller'in çarşı gezisi izdihama neden oldu. 
     Esnafla sohbet ederek Mısır Çarşısı Esnaf Yardımlaşma ve Koruma Derneği'ne gelen Çiller, Dernek Başkanı Çetin Palaner ile bir süre görüştü. Görüşmenin ardından Çiller, esnafa hitaben bir konuşma yaptı. Esnafa sözler veren Çiller, esnafın durgunluktan ve BaĞ-Kur primlerinden şikayetçi olduğunu dile getirerek, iktidar olduklarında prim borçarının faizlerinin de silineceği, ana paranın taksitlendirileceği bir mali af çıkaracakları sözünü verdi. 
     Çiller, peşin vergi dahil olmak üzere Bağ-Kur, SSK primlerini yarı yarıya indirerek, Avrupa normlarına uygun hale getireceklerini kaydetti. 
     DYP'nin iktidar olduğu dönemde Mısır Çarşısı'nın cıvıl cıvıl olduğunu ileri süren Çiller, iktidar oldukları zaman çarşının yeniden eski haline döneceğini savundu. Çiller, iktidara geldiklerinde esnafın yeniden Türkiye'nin sahibi olacağını belirterek, bu hükümetten kurtulma zamanının yakın olduğunu vurguladı. Hükümet liderlerinin çarşıya gelerek esnafı dinlemesini isteyen Çiller, liderleri milletin önünde milletin sıkıntılarını açık oturumda tartışmaya çağırdı. 
     Gazetecilerin Başbakan Bülent Ecevit'in ABD gezisini değerlendirmesini istemesi üzerine Çiller, Türkiye'nin lehine olacak her şeyden çok memnuniyet duyduklarını ifade ederek, 11 Eylül saldırılarının ardından bu hükümetin tarihi fırsatı önünde bulduğunu ancak iyi değerlendiremediğini söyledi. Çiller, bugün yapılanın 1998 yılında yapılması gerektiğini belirterek, "Türkiye ile ABD'nin başlattığı işbirliği 1998 yılında başarılmalıydı" dedi. 
     Tansu Çiller, emlak vergisinin milletin kaldıramayacağı hale getirildiğini belirterek, tüm yetkilerin mahalli idarelere verilmesi gerektiğini söyledi. DYP Lideri Çiller, emlak vergisinin bu şekilde artırılmasının tümüyle yanlış olduğunu belirtti. Bankacılık Yasası'nı değerlendirilmesinin istendiği Çiller, çok sayıda insanın kredi kartı mağduru olduğunu, faizleri nedeniyle zorluk çektiğini söyledi. 
     Çiller, "Bunları bu yasaya koyun, kredi kartları faizlerini silin dedik. Bunlar kabul edilmedi. Bu haliyle bu yasa tasarısına karşıyız. Cumhurbaşkanı'nın veto etmesini bekliyoruz, etmemesi halinde de Anayasa Mahkemesi'ne götüreceğiz" dedi. 
     






</TEXT>
</DOC>
