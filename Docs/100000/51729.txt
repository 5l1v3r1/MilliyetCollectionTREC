<DOC>
<DOCNO> 51729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sondun09.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli uzmanlara göre Bin Ladin atom bombası yapamaz... 
</HEADLINE>
<TEXT>

     İsrailli uzmanlar, Usame Bin Ladin'in atom bombasını yapabilecek malzeme ve teknolojiye sahip olmadığını savundu. 
     İsrail'de yayımlanan Yediot Ahronot Gazetesi'ne konuşan uzmanlar, Bin Ladin'in elinde ''Kobalt-60'' adı verilen radyoaktif maddenin bulunduğunu söylediler. 
     Tıpta genelde habis tümörleri yok etmek için kullanılan Kobalt-60'ın, kent suyuna karıştırılabileceği ve panik yaratmak amacıyla kapalı mekanlarda kullanılabileceğine dikkat çekiliyor. 
     Söz konusu maddenin Scud füzelerinin başlıklarına da konulabileceğini belirten uzmanlar, Irak'ın bu konuda pek çok test yaptığını, Bin Ladin'in bu fikri Irak'tan almış olabileceğini kaydettiler. Ancak İsrailli uzmanlar, Bin Ladin'in elinde zenginleştirilmiş uranyum füzelerinin olabileceğini belirttiler. 
     İtalyan mafyasının 4 yıl önce 8 zenginleştirilmiş uranyum füzesi ele geçirdiklerini ve bunları 10 milyon dolar karşılığında satışa çıkardıklarını söyleyen uzmanlar, İtalyan istihbaratının bunlardan birini ele geçirdiğini, ancak diğer 7 füzenin Bin Ladin'in eline geçmiş olabileceğini ifade ettiler. 
     İsrailli uzmanlara göre, elinde kimyasal ve biyolojik silahlar bulunan Bin Ladin'in ABD'deki şarbon saldırılarıyla ilgisi yok. 
     Uzmanlar, şarbon saldırılarının ABD'deki aşırı sağcı teröristler tarafından yapıldığını tahmin ediyor. 
     






</TEXT>
</DOC>
