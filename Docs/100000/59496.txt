<DOC>
<DOCNO> 59496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sonspo08.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda derbi heyecanı büyüyor 
</HEADLINE>
<TEXT>

     Erkekler Basketbol Birinci Ligi'ndeki derbi maçında, yarın Galatasaray ile Beşiktaş karşı karşıya gelecek. 
     Galatasaray ile Beşiktaş arasındaki maç, Abdi İpekçi Spor Salonu'nda saat 17.00'de başlayacak. 
     Ligde Beşiktaş, 4 galibiyet ve 5 yenilgiyle 7. sırada yer alırken, Galatasaray ise yine 4 galibiyet ve 5 yenilgiyle averajla 8. sırada bulunuyor. 
     Beşiktaş, rakip potalara 673 sayı atarken, kendi potasında 696 sayı gördü. 
     Galatasaray ise 715 sayı üretirken, 778 sayı yedi. 
     Erkekler Birinci Ligi'nde Türk oyunculardan kurulu kadrosuyla mücadele eden Beşiktaş, geçtiğimiz derbi maçta Fenerbahçe'yi deplasmanda yenmeyi başarmıştı. 
     
     Mincinozlu "İyi savunma yaparsak kazanırız" 
     Galatasaray Antrenörü Koray Mincinozlu, Beşiktaş maçı için tüm hafta savunma üzerinde çalıştıklarını belirterek, ''Rakibimiz karşısında istediğimiz savunma anlayışını sahaya yansıtırsak maçtan galip geliriz'' dedi. 
     Mincinozlu, son haftalarda aldıkları galibiyetlerle çıkışa geçtiklerini vurgulayarak, ''Beşiktaş da önemli galibiyetler aldı. 
     Heyecanlı ve sert bir maç olacak. Rakibimiz yabancı oyuncu oynatmamanın avantajını kullanacak. Yabancı oyuncu oynatmaması bütün takımın kamuoyu nezdinde sempatisini ve desteğini almasını sağlıyor. 
     Bizim ise onlara göre tecrübemiz daha fazla. Bu maç için son hazırlığımızı bugün yapacağız ve maça da tam kadro çıkacağız'' diye konuştu. 
     Galatasaray Kulübü Basketbol Şubesi Sorumlusu Özcan Çetinsoy ise Beşiktaş'ın iyi bir kadroya sahip olduğunu belirterek, ''Son haftalarda takımımızın maçlarında protokol tribünümüz doluyor. 
     Galatasaray'ın eski basketbolcuları maçlarımıza büyük ilgi gösteriyor. 
     Bu ilginin aynısını taraftarlarımızından da bekliyoruz. 
     Taraftarlarımız maça gelsin ve başarımıza ortak olsun'' şeklinde konuştu. 
     
     Beşiktaş cephesi 
     Ligin genç ve yerli oyunculardan kurulu takımlarından Beşiktaş'ı yine derbi heyecanı sardı. 
     Beşiktaş Antrenörü Ahmet Kandemir, hedeflerinin üst sıralara tırmanmak olduğunu, bu nedenle Galatasaray'ı yenmeleri gerektiğini söyledi. 
     Kandemir, ligde son 2 maçı da kazandıklarını ve bunun kendilerine moral kazandırdığını belirterek, şöyle konuştu 
     ''Ligde daha yukarılarda yer almamız için Galatasaray'ı da yenmemiz gerekir. Ayrıca ezeli rekabetten dolayı bu maça büyük önem veriyoruz. Camia açısından maçı kazanmamız sevindirici olur. 
     Galatasaray da güçlü bir takım. Futbola ara verilmesinden dolayı da taraftarların maça büyük ilgi göstereceğini düşünüyorum. Geçen haftaki Fenerbahçe maçında sakatlanan Fatih Solak, büyük ihtimalle yarınki karşılaşmada oynayamayacak. Bu sezon Abdi İpekçi Spor Salonu'nda da ilk kez oynayacağız.'' 
     






</TEXT>
</DOC>
