<DOC>
<DOCNO> 82148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/ekonomi/eko08.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısmi servet affı hazır 
</HEADLINE>
<TEXT>

     EKONOMİ SERVİSİ 

     Maliye Bakanlığı, özellikle bankacıların bir an önce çıkarılmasını istediği servet affı için kanun tasarısını hazırladı. Taslakta, 1998 Eylül ayında bloke edilen değerler para, çek, senet arasında yer alan veya o tarihten önce veya sonra edinilen servetlerin, şirketlerin sermaye artışında kullanılması şartıyla kaynağının sorulmaması öngörülüyor. 
     Sermayelerinin güçlendirilmesi amacıyla çıkarılan 4743 sayılı yasa gereği, üçlü denetimden geçen ve haziran ayında sermayelerini artırmaları gereken bankaların sahipleri, sermaye koymaları halinde, bu paranın kaynağının sorulabileceği endişesini hükümete iletmişti. Maliye’nin, hem bankalara hem de şirketlere konulacak sermayenin de kaynağının sorulmamasını öngören taslağı tüm servetleri kapsamıyor. 
     
     Kaynak girişi bekleniyor 
     Bilindiği gibi hükümetin ANAP kanadı, kapsamlı bir servet ve stok affı istiyor. Maliye taslağının ise bankaların sermayesini güçlendirme programının gecikmemesi için hazırlandığı, ANAP’ın da aynı endişe ile bu taslağa evet’ diyebileceği belirtiliyor. Ayrıca kısa sürede yasalaşması beklenen kısmi servet affı ile yurtdışından kaynak girişi de olabileceği ifade ediliyor. 
     



 EKONOMİ 













</TEXT>
</DOC>
