<DOC>
<DOCNO> 79864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/ekonomi/eko06.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kipa ulusallaşmak istiyor 
</HEADLINE>
<TEXT>

Ege’de faaliyet gösteren Kipa, İstanbul ve Ankara’da mağaza açmaya hazırlanırken, yabancı ortak bulmak için de HC İstanbul Menkul’le danışmanlık anlaşması imzaladı 
     AYFER YILDIZ 

     İzmir ve Denizli’de faaliyet gösteren Kipa Kitle Pazarlama ve Gıda Sanayi ulusallaşmak için kolları sıvadı. Ankara ve İstanbul’da bu yıl içinde mağaza açmak istediklerini söyleyen şirketin Yönetim Kurulu Başkanı Şinasi Ertan, "Ayrıca, Ege Bölgesi’ndeki avantajlı konumumuzu sürdürmek için yatırımlara devam edeceğiz. Bu yıl 7 - 8 milyon dolarlık yatırım planlıyoruz" dedi. 
     Hem kaynak, hem de know - how açısından kendilerini güçlendirecek bir stratejik ortaklık arayışı içinde olduklarını da hatırlatan Ertan, "Bu amaca yönelik olmak üzere HC İstanbul Menkul Değerler’e danışmanlık yetkisi verdik" diye konuştu. Kipa’dan dün Borsa’ya gönderilen açıklamada da şirketin, perakende sektöründeki global gelişmelere paralel olarak mevcut pazar konumunu güçlendirmek, sektör ile ilgili oluşumlara göre öncelik planlarını hazırlamak ve stratejik opsiyonlarını değerlendirmek amacıyla HC İstanbul Menkul Değerler ile bir danışmanlık anlaşması imzaladığı bildirildi. 
     
     Stratejik ortak arıyor 
     Ertan, İngiliz perakende satış devi Tesco ile ortaklık görüşmeleri sürdürdükleri yönündeki söylentileri ise şöyle yanıtladı "Tesco adaylardan biri. Henüz gelişmiş değil, açıklama gerektirecek bir şey yok. Bizimle ortaklık yapmak isteyen başka şirketler de var. Ancak, masaya gelmiş ciddi bir gelişme yok." 
     Dördü İzmir’de, biri Denizli’de toplam beş mağazası olan Kipa, beş yıl içinde 15 mağazaya ulaşmayı hedefliyor. Kipa mağazalarının hipermarket şeklinde olduğunu hatırlatan Ertan, "Mağazalarımızın en küçüğü 5 bin 500 metrekare. Ancak, 2 bin 500 - 4 bin metrekarelik mağazalar açma konusunda da karar aldık. Eğer uygun yer olursa, küçük mağazalar da açacağız" dedi. Ertan, bu yıl TL bazında yüzde 120, dolar bazında yüzde 35 büyüme beklediklerini belirtti. 
     



 EKONOMİ 




















</TEXT>
</DOC>
