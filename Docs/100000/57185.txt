<DOC>
<DOCNO> 57185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun27.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bob Geldof'tan son albüm "Seks, yaşam ve ölüm... 
</HEADLINE>
<TEXT>

     İrlandalı ünlü şarkıcı Bob Geldof, 8 yıl aradan sonra çıkardığı son albümü ''Seks, Yaşam ve Ölüm''de son yıllarda trajediye dönüşen geçmişiyle hesaplaşıyor. 
     Uzun yıllar boyunca yalnızca müziği ve Afrika'daki çocuklar için düzenlediği ''Live Aid'' konserleriyle gündeme gelen Geldof, son yıllarda ise kendi deyimiyle ''Tam bir Shakespeare trajedisi''ne dönüşen özel hayatıyla sık sık gazetelerin manşetlerinde yer almıştı. 
     80'li yıllarda ''The Tube'', ''The Big Breakfast'' programlarının 
     sunuculuğuyla üne kavuşan eşi Paula Yates'in, 1996'da Geldof'u INXS grubunun solisti Michael Hutchence için terk etmesi, Geldof'un hayatındaki kötü olayların başlangıcı olmuştu. Hutchence, 1997 yılında Avustralya'nın Sydney kentinde bir otel odasında kendini asarak yaşamına son verirken, Yates ise Eylül 2000'de aşırı doz uyuşturucudan hayatını kaybetmişti. Yıllarca hayatındaki kötü olaylar hakkında yorum yapmayan Geldof, ''acı zamanlar'' hakkındaki düşüncelerini müziğine aktarırken, son albümüyle ''dile getiremediklerini dile getirdiğini'' belirtiyor. Pink Floyd ve John Lennon'un tarzlarından etkilendiği ifade edilen albümde Hutchence'a ''Neden boynuna ilmeği geçirdin '' diye seslenen Geldof, ''fazlasıyla kendisini ilgilendirdiği için'' albümdeki şarkıları dinlemediğini de kaydediyor. Yates ile evliliğinden üç kızı bulunan Geldof, eski eşinin ölümünden sonra, Yates'in Hutchence ile ilişkisinden olan kızını da kardeşleriyle birarada büyümesi için yanına almıştı. Geldof, 4 kız çocuğu, sevgilisi Jeanne, bir temizlikçi bayan ve bir dadıyla paylaştığı ''kadın egemen'' evi, şöyle anlatıyor ''7 kadın var, östrojen içinde yüzüyorum. Söylenenlerin hepsi doğru, tuvalet sırasında kavgalar, ruj için itip kakışmalar, hiç kapanmayan bir telefon...'' 
     






</TEXT>
</DOC>
