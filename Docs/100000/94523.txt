<DOC>
<DOCNO> 94523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/ekonomi/eko03a.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF diyor ki Ekonomide bürokratlara güveniyoruz 
</HEADLINE>
<TEXT>

Ekonomi bürokrasisinin siyasi gelişmelerden etkilenmeden çalışmasını bekleyen IMF yetkilileri, piyasalara da rahatlatıcı mesaj’ verilmesi gereğini vurguluyor 
     YASEMİN ÇONGAR 

     Başbakan Yardımcısı Hüsamettin Özkan ile birlikte DSP’li bir grup bakan ve milletvekilinin istifasıyla yoğunlaşan siyasi belirsizlik ortamı, Washington’da da dikkatle izleniyor. 
     Ankara’nın nabzını tutmaya çalışan Bush yönetimi ve uluslararası finans kuruluşlarının ortak değerlendirmesi, siyasi liderlerin, iktisadi durumun bu belirsizlikten en az etkilenmesini sağlayacak şekilde hareket etmesinin gerekeceği yönünde. 
     
     Liderlere imza hatırlatması 
     Uluslararası finans çevrelerinde Türkiye’yle ilgilenenlerin vurguladığı öncelikli konu, stand - by destekli iktisadi programın uygulanmasının aksamaması. IMF yetkilileri bu çerçevede, ekonomi bürokrasisinin hükümet ve parlamento içindeki hareketten fazla etkilenmeden çalışmayı sürdürebileceğini umuyorlar. Yine aynı şekilde, piyasalara bir an önce "rahatlatıcı mesaj" verilmesi gereği de vurgulanıyor. 
     Fon kaynaklarına göre, "Hükümeti oluşturan üç partinin liderlerinin imzasını taşıyan iktisadi program ve bu programa bağlı kredi takvimi, Ankara programı uygulamayı sürdürdüğü sürece aksamayacak." Bu kaynaklar, piyasalardaki dalgalanmaların programın kendisinden ya da iktisadi verilerden değil, büyük ölçüde Ankara’daki siyasi belirsizlikten kaynaklandığını ve bu belirsizliğin nasıl giderileceği konusunda ne kadar hızlı karar alınabilirse, piyasaların o kadar rahatlayacağını belirtiyorlar. 
     Bush yönetiminin yetkilileri ise, "erken seçim" olasılığı ile ilgili olarak, "Türk demokrasisi, kendi gereksinimleri doğrultusunda işleyerek çözüm üretecek mekanizmalara sahip" diyerek, seçimden yana ya da seçime karşı bir tavır almaktan kaçınıyor. Bir ABD’li diplomatın bu konudaki değerlendirmesi, "Erken seçim konusunda bizim ilgimizi asıl çeken hususlar, sandığa gidilmeden önce, siyasi parti ve seçim yasalarında değişiklik yapılıp yapılmayacağı, Avrupa Birliği’ne AB üyelik müzakerelerinin yolunu açacak Kopenhag Kriterleri’nin karşılanıp karşılanmayacağı ve IMF ile stand - by anlaşmasının sürdürülüp sürdürülmeyeceğidir" şeklindeydi. 
     
     Seçim ile savaş bir arada’ 
     Öte yandan, kasımda erken seçime gidilmesi olasılığı, Washington’daki birçok çevreye, olası bir Irak harekatı sırasında Türkiye’nin sağlam bir hükümetten yoksun olabileceğini düşündürtüyor. Bush yönetiminin Irak operasyonu için yakında düğmeye basması halinde, kasımda savaşın başlayabileceğini vurgulayanlar, Türkiye’nin seçim ile savaşı bir arada yaşayabileceğine dikkat çekiyorlar. 
     



 EKONOMİ 


























</TEXT>
</DOC>
