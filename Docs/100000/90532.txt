<DOC>
<DOCNO> 90532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/soneko06.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizel otomobiller ekonomik ama fiyatları el yakıyor 
</HEADLINE>
<TEXT>

     Düşük yakıt tüketimleri nedeniyle son dönemlerde daha fazla tercih edilmeye başlanan dizel otomobillerin fiyatları el yakıyor. 
     Tüm dünyada olduğu gibi Türkiye'de satışları giderek artan dizel modellerin fiyatları, benzinli versiyonlarına göre oldukça yüksek. 
     Pahalı fiyatlarına rağmen, ''yakıt tüketimlerinin düşük olması, son teknolojik gelişmeler sonucu bakım giderleri ve gürültü seviyelerinin düşürülmesi'', dizel modelleri yine de gözde duruma getiriyor. Dizel modellerin, markalara göre 100 kilometredeki ortalama yakıt tüketimleri benzinli versiyonların çok gerisinde kalırken, şehir dışındaki tüketim ise 3.9 litreye kadar düşebiliyor. 
     Fabrika verilerine göre, dizel otomobillerin, şehir dışında 90 kilometre sabit hızla kilometre başına yakıt tüketimleri, 41 bin lira ile 47 bin lira arasında değişiyor. Benzinli versiyonlarda ise kilometre başı yakıt tüketimi 81 bin lira ile 94 bin lira arasında gerçekleşiyor. 
     Yılda 30 bin kilometre yol kateden bir dizel sürücüsünün akaryakıt gideri, en tasarruflu modelde 1 milyar 225 milyon lira olurken, bu rakam benzinli modelde 2 milyar 425 milyon liraya ulaşıyor. Yani, dizel tercih edenlerin yıllık yakıt tasarrufu yaklaşık 1.2 milyar lirayı bulabiliyor. 
     Buna karşın, yakıt tasarrufunda bulunmak amacıyla dizel modellere yönelenler, daha otomobilleri alırken benzinlilere göre milyarlarca liraya ulaşan fiyat farkını ödemek zorunda kalabiliyor. 
     Dizel otomobiller, benzer özellikleri taşıyan benzinli otomobillerden 3 ila 15 milyar lira arasında daha pahalıya satılıyor. 
     Bu durum da, otomobil kullanıcılarına ''dizel ekonomik ama...'' dedirtiyor. 
     Türkiye'de satılan bazı dizel modellerin fiyatları şöyle 
     
     
Dizel otomobil fiyatları MODEL FİYAT TL Audi A4 1.9 Tdi 60,865,000 Fiat Marea 1.9 Jtd 34,000,000 Hyundai Accent 1.5 Crdi 18,250,000 Opel Vectra 2.0 Dti 37,200,000 Peugeot 307 XT Hdi 2.0 5 K. 38,915,000 Peugeot 406 ST Hdi 40,640,000 Renault Megane 1.9 Dti 30,900,000 Seat Leon Signo Tdi 1.9 33,000,000 Skoda Octavia 1.9 D 110 Hp 35,650,000 Volkswagen Polo 1.4 Tdi Primeline 23,500,000 Volkswagen Golf 1.9 Tdi Comfortline 45,100,000 Volkswagen Passat 1.9 Trendline 48,000,000 
     





</TEXT>
</DOC>
