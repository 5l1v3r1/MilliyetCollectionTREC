<DOC>
<DOCNO> 55596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/siyaset/asiy.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kadınının hakkını korumadılar 
</HEADLINE>
<TEXT>
Kadın milletvekilleri yarı yolda bıraktı 
"Ortak mal paylaşımı" esasının mevcut evlilikler için de geçerli olmasını öngören düzenleme oylanırken Çiller, Akşener, Akgönenç ortalıkta yoktu 
     GÜNSELİ ÖNAL Ankara 

     Türk kadını, dünyada hemcinslerinden önce kazandığı seçme ve seçilme hakkının 67. yıldönümünde hemcinslerinden darbe yedi. Ailede edinilen malların eşit paylaşımı esasının, mevcut evliliklerde de uygulanmasını öngören düzenleme, TBMM'de kadın milletvekillerinin bile ilgisiz kaldığı oylamada reddedildi. Bir dönem kadından sorumlu Devlet Bakanlığı da yapan ANAP'lı Işılay Saygın ile Nesrin Nas'ın da katıldığı oylamaya, tek kadın Genel Başkan olan Tansu Çiller, SP'li Oya Akgönenç, MHP'li Meral Akşener gelmedi. 
     
     Özkan da söz vermişti 
     MHP'nin "asenaları" Melek Denli Karaca ile Nesrin Ünal da oylamada dışarı çıktılar. "Benim de iki kızım var. Tabii ki oylamada destek vereceğim" diyen Başbakan Yardımcısı Hüsamettin Özkan ise oylama öncesinde Başbakan Ecevit ile salondan ayrıldı. MHP'li Orhan Bıçakçıoğlu ise rejimin mevcut evliliklere uygulanmasını engelleme çabalarında önemli rol oynadı. 
     
     Bıçakçıoğlu ne yaptı, ne etti... 
     Bıçakçıoğlu, önergenin kabul edilmesini önlemek için karar yeter sayısı istedi. DSP'li milletvekilleri, Bıçakçıoğlu'nun girişimi üzerine "mallarını eşleriyle eşit paylaşma" konusunda hafta sonunda "yeniden düşünme fırsatı" buldular. DSP'li erkek milletvekilleri, sonunda oylamaya tam kadro katılıp ret oyu verdi. İstanbul Milletvekili Yücel Erdener ile DSP'li diğer 7 kadın milletvekili, oylamaya geçildiğinde salonu terk etmek isteyen MHP'lilere seslenerek kalmalarını istedi. MHP'liler kalıp ret oyu kullandılar. 
     
     Suna dalga geçti 
     Erdener'in oylama öncesinde oy istediği milletvekilleri, DSP Yalova Milletvekili Hasan Suna ve Ankara Milletvekili Oğuz Aygün tarafından bire bir markaja alındı. Aygün, Erdener'in yanında dolaşıp milletvekillerini aksi yönde etkilerken, Suna da Erdener'in arkasından "fiyasko" işareti yaparak alay etti. AKP ise, destek sözünü tuttu. 
     
Yeni evlenenler için geçerli olacak      Önerge reddedildiği için, edinilmiş malların eşit paylaşımı rejimi, başka bir mal rejimini seçmemeleri veya aralarında özel bir sözleşme bulunmaması durumunda ancak bundan sonra evlenecek çiftler için geçerli olacak. Mevcut evliliklerde ise mal ayrılığı sistemi sürecek. Üzerindeki malı sahiplenme olanağı bulunan eski çiftler, 2003'e kadar sözleşme yaparak edinilmiş malların eşit paylaşımını da seçebilecekler. 
     
Değişim, kadınların desteğiyle yapılmalı      Edinilmiş malların paylaşımını mevcut evliliklere yansıtacak önerge reddedilirken, ANAP Genel Başkan Yardımcısı Ediz Hun, siyaset alanında erkek egemen değerlerin yumuşatılması ve bu değişimin kadınlarla birlikte yapılması gerektiğini vurguladı. Türk kadınına seçme ve seçilme hakkı verilişinin yıldönümü dolayısıyla mesaj yayımlayan Hun, "Ancak erkek egemen değerler yumuşadığında siyasal zeminlerde sayısal çoğunlukta olan kadınlarımızın çabaları, etkili olur" dedi. 
     
Erdener tek başınaydı      DSP’nin İstanbul Milletvekili Yücel Erdener, bir kadın olarak oylamaya çok duyarlı davrandı. Milletvekillerini ikna etmek için büyük çaba harcayan Erdener, sonucu duyunca adeta yıkıldı. Erdener'in yanına giden DSP Grup Başkanvekili Aydın Tümen, "Ablacığım, bu sana karşı yapılmış bir hareket değil, hükümet ortaklarının kararı" derken Erdener, "Baskıya esir oldular" yorumunda bulundu. 
     
     



 SİYASET 












</TEXT>
</DOC>
