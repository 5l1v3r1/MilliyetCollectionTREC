<DOC>
<DOCNO> 84222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/ekonomi/aeko.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilısu ihaleye çıkacak 
</HEADLINE>
<TEXT>

Enerji Bakanı Çakan, Kemal Uzan’ın kendisine mektup göndererek Ilısu Barajı’na talip olduğunu açıkladı ve Biz barajı uluslararası bir ihaleye açacağız’ dedi 
     ANKARA Milliyet 

     Rumeli Holding’in Başkanı Kemal Uzan’ın kendisine 25 Mart tarihinde bir mektup yazarak Ilısu Barajı yapım işini 2 milyar 70 milyon dolara istediklerini söyleyen Enerji Bakanı Zeki Çakan, "Kendilerine 8 Mayıs’ta bir cevap yazarak, barajın dış kredi teminiyle rekabete açık uluslararası bir ihaleyle yapılacağını bildirdik" dedi. 
     Rumeli Holding’in bir yetkilisinin daha sonra yaptığı bir açıklamada Ilısu Barajı’nı 2.5 milyar dolara yapabileceklerini söylediğini kaydeden Çakan, "Biz, baraj ihalelerini açık artırmaya çıkarmadık" dedi. 
     
     ÇEAŞ Danıştay’ı bekliyor 
     Çakan, Uzan Ailesi’ne ait Çukurova Elektrik’in ÇEAŞ imtiyaz sözleşmesinin iptal kararının uygulanabilmesi için Danıştay sürecinin tamamlanmasını beklediklerini ifade etti. 
     Uzanlar’ın imtiyazının halen devam ettiğini bildiren Çakan, "Biz, yargı kararlarına anında uygularız" dedi. İmtiyaz sözleşmesi iptal edilen ve devlet tarafından el konulan Aktaş Elektrik’i hatırlatan Çakan, "Aktaş’ta da bunu yaptık" diye konuştu. 
     
     Barajlarda üretim sürüyor’ 
     Çakan, Uzanlar’a ait yayın organlarında çıkan "doğalgazda al ya da ödeye girilmemesi için daha çok gaz çekebilmeleri amacıyla elektrik üretiminin doğalgazla çalışan santrallara yönlendirildiği ve Atatürk, Keban ile Karakaya gibi barajlarda elektrik üretiminin durdurulduğu" yönündeki haberlerle ilgili bir basın toplantısı düzenledi. 
     Enerji Bakanlığı’ndaki müsteşar, müsteşar yardımcısı ve genel müdür düzeyindeki bütün üst düzey personelin katıldığı toplantıda konuşan Çakan, "Haberler yalan, yanlış ve maksatlı" ifadesini kullandı. Çakan, tüm barajlarda üretimin devam ettiğini vurguladı. 
     
Hiç kimseye imtiyaz yok’      BOTAŞ’ın düşen doğalgaz tüketimi nedeniyle bu yıl sonunda al ya da öde’ yükümlülüğüne gireceği yönünde çıkan haberlere değinen Bakan Çakan, BOTAŞ’ın sadece 1987’de bu yükümlülüğe girdiğini ve ceza parası ödemediğini kaydetti. 
     Bu yıl devreye girecek doğalgaz santralları sayesinde tüketimin artacağını belirten Çakan, "Yıl sonunda alınmayan gaz için 500 milyon dolar ödeme yapılacağı yönündeki haberler yalan, yanlış ve kasıtlı" dedi. 
     Bu tür haberlerin, BOTAŞ’ı uluslararası camiada yıpratabileceğine işaret eden Çakan, "Ben ve bürokratlarım hiçbir baskı altında kalmayacağız. Hiç kimseye, imtiyaz tanımayacağız" diye konuştu. 
     BOTAŞ Genel Müdürü Gökhan Bildacı da doğalgazı satın alan müşterilerinin de BOTAŞ’a karşı al ya da öde’ yükümlülüğü olduğunu belirterek, "Kontratlarımız al ya da ödeyi karşılıyor. Ama bu yıl al ya da ödeye girmeyeceğiz" dedi. 
     



 EKONOMİ 





















</TEXT>
</DOC>
