<DOC>
<DOCNO> 82463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur12.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lastik fabrikaları greve çıkıyor... 
</HEADLINE>
<TEXT>

     Türk Pirelli ve Goodyear fabrikaları için alınan grev kararları, yarın ve çarşamba günü işyerlerine asılacak. 
     DİSK'e bağlı Lastik-İş Sendikası'nın Kocaeli Şubesi Başkanı Hasan Hüseyin Çakar, Türk Pirelli'de 920 işçiyi kapsayan kararın yarın, Goodyear İzmit fabrikasında 490 ve Adapazarı fabrikasında da 740 işçiyi ilgilendiren grev kararlarının ise çarşamba günü işyerlerine asılacağını söyledi. 
     Çakar, Türk Pirelli'ye bugün ve Goodyear fabrikalarına yarın asılması planlanan grev kararlarının, ''işverenin olası bir son dakika yaklaşımının gözönüne alınması'' dolayısıyla 1 gün ertelendiğini bildirdi. 
     
     SÖZLEŞME GÖRÜŞMELERİ VE GREV KARARI SÜRECİ 
     Lastik-İş Sendikası, işverene sunduğu toplusözleşme taslağında, aylık ortalama 800 milyon lira civarındaki giydirilmiş ücretlere yüzde 100 artış talep etti. 
     İlk kez 22 Ocak'ta biraraya gelen ve 1 ay sürede çeşitli oturumlarda görüşen taraflardan işveren ücret artışı önermeyince uzlaşma sağlanamadı. Bunun üzerine, Bölge Çalışma Müdürlüğü de Prof. 
     Dr. Nusret Ekin'i tarafsız arabulucu olarak atadı. 
     Ekin'in nezaretinde yapılan görüşmelerde, işçi sendikası talebini ilk 6 ay yüzde 50, diğer 6 aylar için enflasyon artışı oranına çekti. 
     İşverenler ise, ilk 6 ay için yüzde 22 ve diğer 6 aylar için de enflasyonun yüzde 80'i oranında artış önerdi. 
     Sendika, son öneriyi reddeden işçilerin talebi üzerine, 4 fabrika için grev kararı almış ve ilk uygulama kararını da 1 Mayıs Çarşamba günü, 830 üyesi bulunan Brisa'ya asmıştı. 
     





</TEXT>
</DOC>
