<DOC>
<DOCNO> 69549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/spor/yurundul.html </URL>
<DATE> 2002/02/26/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Çok önemli 
</HEADLINE>
<TEXT>

     Birbirinden güçlü takımların bulunduğu, üçer maç sonunda ilk ikiye kimlerin gireceği çok bilinmeyenli denklem olan grupta Galatasaray zor şartlarda insan üstü bir mücadele veriyor. 
     Ali Sami Yen’de bu geceki karşılaşma çok önemli. Liverpool deneyimli, disiplinli, temposu yüksek saha içi düzeni oturmuş ofansif yönü kuvvetli, takım savunması sağlam komple bir ekip. 
     Galatasaray’da en büyük problem kadro sıkıntısı. Sakatlar ve cezalar yüzünden fazla sayıda eksikler var. Taktik strateji 6 gün önce Anfield Road’daki gibi olmalıdır. Kontrollü anlayışa sadık kalınıp, öncelikle rakibi oynatmamak ve alan daraltmak gerekir. Hücum girişimleri dengeli yapılmalı bölüm bölüm tempo yükseltilmelidir. Hasan, Arif ile Berkant verkaçlar ve kişisel driplinglerle rakibin çizgi defansının arkasına sarkmayı ısrarla denemeliler. Ayrıca rakibin defans bloku öne çıktığında kazanılan toplarda, çabuk uzun paslarla zamanlamalı depara kalkacak ayakları buluşturmak da diğer bir üretkenlik formülüdür. 
     Takım savunmasında titizlikle dikkat edilmesi gereken iki nokta var. Birincisi Heskey ve Owen’in kontratak tuzağına düşmemektir. Doğrudan kaleyi düşünen hızlı iki sprintere geniş alanda yakalanmak gol yemeye davetiye çıkarmaktır. İkinci nokta ise çok önemli. Liverpool’un en büyük hücum silahı duran toplardır. Kornerler başta Hamann olmak üzere frikikler de çok tehlikeli. Ayrıca her iki taraftan da uzun taç atışları yapan oyuncular var. İşte kaleye gelecek bu yüksek toplarda Emre’nin yokluğu oldukça baş ağrıtacak. Yapılacak tek şey iyi konsantre olup, vücut vücuda profesyonelce temaslarla rakipleri rahatsız edip bozmak gerekiyor. 
     Bu çok önemli gecede, bütün ülke Galatasaray’dan yeni bir zafer bekliyor. Yine en büyük silah takım ruhudur. Her zamanki gibi seyircinin sürekli desteğine ihtiyaç var. Tribünde de, saha içinde de sabır temel ilke olmalıdır. 
     



 SPOR 





























</TEXT>
</DOC>
