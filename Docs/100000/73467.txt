<DOC>
<DOCNO> 73467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo16.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 0 - Barcelona 1 
</HEADLINE>
<TEXT>

     Galatasaray, FC Barcelona'ya 1-0 yenilerek, Avrupa Şampiyonlar Ligi'ne veda etti. 
     
     İlk yarı 

     Çeyrek finale kalabilmek için mutlak galibiyete ihtiyacı olan Galatasaray, FC Barcelona'ya karşı ilk yarıda üstün bir futbol sergiledi. Orta sahayı kalabalık tutup sürekli Arif ve Ümit'le gol arayan sarı-kırmızılılar, Hasan-Ergün ikilisinin sol kanattan geliştirdiği ataklarla tehlikeli oldu. Ancak mutlak pozisyonları değerlendiremeyerek gol kaçırma yarışına giren Galatasaraylı futbolcular, ilk yarıda istediklerine ulaşamadı. 
     Konuk ekip Barcelona ise öncelikle Galatasaray'ın ataklarını durdurup, kontrataklarda Kluivert ile gol bulmayı denedi. Uzaktan atılan birkaç şutun dışında Galatasaray kalesinde tehlike yaratamayan konuk ekip, devreyi beraberlikle kapatmasını bildi. 
     1. dakikada Arif'in ceza alanı dışından şutunda, top üstten auta 
     gitti. 
     10. dakikada Rochemback'ın ceza alanı dışından sert vuruşunda, top 
     az farkla kale direğinin üzerinden auta gitti. 
     14. dakikada Ümit'le verkaça giren Arif bir anda kaleciyle karşı 
     karşıya kaldı. Bu futbolcunun vuruşunda, Bonano güçlükle topu çeldi. 
     17. dakikada Rochemback'ın 30 metreden şutunda, kaleci Mondragon 
     topu yumruklayarak uzaklaştırdı. 
     Aynı dakika içinde Puyol'dan topu kapan Ümit, kalesinden açılan Bonano'nun üzerinden topu aşırtmak yerine yanından gelen Arif'e çıkarmak isteyince, savunma son anda araya girerek tehlikeyi uzaklaştırdı. 
     20. dakikada Hasan soldan çalımlarla ceza alanına girip, topu arka 
     direğe doğru gönderdi. Emre kötü bir kafa vuruşuyla meşin yuvarlağı üstten auta attı. 28. dakikada Arif'in sağ kanattan ortasında Fleurquin altıpasta topu kafayla kaleye gönderdi. Ancak meşin yuvarlak üst ağlarda kaldı. 29. dakikada Ergün'ün uzun pasında topla ceza alanına giren Hasan vuruşunu yaptı. Kaleci Bonano son anda topu kornere göndermeyi başardı. Kalan sürede iki takımın atakları gol getirmeyince maçın ilk yarısı 0-0 sona erdi. 
     
     İkinci yarı 

     Karşılaşmanın ikinci yarısına mutlak gol bulmak amacıyla çıkan Galatasaray, 58. dakikada Mondragon'un hatasından kaynaklanan golle bir anda şok oldu. Bu dakikadan sonra oyunda beraberliği yakalamak için çaba gösteren sarı-kırmızılı ekibin bir şutunda Barcelonalı futbolcular topu kale çizgisinden çıkardı. Ergün'ün bir şutu da yan direğe çarparak auta gidince, Galatasaray bir türlü istediği gole ulaşamadı. Bu yarıda oyuncu değişiklikleri yaparak oyunu takımı lehine çevirmeye çalışan teknik direktör Mircea Lucescu'nun tüm çabalarına karşın Galatasaray, kendi evinde uzun bir süre sonra Avrupa Kupalarında yenilerek büyük bir düş kırıklığı yaşadı. 
     FC Barcelona ise Galatasaray karşısında arzuladığı gole, planladığı gibi kontratak sonucu ulaştı. Orta sahada Xavi'nin organizasyonundaki konuk ekip, savunmasında zaman zaman açıklar vermesine rağmen, gününde olan kaleci Bonano'nun kurtarışlarıyla zorlu deplasmandan galibiyetle ayrılarak, Şampiyonlar Ligi'nde çeyrek finale çıkan ekip oldu. 
     49. dakikada Berkant'ın ceza alanı dışından şutunda, top yandan az 
     farkla auta gitti. 
     58. dakikada Rochemback'ın sağ çaprazdan sert vuruşunda, kaleci 
     Mondragon'dan dönen topu Luis Enrique filelere gönderdi 0-1 59. dakikada Arif'in soldan ortasında, topla ceza alanı içinde 
     buluşan Ümit, meşin yuvarlağı kaleye gönderdi. Ancak Coco ağlara gitmekte olan topu çizgiden kafayla çıkararak mutlak golü önledi. 
     62. dakikada Galatasaray'da Ayhan'ın yerine Niculescu oyuna 
     girdi. 
     66. dakikada Overmars'ın pasında Kluivert topu Rochemback'a 
     çıkardı. Bu oyuncunun savunmadan sıyrılıp attığı şutta top üstten auta gitti. 
     71. dakikada Barcelona'dan Luis Enrique, sarı kart gördü. 
     74. dakikada Galatasaray'da Arif, yerini Suat'a bıraktı. 
     77. dakikada Hasan'ın soldan ortasında Ümit kafayla topu 
     Niculescu'nun önüne indirdi. Bu oyuncunun vuruşunda, savunma topu kornere atarak olası bir golü önledi. 
     78. dakikada Kluivert'ın ceza alanı dışından sert şutunda, kaleci 
     Mondragon topu son anda kornere çeldi. Xavi'nin korner atışında Abelardo bomboş durumda kafayı vurdu, top az farkla üstten auta gitti. 
     79. dakikada Ümit'in ceza alanı dışından dönerek attığı sert şutta 
     top direğin dibinden dışarı çıktı. 
     Aynı dakikada Galatasaray'da Perez yerini Capone'ye bıraktı. 
     81. dakikada Berkant'ın ceza alanı dışından kullandığı serbest 
     atışta, kaleci Bonano son anda topu kornere çeldi. Atışı kullanan Ergün'ün vuruşunda top kale yan direğine çarparak auta gitti. 
     Bu dakikada vakit çalan Barcelona'nun kalecisi Bonano, sarı kart gördü. 
     84. dakikada FC Barcelona'da Overmars'ın yerine Motta oyuna 
     girdi. 
     86. dakikada Galatasaray'da Niculescu, sarı kart gördü. 
     88. dakikada FC Barcelona'da sakatlanan Luis Enrique, yerini 
     Reiziger'e bıraktı. 
     Kalan sürede Galatasaray'ın çabası sonucu değiştirmedi ve maçı 1-0 kazanan FC Barcelona, sevinen ve yoluna devam eden taraf oldu. 
     






</TEXT>
</DOC>
