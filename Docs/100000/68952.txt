<DOC>
<DOCNO> 68952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/spor/spo02.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Simao korkusu 
</HEADLINE>
<TEXT>

Fenerbahçe’nin Brezilyalı oyuncusunun sakatlığı endişe yaratıyor. Doktorlar riske edilmemesi gerektiğini, aksi halde sahalara dönme süresinin en az iki ayı bulabileceğini ifade ettiler 
     YALÇIN TÜRK 

     Sakatlığı ciddi 
     GALATASARAY derbisinden önce yapılan son taktik çalışmada sakatlanan Simao’nun durumu Fenerbahçe’nin alarm vermesine yol açtı. Denizlispor maçında da forma giyemeyeceği bildirilen Brezilyalı futbolcunun sakatlığının uzama ihtimali yönetimi ve teknik heyeti tedirgin ediyor. 34 yaşındaki bu futbolcunun son yapılan kontrollerinde kasığındaki sakatlığının düşünülenden daha ciddi olduğu ifade edildi. 
     
     Uyarı geldi 
     DENİZLİSPOR karşısında forma giyme ihtimali de ortadan kalkan Simao’nun sakatlığı konusunda teknik heyetin dikkatini çeken doktorlar, riske edilmesi halinde sahalara dönme süresinin iki ayı bulabileceği endişesini taşıdıklarını bildirdiler. Bu durum Fenerbahçe yönetiminin canını sıkarken, Simao’nun kasığındaki yırtığın üç haftalık bir tedaviden sonra tamamen ortadan kalkabileceği öğrenildi. 
     
     Lorant temkinli 
     TEKNİK Direktör Lorant’ın, bu gelişmeler üzerine Simao’ya tamamen düzelmedikçe forma vermeyi düşünmediği vurgulandı. Sağ kasığındaki sakatlığı süren ve dünkü idmana da çıkmayan tecrübeli futbolcunun durumuna çok üzüldüğü ve "Türkiye’ye gelir gelmez böyle bir talihsizlik yaşadığım için çok üzgünüm. Beklentilerin de farkındayım. Bir an önce iyileşmek istiyorum" dediği bildirildi. 
     
Werner Lorant göz açtırmıyor      FENERBAHÇE, pazar günkü Denizlispor maçının hazırlıklarını aralıksız sürdürüyor. Samandıra Tesisleri’nde dün yapılan ve yaklaşık iki saat süren idmanda Teknik Direktör Werner Lorant istediklerini yapamayan Yusuf ve Ceyhun’a tepki gösterdi. Alman hoca, pres çalışması sırasında iki oyuncunun yaptığı hataları nedeniyle idmanı durdurdu ve bir süre kendileriyle görüştü. 
     LORANT, uyarılarının ardından çalışmayı yeniden başlattı. Yusuf’un hatalarını tekrarlamadığını gören tecrübeli çalıştırıcı, bu futbolcunun başını okşayıp, gönlünü aldı. Hafif ağrısı bulunan Rüştü idmanı tamamlayamadı. Kanat ortalarından gol çalışması, pres ve top kapma çalışması yapılan antrenmana dişindeki ağrı nedeniyle geceyi hastanede geçiren Lazetic katılmadı. 
     
Elveda StankoviçTürk futboluna adını altın harflerle yazdıran, Fenerbahçe ve Beşiktaş’a şampiyonluk sevinci tattıran Yugoslav teknik adam hayata gözlerini yumdu 
     YUSUF KOBAL 

     1982 - 86 yılları arasında Türk futbolunda fırtına estiren Branko Stankoviç, dün sabah 81 yaşında hayata veda etti. Uzun zamandır Belgrad’daki evinde inzivaya çekilen Stankoviç’in ölüm haberi büyük üzüntü yarattı. Yugoslav hoca, 1982-83, 1983-84, 1986-87 sezonlarında Fenerbahçe’yi çalıştırmış ve 1982-83’te lig ve Federasyon Kupası şampiyonluğu, 1984’te de Cumhurbaşkanlığı Kupası sevinci yaşatmıştı. 
     STANKOVİÇ, Beşiktaş’a ise 1984-85, 1985-86 sezonlarında 1 lig şampiyonluğu, 1 Cumhurbaşkanlığı Kupası kazandırdı. 81 yaşında vefat eden ünlü hoca, 61 kez milli takımda oynamış ve üç kez de Yugoslavya’nın başına getirilmişti. Stankoviç’in ölümü Beşiktaş ve Fenerbahçe camiasını harekete geçirdi. Başsağlığı telgrafı çekilirken, cumartesi Kızılyıldız kulübünde tören düzenleneceği bildirildi. 
     
Denizlispor’dan ilginç önlem      DENİZLİSPOR, geçen yıl yenildikleri maçtan sonra Fenerbahçeli taraftarların oturdukları koltukları parçaladığını göz önünde bulundurup, aynı durumla karşılaşmamak ilginç bir yöntem buldu. Fenerbahçe taraftarları için ayrılan bölümdeki tüm koltuklar söküldü. Bu durum Sarı - Lacivertli yönetimi kızdırdı. 
     
Akın duacı      ASBAŞKAN Hamdi Akın, Galatasaray ve Beşiktaş’ın şirketleşme çalışmalarında başarılı olmaları için dua ettiğini ileri sürdü. Akın, "Benim çabam taraftara halka açılma konusunda içinde bulunduğumuz durumu açıklamak. Galatasaray’ın sözlerimi maksatlı bulmalarına anlam veremiyorum. Tersine başarıları için her gün dua ediyorum" dedi. 
     



 SPOR 

























</TEXT>
</DOC>
