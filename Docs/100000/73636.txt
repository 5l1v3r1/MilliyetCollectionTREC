<DOC>
<DOCNO> 73636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo07.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basınında Liverpool sevinci... 
</HEADLINE>
<TEXT>

     Şampiyonlar Ligi'nde Galatasaray ile aynı grupta bulunan ve dün Roma karşısında aldığı 2-0'lık galibiyetle çeyrek finale yükselme şansını yakalayan Liverpool'un başarısı, İngiliz basınında büyük sevinçle karşılandı. 
     Beş ay önce bir kalp ameliyatı geçirdiği için takımının başında olamayan Gerard Houllier'in de bu maçta takımının kaderine yardımcı olabilmek için yeniden saha kenarındaki yerini aldığını belirten The Guardian gazetesi, alınan galibiyeti ''olağanüstü, tarihi bir başarı'' diye niteledi. 
     Takımın gösterdiği başarıya seyircinin de katkı sağladığını belirten gazete, maçın son düdüğünün sonucu kesinleştirdiği sıralarda, İstanbul'dan da Galatasaray'ın aldığı sonuca dair haberin geldiğini hatırlattı. 
     The Daily Telegraph gazetesi de futbolcularının yeniden saha kenarına dönen Hoillier için verdikleri ''hoşgeldin partisinin'' bundan daha görkemli olamayacağını belirtti. Liverpool'un tarihi Anfield stadının dün akşamki futbol şöleniyle bir spor tapınağına dönüştüğünü yazan gazete, futbolcuların kendine güveninin tam olduğunu ve adeta şov yaptıklarını savundu. 
     The Times gazetesi ise ''Duygusal bağlar Liverpool'un sıyrılmasını sağladı'' başlıklı maç değerlendirmesinde, pek çok drama sahne olan Anfield stadının dün akşam son derece duygusal bir dönüşe ve buluşmaya sahne olduğunu bildirdi. 
     Gerard Houllier'nin dönüşünün sonuç üzerindeki etkisini bu sözlerle anlatan gazete, alınan sonucun takımı Avrupa'nın çeyrek finalindeki sekiz takım arasına soktuğunu kaydetti. 
     The Independent ise dün gece alınan sonucu ''Liverpool, Houllier'nin dönüşünü kutladı'' başlığıyla verdi. 
     Alınan sonucun Liverpool'u, Barcelona'nın İstanbul'da galip gelmesi beklentisinden bile kurtaracak cinsten sağlam bir sonuç olduğunu belirten gazete, ''Onlar işi zaten kendileri bitirdiler'' dedi. 
     Ancak buna rağmen stadyumdaki seyircilerin, yanlarındaki radyolardan İstanbul'daki Galatasaray-Barcelona maçının sonucunu duyurduklarını da belirten gazete, ''Böylece anlaşıldı ki aslında Liverpool'un alacağı 1-0'lık sonuç bile çeyrek final için yeterli olacaktı'' yorumunda bulundu. 
     İngiliz gazeteleri Liverpool ile aynı grupta bulunan Galatasaray'ın dün akşam yaptığı maça ise sadece sonuç bazında yer verdiler. 
     






</TEXT>
</DOC>
