<DOC>
<DOCNO> 80958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/guncel/agun.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor hatasını mahkeme affetmedi 
</HEADLINE>
<TEXT>
Rekor tazminat 
Estetik ameliyat olurken bitkisel hayata giren Emine Nükre Çelebi’nin yakınları açtıkları dava sonunda iki doktordan 300 milyar TL tazminat almaya hak kazandı 
     YILDIZ YAZICIOĞLU Ankara 

     Başbakanlık Aile Araştırma Kurumu sosyal hizmet uzmanı olan Emine Nükre Çelebi, göğüslerine silikon taktırmak ve burnunu düzelttirmek için 2 Şubat 1996’da Özel Çankaya Hastanesi’nde bıçak altına yattı. Ancak 32 yaşındaki genç kadın, doktor hatası yüzünden bitkisel hayata girdi. 10 Eylül 1996’da vasi ilan edilen kardeşi Selami Necdet Çelebi, Ankara Numune Hastanesi Anesteziyoloji Kliniği Şefi Uzman Dr. Nermin Göğüş ve Ankara Hastanesi Plastik Cerrahi Klinik Şef Yardımcısı Dr. Hıfzı Velidedeoğlu hakkında 19 Aralık 1996’da tazminat davası açtı. 
     
Temyize hayır      Ankara Asliye 3. Hukuk Mahkemesi de 21 Aralık 2000’de, doktorları 75 milyar 250 milyon lira tazminatı, birikmiş faiziyle ödemeye mahkum etti. Göğüş ve Velidedeoğlu’nun yaptığı temyiz başvurusunu ise Yargıtay, 24 Mayıs 2001’de reddetti ancak yasal süreç bununla sona ermedi. Doktorlar, Yargıtay’a yeniden karar düzeltme istemiyle başvurdu ama 16 Ocak 2002’de bu talepleri de reddedilerek, faizleriyle 300 milyar lira olan tazminatı ödemeleri kesinleşti. 
     
Anestezi uzmanı 4 8 suçlu      Adli Tıp Kurumu Başkanlığı’na bağlı İhtisas Komisyonu, 24 Şubat 2000 ve 14 Eylül 2000 tarihli her iki raporunda da Göğüş ve Velidedeoğlu’nun tıbbi hatalarını şu ifadelerle tespit etti 
     "Kişiye ameliyatın başlangıcında monitörisazyonu yapmayan anestezi uzmanının kusurlu olduğu, kusur oranının 8 8 üzerinden 4 8 olduğu, lokal anestezik maddeyi uygulayan operatör doktorun da kusurlu olup ve kusur oranının 2 8 olduğu oybirliğiyle mütalaa olunur." Kararı belirleyen bu raporu hazırlayan İhtisas Komisyonu, geriye kalan 2 8’lik hatanın ise tıp hizmetinin ameliyatlar sırasındaki işleyişine bağlı olduğuna karar verdi. Dava sonucunda tazminat almaya hak kazanan Çelebi ailesi, Milliyet’in görüşme talebini avukatları aracılığıyla reddetti. Halen bitkisel hayatta olan Çelebi ise hayata döner umuduyla 24 saat bakım altında tutuluyor. 
     



 GÜNCEL 













</TEXT>
</DOC>
