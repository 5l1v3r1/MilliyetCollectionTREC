<DOC>
<DOCNO> 98449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/spor/spo03.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma diyeti 
</HEADLINE>
<TEXT>

Fransız futbolcunun transferini tek başına üstlenen ve Terim’e "Cumartesi Nouma ile geliyorum" diyen Başkan Canaydın planları tutmayınca yabancı santrfor için 10 milyon doları gözden çıkardı 
     HALİL ÖZER 

     Zor durumda kaldı 
     GALATASARAY, Pascal Nouma yüzünden büyük bir hayal kırıklığı yaşarken, bu transferin gerçekleşmemesi Başkan Özhan Canaydın’ı zor durumda bıraktı. Nouma olayına kimseyi karıştırmayan ve bu işi tek başına üstlenen Canaydın, menajerlerin kurbanı oldu. Fransız oyuncunun transferine bitti gözüyle bakan Canaydın hatta Fatih Terim’e "Cumartesi günü Nouma ile birlikte geliyorum" mesajını bile gönderdi. 
     
     Planlar bozuldu 
     BAŞKAN Özhan Canaydın’ın bu sözü üzerine, Nouma’yı Auxerre maçında oynatmayı bile planlayan Teknik Direktör Terim, Beşiktaş’ın transferi bitirmesiyle büyük bir şok yaşadı. Canaydın’ın Nouma’nın menajerlerine çok güvendiği ve onların her söylediğine inandığı için Galatasaray’ın bu savaşı kaybettiği belirtildi. Sarı - Kırmızılı kulübün başkanı, Fransız oyuncunun Beşiktaş’a imza atmasından sonra da Terim’i arayıp teselli etti. 
     
     İlk hedef Kallon 
     CANAYDIN, tecrübeli hocaya transfer bütçesini aşarak 10 milyon dolara kadar oyuncu alma yetkisi verdi. Bundan böyle Fatih Terim transferde tek başına hareket edecek. Ancak yöneticilerin bu paranın nereden bulunacağını merak ettikleri öğrenildi. Terim’in santrfor konusunda ilk tercihinin Inter’de oynayan Muhammed Kallon olduğu ve bu oyuncu için 31 Ağustos’a kadar bekleyeceği bildirildi. 
     
Bu Aslan müthişCim-Bom, Auxerre karşısında coştu, rakibini gole boğdu. Ümit Karan süper oyunuyla maçın yıldızı oldu 
     GALATASARAY, İsviçre’deki son hazırlık maçında Fransa Ligi’nin güçlü takımlarından Auxerre’i farklı mağlup etti. Sarı - Kırmızılı takım Cisse’nin 7. dakikada attığı golle yenik duruma düşmesine rağmen rakibini müthiş bir baskı altına aldı. 21. dakika Sarr skora denge getirdi. Ümit Karan’ın 44. dakikada attığı golle Cim - Bom ilk yarıyı 2-1 önde kapadı. İkinci yarıda da etkili oyununu sürdüren Galatasaray maçın yıldızı Ümit Karan’ın iki golüyle sahadan 4-1 galip ayrıldı. 
     
Cim-Bom dönüyor      İSVİÇRE’DE hazırlık çalışmalarını tamamlayan Galatasaray bugün Türkiye’ye dönecek. Teknik Direktör Fatih Terim oyuncularına iki gün izin verecek. Sarı - Kırmızılı oyuncular salı günü tekrar işbaşı yapacaklar ve Olympiakos maçına hazırlanacaklar. Terim, iyi bir kamp dönemi geçirdiklerini ve hedefledikleri çizgiye geldiklerini söyledi. 
     
Mario Jardel yoğun bakımda      SARI - Kırmızılı takımın eski golcüsü Jardel, eşi Karen’den boşanması sonrası geçirdiği sinir krizleri üzerine hastanede yoğun bakıma alındı. Jardel, basına yaptığı açıklamada kötü bir dönem geçirdiğini, bundan sonra Sporting Lizbon ve Portekiz’de futbol yaşantısına devam etmeyi düşünmediğini ve bu kararını kulübüne bildirdiğini söyledi. Jardel Galatasaray’a da seve seve gideceğini belirtti. 
     
Bülent - Fadiga dostluğu      AUXERRE maçından sonra Fransız ekibinin Senegalli oyuncusu Fadiga ile kaptan Bülent kısa bir süre sohbet etti. Milli Takımımız’a övgüler yağdıran Fadiga, "Türkiye maçından sonra karşılaşmayı televizyondan izledim. Gerçekten muhteşemdiniz. Sizi yenmek çok zordu" diye konuştu. 
     
Pinto iyileşiyor      SAKATLIĞI nedeniyle bir süredir takımdan uzak kalan Pinto’nun hızla düzeldiği belirtildi. Kulüp doktorları Brezilyalı oyuncunun tedavisine devam edildiğini ve önemli bir sorununun kalmadığını açıkladılar. Teknik Direktör Fatih Terim’in de bu oyuncuyu Olympiakos maçında oynatmayı planladığı bildirildi. 
     
Ceza sistemi yenileniyor      TEKNİK Direktör Fatih Terim’in ceza ve prim sistemini yeniden belirleyeceği öğrenildi. Tecrübeli teknik adam İstanbul’a dönüşünde Yönetim Kurulu ile biraraya gelecek ve hazırladığı yeni taslağı sunacak. Terim’in bu konuda çok titiz bir çalışma yaptığı kaydedildi. 
     



 SPOR 




















</TEXT>
</DOC>
