<DOC>
<DOCNO> 58688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/spor/spo01.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞARTLI EVET 
</HEADLINE>
<TEXT>

Beşiktaş Başkanı Serdar Bilgili, Gaziantep maçı sonrası Daum ile bir araya geldi. Alman hoca, Yıldırım Demirören’in de katıldığı zirvede, ekonomik krizin çözülmesi halinde kalacağını söyledi 
     BİLAL MEŞE 

     Ekonomik krizi çözün’ 
     BEŞİKTAŞ’TA aylardır tartışma konusu olan Teknik Direktör Christoph Daum, görevine devam edeceğini açıkladı. Gaziantepspor maçından sonra Etiler’deki ünlü gece kulüplerinden Şamdan’da, Başkan Serdar Bilgili ve Futbol Komitesi Başkanı Yıldırım Demirören ile biraraya gelen Alman hoca, "Ekonomik krizi çözün, taksitleri zamanında ödeyin, prim sistemini yeniden getirin" dedi. 
     
     Bana garanti verin’ 
     YAKLAŞIK üç saat süren zirvede Daum, "Geçtiğimiz sezon farklı bir fotoğrafla karşı karşıya kaldım. Ödemeler yapılmamış, aksamalar olmuş, futbolcularım antrenman ve maçtan çok para konuşuyorlardı. Bu şartlarda çaresiz kaldım, yaptırım gücüm ortadan kalktı. Ligde iyi yerdeyiz ve aynı sorunları ikinci yarıda yaşamak istemiyorum. Bana bu konuda garanti verin" diye konuştu. 
     
     Görevimin başındayım’ 
     BAŞKAN Serdar Bilgili ve Yıldırım Demirören, ciddi kaynaklar peşinde olduklarını belirterek, Alman hocaya istekleri doğrultusunda garanti verdiler. Başkan Bilgili’nin açıklamalarından ikna olan Christoph Daum, "Benim parayla, pulla işim olmaz. Siz oyuncuların parasını ödeyin, yeter. Ben yok, biz varız. Size güveniyorum, görevimin başındayım, rahat olun" ifadelerini kullandı. 
     
Motivasyon fazla geldi      BEŞİKTAŞ Teknik Direktörü Christoph Daum, Gaziantepspor maçının ilk yarısında atmosferin yüksek ve gergin olmasını aşırı motivasyona bağladı. Fenerbahçe’nin Diyarbakırspor’a yenilmesinin futbolcularda konsantrasyon yoğunluğu yarattığını kaydeden Alman hoca, "Bu durum da oyuncularımızı farklı bir platforma itti. İlk yarı topu unuttuk, hedefi saptırdık, başka işlerle uğraştık" dedi. 
     HAKEM kararlarının da işin tuzu biberi olduğunu söyleyen Daum, "İkinci yarıda aklımız başımıza geldi. İlhan Mansız topu hatırladı, golünü attı, takımı ateşledi. İşimiz futbol ve galibiyet olduğunu biraz geç hatırladık" diye konuştu. Tecrübeli hoca, artık yedek kulübesiyle birlikte iyi bir takım olduklarını belirtti, "Oyuna giren futbolcular sorumluluklarını biliyorlar. Bu bizim için artı bir avantaj" ifadelerini kullandı. 
     
Engin’den fırça      MENAJER Sinan Engin, Gaziantepspor maçından sonra sarı kart gören İlhan Mansız ve Ali Eren’i sert bir şekilde uyardı. Engin, "Agresifliğinizi rakibe ya da hakeme değil, topa yansıtın. Takımı ne sizler, ne de bir başkası sahada yalnız bırakamaz. Zorlu yarışta buna hiç kimsenin hakkı yok" diye konuştu. 
     DAUM’UN görevine devam edeceğini belirten Sinan Engin, Gaziantepspor maçının gergin bir ortamda geçtiğini söyledi. Engin, "İlhan Mansız uzun zamandır gol atamıyordu, bunun getirdiği bir gerginlik vardı. Tabii ki bu hareketleri onaylamak mümkün değil. Federasyonun vereceği karara saygılıyız" dedi konuştu. 
     
Tatil başladı      GAZİANTEPSPOR’U yenerek galibiyetler serisine devam eden Beşiktaş’ta 13 günlük tatil dün başladı. Fulya’da yapılması gereken son çalışma futbolcuların isteği üzerine iptal edildi. Yabancı futbolcular ülkelerine giderken, Teknik Direktör Daum’un, tatilini eşiyle birlikte İsviçre’de geçireceği belirtildi. 4 Ocak’ta topbaşı yapacak olan Beşiktaş, ikinci yarı hazırlıklarını Side’de sürdürecek. 
     



 SPOR 























</TEXT>
</DOC>
