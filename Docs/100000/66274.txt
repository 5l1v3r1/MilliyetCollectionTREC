<DOC>
<DOCNO> 66274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur27.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanlığı'ndan Bilgin ve Çağlar açıklaması... 
</HEADLINE>
<TEXT>

     Adalet Bakanlığı, bir süre önce muayeneleri için Adli Tıp Kurumu'na sevkedilen Kartal Özel Tip tutuklularından Dinç Bilgin ve Cavit Çağlar hakkında düzenlenen raporlarla ilgili haber ve yorumların gerçekleri yansıtmadığını ifade etti. 
     Adalet Bakanlığı'ndan yapılan açıklamada, Lütfi Kırdar Kartal Eğitim ve Araştırma Hastanesi birinci Göz Kliniği'nde yatan Dinç Bilgin'in yapılan muayeneleri sonucunda Sağlık Kurulu raporlarında, Bilgin'in hastanede kontrol altında olmasının göz sağlığı ve yakın takibi açısından zorunlu olduğu, ayrıca mahkum koğuşunda gerekli göz donanımı olmadığı için tedavisinin sonuna kadar klinikte kalmasının uygun olacağı, başka hastaneye sevkinin yapılmasının ise uygun olmayacağının belirtildiği kaydedildi. Açıklamada, yine aynı hastanenin Cavit Çağlar hakkındaki sağlık kurulu raporlarında da, Çağlar'ın bedensel ve ruhsal rahatsızlıkları nedeniyle tedavisine hastanede devam edilmesinin zorunlu olduğu, yakın takibinin gerektiği ve sık yapılan kontrolleri için gereken donanımlar 1. Dahiliye ve 1. Göz Hastalıkları Kliniğinde bulunduğu için, mahkum 
     koğuşuna alınmasının veya başka hastaneye sevkinin hasta açısından hayati tehlike yaratacağına karar verildiğinin kaydedildiği ifade edildi. Açıklamada, konu üzerinde hassasiyetle durulduğu ve Bilgin ile Çağlar'ın muayeneleri için Adli Tıp Kurumu'na sevkedildikleri bildirildi. Açıklamada, Adli Tıp Kurumu Başkanlığı 3. İhtisas Kurulu'nun Çağlar hakkındaki raporunda, Çağlar'ın mevcut arızaları nedeniyle hastanesi olan bir cezaevinde tutulmasının uygun olduğunun, panik atak bozukluğunun ise halihazır durumuyla tedavi edilmesi gerektiğinin oy birliğiyle alındığının belirtildiği kaydedildi. Açıklamada, Bilgin'in muayenesi sonucunda 2. İhtisas Kurulu'nca düzenlenen raporda da, Bilgin'in her iki gözündeki rahatsızlığın sekel halinde mi yoksa aktif mi olduğunun tespiti için Cerrahpaşa Tıp Fakültesi Göz Kliniği retina servisinde muayenesi için gerekli raporun düzenlenerek gönderilmesi gerektiğinin ifade edildiği bildirildi. 
     






</TEXT>
</DOC>
