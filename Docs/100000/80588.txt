<DOC>
<DOCNO> 80588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sonspo01.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba, Gaziantepspor'un dört asını niye kadro dışı bıraktı 
</HEADLINE>
<TEXT>

     Gaziantepspor Teknik Direktörü Samet Aybaba, kadro dışı bıraktıkları da dahil olmak üzere hiçbir futbolcuya karşı olmadığını belirterek, ''Kimse düşmanım değil. 4 futbolcuyu sisteme uymadıkları için kadro dışı bıraktım'' dedi. 
     Aybaba, takımdaki kötü gidiş ve UEFA Kupası'na katılma hedefinden uzaklaşıldığı için yalnız kendisinin eleştirildiğini, bunun haksızlık olduğunu söyledi. 
     Gaziantepspor'u futbolcuya dayalı değil, sisteme göre oynattığını kaydeden Aybaba, ''Bugüne kadar futbolculuğumdan, teknik direktörlük yaşamıma kadar aldığım her paranın hakkını vermeye çalıştım. Benden önce Gaziantepspor'da futbolcuya dayalı sistem varmış. Ama dönemimde böyle bir şey söz konusu olamazdı'' diye konuştu. 
     ''İşte bu sisteme tavır aldım. Hiçbir futbolcu vazgeçilmez değildir. Yoksa Mert, Fatih, Hasan Özer, Mustafa Şahintürk ve Hasan Yurt'a karşı kişisel hiçbir takıntım, düşmanlığım yok'' diyen Aybaba, şöyle devam etti 
     ''Bu kulübün sahibi değilim. Burada gelip geçici biriyim. Ama kulüp kalıcıdır. Yaptığımın yanlış olduğuna inanan yönetici benden hesap sorardı. Ama demek ki doğruyum. Transfer döneminde her futbolcu, yöneticiyle masaya oturduğunda, çoğu kişinin ağzına almaya korkacağı paraları istiyor. Profesyonel sözleşme yapan oyuncunun kulübe karşı yükümlülükleri var. 
     Eğer sen para için oynuyorsan ve bu parayla ev geçindiriyorsan aldığın paranın hakkını vereceksin. Hiçbir kulüp futbolcusuna sahada gezinmesi, laubali davranışlar için para vermez. Futbolcu formasını giydiği takım için çok çalışmalı, disiplinli ve oynadığı maçlarda elinden geleni yapmalıdır. Yapmayanlar cezasını çeker. Ben futbolcunun başarısızlığına veya başarısına bakarım.'' 
     
     KADRO DIŞI BIRAKILAN FUTBOLCULAR 
     Aybaba, başarı ve başarısızlığın ikiz kardeş gibi olduğunu, 4 oyuncuyu başarısızlıkları nedeniyle kadro dışı bıraktığını ifade ederek, sözlerini şöyle tamamladı 
     ''Fatih ilk yarıda çok iyi futbol oynayıp, kişiliğini ve futbolculuğunu sahaya yansıttığından dolayı kaptanlığa getirildi. Ama Fatih, diğer maçlara konsantre olamadı, bazı şeyleri eksik yaptığı için ceza aldı. Mehmet Polat milli oyuncu. İyi çalıştığı dönemde forma şansı verdim, ama geldiğim günden bu yana bir tek başarılı maçı olmadı. Hasan Yurt genç takımdan geldi. Ancak o da kendisinden sonra gelecek futbolculara iyi örnek olamadığı için kadro dışı bırakıldı.'' 
     





</TEXT>
</DOC>
