<DOC>
<DOCNO> 79658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur10.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Her parti başkanının Başbakanlık'a hazır olması doğaldır" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Her partinin başkanının başbakanlığa hazır olması gayet doğaldır'' dedi. 
     Yılmaz, Manisa Belediye Başkanı Adil Aygül'ü makamında ziyaret etti. Yılmaz, burada bir gazetecinin, MHP Genel Başkanı, Devlet Bakanı ve Başbakan Yardımcısı Devlet Bahçeli'nin ''olgunlaşmış şartlar içerisinde ülkeyi yönetmeye hazırım'' dediğini hatırlatarak, bunun erken seçime işaret olup olmadığını sorması üzerine şunları söyledi 
     ''Sanmıyorum. Daha önceki mutabakatımıza göre, 57. Hükümet olarak 5 yıllık seçim dönemini tamamlamak istiyoruz. En fazla buna arzulu 
     olan da sayın Bahçeli idi. Bunu birçok kez zirve toplantılarında dile getirmişti. Her partinin başkanının başbakanlığa hazır olması gayet doğaldır. Bu ifadesini de son derece normal karşılıyorum.'' Manisa Belediye Başkanı Adil Aygül de, Yerel Yönetimler Yasası'nın bir an önce çıkarılmasını beklediklerini söyledi. Yılmaz, ziyaretten önce de Anemon Otel'de, KKTC Başbakanı Derviş Eroğlu ile kısa bir süre görüştü. Bu görüşmeye Zorlu Şirketler Grubu Yönetim Kurulu Başkanı Ahmet Nazif Zorlu da katılarak, ''Manisalılar bana ve kulübe sahip çıkarsa, Vestel Manisaspor'u dünya çapında bir kulüp yaparım'' dedi. Bunun üzerine Yılmaz, Vestel Manisaspor'a yakışır bir saha kazandırması için Maliye Bakanı Sümer Oral'ın destek vermesi gerektiğini bildirdi. Sümer Oral da, Devlet Bakanı Fikret Ünlü ile konuşacaklarını ve stadı yavaş yavaş büyüteceklerini kaydetti. Yılmaz, dünyada üretilen televizyonların yüzde 5'inin, Avrupa'da da üretilenlerin yüzde 17'sinin Vestel'e ait olduğunu hatırlattı. Mesut Yılmaz daha sonra, Yarhasanlar Yeraltı Otoparkı ile Manolya Meydanı'nın açılışlarını yaptı. Belediye Başkanı Aygül, bu açılışlarda Mesut Yılmaz'a bilgi verdi. Yeraltı otoparkının 4 bin 50 metrekarelik alanda inşa edildiğini ve 260 araçlık kapasiteye sahip olduğunu belirten Aygül, Manolya Meydanı'nda 8 bin metrekarelik alanda düzenleme yapıldığını söyledi. 
     





</TEXT>
</DOC>
