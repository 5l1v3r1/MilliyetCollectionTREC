<DOC>
<DOCNO> 68212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/spo01.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evinde mutsuz 
</HEADLINE>
<TEXT>

Beşiktaş, ligde şimdiye kadar aldığı dört yenilginin üçünü İnönü Stadı’nda tattı. Siyah - Beyazlılar ligin ilk yarısında da Trabzonspor ile İstanbulspor’a mağlup olmuştu 
     13 puan dağıttı 
     BEŞİKTAŞ, bu sezon kendi sahasında üçüncü yenilgisini aldı. Siyah - Beyazlılar, rakiplerine şimdiye kadar evinde 13 puan dağıtırken, Ankaragücü mağlubiyetiyle şampiyonluk yolunda önemli bir avantajı da kaçırmış oldu. Kartal, ligin ilk yarısında da Trabzonspor ve İstanbulspor’a üç puan kaptırmıştı. Beşiktaş 15 hafta sonra yenilgiyle tanıştı. 
     
     Ağlatan mağlubiyet 
     KARŞILAŞMA sonrası taraftarlar büyük bir üzüntüye boğuldu. Lider olma umuduyla İnönü Stadı’na koşan Siyah - Beyazlı seyirciler beklemedikleri sonuç karşısında adeta şoka girdiler. Doksan dakikanın bitiş düdüğünden sonra bazı taraftarların tribünde ağladıkları gözlendi. Yöneticiler de yenilgi üzerine çılgına döndüler, soruları yanıtsız bıraktılar. 
     
     Ağızlara kilit 
     METE Düren, "Üzgünüz. Diyecek bir şey bulamıyorum" diye konuştu. Maç sonrası adeta ağızlarına kilit vuran futbolcular da yorum yapmaktan kaçındılar. Sadece Ümit, "Kazanmaya çok şartlandık. Ancak bu, bizde baskı yaratmadı. Düşünün tek kale oynadık, fakat mağlup olduk. Ama futbolun içinde bunlar var. Sadece liderliği kaçırdık. Hepsi o kadar" dedi. 
     
DAUM Yarışa devam      ANKARAGÜCÜ yenilgisiyle üç takımın şampiyonluk yarışında eşit şanslara sahip olduğunu belirten Daum, "Çok iyi oynadık. Ancak kalemizde iki pozisyon gördük, ikisi de gol oldu. Şampiyonluk yarışında üç takımın da şansı eşit. Galatasaray tecrübeli, Fenerbahçe ise yıldız oyunculara sahip. Maalesef Fenerbahçe’deki bu özellik bizde yok. Biz kollektif oyunla, bu açığımızı kapatmaya çalışıyoruz. Yarışa devam edeceğiz" dedi. Alman hoca kaleci konusunda hiç yorum yapmadı. 
     
Tesis müjdesi      BAŞKAN Serdar Bilgili, maç öncesi Akatlar spor kompleksinin 49 yıllığına Beşiktaş’a verildiğini açıkladı. Bilgili, Belediye Başkanı Ali Müfit Gürtuna’ya teşekkür etti ve gümüş bir kartal verdi. Başkan, "Tarihi günler yaşıyoruz. Halka arz olayına gösterilen ilgi nedeniyle herkese teşekkür ediyoruz" diye konuştu. 
     BEŞİKTAŞ Başkanı, taraftara yaptığı konuşmanın bitiminde Ali Müfit Gürtuna’yı mikrofona davet etti. Büyük alkışlar arasında konuşmasını gerçekleştiren Gürtuna, "Böyle büyük bir camiaya, biraz olsun katkımız olduysa, ne mutlu bize. Beşiktaş her geçen gün daha büyüyecek, Kartal daha yükseklerde uçacak" ifadelerini kullandı. 
     



 SPOR 





























</TEXT>
</DOC>
