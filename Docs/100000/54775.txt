<DOC>
<DOCNO> 54775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur09.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzünüzün şekline bakıp karakterinizi öğrenin... 
</HEADLINE>
<TEXT>

     İnsan yüzlerinin beş tip üzerinde yoğunlaştığı ve yüzlerden karakter tespiti yapılabildiği iddia ediliyor. 
     Mehmet Ali Kerkütlü tarafından kaleme alınan ve Mozaik Yayınları tarafından basılan "El ve Yüz Çizgilerinizle Geleceğinizi Okuyun" adlı kitapta, insan yüzlerinin beş temel şekil içinde ele alınması gerektiği ve insanların yüzlerinin yüzde 95'inin bu beş şekilden oluştuğu savunuluyor. 
     Bu yüz şekillerinden karakter ve mizaç tespiti yapılabileceği ileri sürülen kitapta, yüzün saç bitimi ile kaşlar arasındaki bölümün zihni hayatı, kaşlardan başlayıp burun bitiminde sona eren bölümün duygu, his, hayal bölümünü, dudak dahil ağız ve çene kısmının ise azim, irade ve gayreti temsil ettiği iddia ediliyor. 
     Bu temel şekiller göz önünde bulundurularak yüz şekilleri ve karakter tespitleri şöyle sıralanıyor 
     Dikdörtgen yüz Çehreden bir dikdörtgeni andıran oval bir yüzdür. Alın ve çene genişlikleri birbirine çok yakındır. Orta bölümü uzundur. Bu yüz genellikle devlet başkanlarında, liderlerde ve generallerde görülür. Aristokrat yüzü de denir. Dikdörtgen yüzlü insanlar eğitildiklerinde başaramayacakları hiçbir iş yoktur. Fakat sanata fazla yetenekli değillerdir. 
     Üçgen yüz Geniş ve yüksek bir alın, çıkık elmacık kemikleri ve ince, küçük bir çene ile kendisini belli eder. Üçgen yüz beyin' gücünü temsil eden yüzdür. Aydınlar, filozoflar ve düşünürlerin yüzüdür. Dahiler de bu yüze dahildirler. Hayalperest oldukları kadar akılcı da olurlar. Dünyanın ufkunu genişleten, düşünceleriyle insanlığı aydınlatan ve yol gösteren hemen hemen bütün insanlar bu gruba girerler. 
     Yarı üçgen yüz Üçgen yüzün birçok özelliklerini gösterir. Fakat bu tip yüzlere sahip olan insanlar daha hesaplı ve sebatlı olduklarından fazla ileri gidemezler. Kendilerine güvenleri az olur. En başarılı evlilikleri yapmış kadınlar bu tipe giren kadınlardır. İyi eş ve iyi anne olurlar. Fazla benlik iddiasına kalkışmazlar. 
     Kare yüz Kaba ve sert kemikli bir beden yapısıyla cepheden bakıldığında, yüz bir kare görünümünü andırır. Bu tipler hırçın, çabuk parlayan, saldırgan ve hararetli bir tabiata sahiptirler. Büyük lider ve büyük savaşçı olurlar. Ağır düşünürler, fakat bir kere öğrendiler mi asla unutmazlar. Sabır ve inat en bariz özellikleridir. Hiç bir zaman sözlerini esirgemezler. Üçgen yüzlerle ikili teşkil ettiklerinde başaramayacakları iş yoktur. Kare yüzlü bir kadın, kanaatkardır. Zorlukları rahatlıkla paylaşır ve yakınmaz. Ancak bir kadın olarak asla ihmal edilmemelidirder, bunu ağır ödetebilirler. 
     Yuvarlak yüz Ağır cüsseli ve ağır canlı kişilerdir. Rahatı severler. Hele bu yuvarlak yüzde burun da küçük kalmışsa yumuşak başlı, geçinilmesi kolay, rahatına ve ağzının tadına düşkün biri oluverir. Fakat, elmacık kemikleri çıkık ve çene sert ise tamamen kare bir yüzün özelliklerini sergilerler. Şayet bir yüzde burun kemerliyse, o kişinin lider olup insanları emri altına alması kaçınılmaz olur. Aslında yuvarlak yüzler, küçük bir unsurun belirginleşmesiyle hemen şekil değiştirilebilen bir yüzdür. Platonik aşklara düşen, ayrılınca intihara kalkışan aşıkların çoğu yuvarlak yüzlü tiplerdir." 
     






</TEXT>
</DOC>
