<DOC>
<DOCNO> 73726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/siyaset/siy02.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye direnmeler artacak 
</HEADLINE>
<TEXT>

AB gibi dinamik bir yapıyla statükocu bir anlayışın bütünleşmesinin söz konusu olamayacağını belirten Mesut Yılmaz, "Bu dönem sıkıntısız atlatılamaz" dedi 
     ANKARA Milliyet 

     Başbakan Yardımcısı Mesut Yılmaz, uyum yasa tasarınının, AB üyeliği için yapılacakların yalnızca bir bölümünü oluşturduğunu belirterek "Yapmamız gereken pek çok değişiklik var. Değişiklikleri yaparken hükümetin yapısını sarsmamak gibi de bir sorumluluğumuz var" dedi. 
     Yılmaz, "Ama bu sorumluluğumuz, AB’yle müzakereleri başlatmamız için şart olan Kopenhag kriterlerini yerine getirmemizle ilgili olan milli sorumluluğumuzla paralellik taşımaktadır" dedi. 
     Yılmaz grup toplantısında şöyle konuştu "İdam cezasında verdiğimiz taahhüdün de süreci başlayacaktır. Bu süreci bir an önce sonuçlandırmak zorundayız. Zaten fiilen uygulanan bir durumu, yasal bir zemine oturtmanın Türkiye’ye kaybettireceği hiçbir şey yoktur. Belki bazıları görmeyebilir, ama yaşadığımız günler, bugünlerde alacağımız kararlar ülkemizin kaderini şekillendiren kararlar olacaktır. Böylesine önemli bir dönemin sancısız, sıkıntısız atlatılabilmesi mümkün değil. Bu sıkıntı, hem içeride hem dışarıda yaşanacak. Uyum süreci ilerledikçe sıkıntılarımız daha da ağırlaşacak, içte ve dışta direnmeler, ayak sürmeler, çelme takmalar olacaktır. Türkiye, bütün bunları yaşamaktadır. AB gibi dinamik bir yapıyla statükocu bir anlayışın bütünleşmesi sözkonusu olamaz." 
     



 SİYASET 














</TEXT>
</DOC>
