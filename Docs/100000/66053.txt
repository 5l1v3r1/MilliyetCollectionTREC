<DOC>
<DOCNO> 66053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo05.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'da Hidolu Kings, New Jersey'de fark yedi.. 
</HEADLINE>
<TEXT>

     ABD Profesyonel Basketbol Ligi'nde NBA günün en önemli maçında, Atlantik Grubu lideri New Jersey Nets, Hidayet Türkoğlu'nun da forma giydiği Pasifik Grubu lideri Sacramento Kings'i 117-83 yenerek, rakibine bu sezonki en farklı skorlu yenilgisini tattırdı. 
     14. Dünya Erkekler Basketbol Şampiyonası finallerinin kura çekimi 
     için ABD'de bulunan Basketbol Federasyonu Başkanı Turgay Demirel, A 
     Milli Takım Başantrenörü Aydın Örs, menajer Doğan Hakyemez ve birçok Türk seyircinin de izlediği karşılaşmada 29 dakika sahada kalan Hidayet, 7 sayı üretirken, toplam 5 ribaunt ve 2 top çalmayla oynadı. 
     Kings'te, takımın en iyi ismi Chris Webber, 23 sayı ve 9 ribauntla oynadığı maçta, ikinci yarının çoğunda mide sorunu nedeniyle kenarda oturunca, takımının skor gücünü olumsuz yönde etkiledi. Takımın skorer ismi Yugoslav forvet Predrag Stojakoviç de 14 sayıda kalınca, Kings için yenilgi kaçınılmaz oldu. 
     Son 19. maçında 2. yenilgisini alan Pasifik Grubu lideri Kings, Nets karşısında sezonun en farlı skorlu yenilgisini de almış oldu. 
     Atlantik Grubu lideri Nets'te ise sahaya ilk 5'te çıkan tüm oyuncular çift haneli sayı üretirken, Keith Van Horn, 25 sayı ve 8 ribauntla takımın en skorer ismi oldu. 
     Lucious Harris'in 17 sayıyla tamamladığı maçta, Kenyon Martin, sahadan 15 sayıyla ayrıldı. 
     Nets, kendi sahasında peşpeşe 8. galibiyetini alırken, takımının 34 sayı farklı zaferinde büyük pay sahibi olan antrenör Byron Scott 
     için de ilginç bir maç oldu. 2 sezon önce Kings'te yardımcı antrenörlük yapan Scott, eski takımına karşı ilk galibiyetini ezici bir skorla elde etmiş oldu. Ligde bu sabaha karşı yapılan maçlarda alınan sonuçlar şöyle 
     
     
New Jersey Nets-Sacramento Kings 117-83 Houston Rockets-Utah Jazz 104-97 San Antonio Spurs-Minnessota Timberwolves 113-83 Philadelphia 76ers-Toronto Raptors 93-100 
     






</TEXT>
</DOC>
