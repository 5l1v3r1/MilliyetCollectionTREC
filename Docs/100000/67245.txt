<DOC>
<DOCNO> 67245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun15.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Gerçekler kabul edilirse yol kısalır" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta gerçeklerin kabul edilmesi ile yolun kısalacağını, edilmemesi halinde yokuşların çoğalacağını söyledi. 
     Kıbrıs görüşmelerinde önemli safhanın Kurban Bayramı'ndan sonra başlayacak safhası olduğunu, şimdiki safhada görüşlerin tespitinin yapıldığını belirten Denktaş, ''Bunlar arasında köprü kurulabilir mi, kurulamaz mı safhası bayramdan sonra olacaktır. Orada da ne yapılabileceğini göreceğiz. Halkımız 'Yarın öbür gün oldu olacak' diye hayal alamine kapılmasın, 38 yıllık meseledir, gerçekler vardır, gerçeklerin kabul edilmesiyle yol kısalır, gerçekler kabul edilmezse yokuşlar çoğalır. Onun için sabırlı olalım, iyi niyetli olalım, Rum tarafının da iyi niyetli olmasını dileyelim'' diye konuştu. 
     Denktaş, İspanya'nın Kıbrıs Rum kesimine atadığı Büyükelçi Andrika Mora'yı kabul etti. Kabulle ilgili açıklama yapılmazken, Denktaş, basın mensuplarının sorularını yanıtladı. 
     Denktaş, bir gazetecinin, ''İspanya'ya herhangi bir ziyaretiniz söz konusumu mu, bu yönde bir davet aldınız mı'' sorusuna, ''Nereden çıktı bu soru'' diye karşılık verdi. Rum basınında, ''İspanya'dan Türk tarafına davet olduğu ve Denktaş'ın İspanya'ya gideceği'' yönünde haberler çıktığının hatırlatılması üzerine ise Denktaş, ''Rum basının iddialarına ben cevap verecek değilim'' dedi. 
     Denktaş, başka bir soru üzerine, Rum basınında görüşmelerle ilgili olarak çıkan iddiaların bir liste yapılması ve Türk basınında çıkan haberlere bakılması halinde, görüşmelerle ilgili sızdırmaları kimin yaptığının ortaya çıkacağını belirtti. Denktaş, ''Biz sızdırmalardan rahatsız değiliz. Özellikle Rum tarafının hayali sızdırmalarıyla da ne yapmak istediklerini anlamış oluyoruz. Bunlara aldırmadan biz görüşmeleri sürdüreceğiz'' diye konuştu. 
     
     Kıbrıs engel değil 
     Devlet Bakanı ve Başbakan Yardımcısı Mesut Yılmaz'ın, ''Avrupa Birliği'ne üyelikte, Kıbrıs'ın en büyük engellerden biri olduğu herkes tarafından bilinmektedir'' yönündeki sözlerinin hatırlatılması üzerine Denktaş, ''Kıbrıs engel değildir. Kıbrıs'ı, Yunanlılar ve Yunanlıların etkilediği, genişleme nedeniyle etkilediği AB üyeleri engel haline getirmiştir'' dedi. 
     ''Kıbrıs'ta uluslararası anlaşmalarla meydana gelen hukuku AB'nin göz göre göre inkar etmesi ve 'Kıbrıs hükümeti' olmayan bir tarafı Kıbrıs hükümetiymiş gibi AB'ye alması halinde, bundan doğacak neticelerden AB'nin sorumlu olacağınının'' altını çizen Denktaş şöyle konuştu 
     ''Esasta 1960 anlaşmaları geçerliyse, Kıbrıs bir bütün olsa dahi, Türkiye'nin olmadığı bir AB'ye giremez. Ama barış olsun, Kıbrıs'ta uzlaşma olsun diye, Türkiye bu konuda esneklik göstermiştir. 
     Türkiye'nin hakları korunabilirse, 1960 anlaşmalarındaki denge, Türk-Yunan dengesi AB tarafından onore edilirse, dolayısıyla Türkiye AB'ye girinceye kadar Kıbrıs üzerindeki hakları Yunanistan'ınkinden az olmamak kaydıyla bir formül bulunabilirse, Türkiye kolaylık yapmaya hazır olduğunu bildirmiştir. Biz de bunu kabul etmek suretiyle büyük bir adım atmış oluyoruz. Bunları AB'nin değerlendirmesi lazımdır. 
     'Kimse Kıbrıs'ın AB'ye girmesine engel olamaz' demek, uluslararası anlaşmaların var olduğunu inkar etmek demektir, bu da AB'ye yakışmaz, çünkü AB uluslararası hukuka saygılı olmakla yükümlüdür ve böyle bilinmektedir.'' 
     






</TEXT>
</DOC>
