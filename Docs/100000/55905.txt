<DOC>
<DOCNO> 55905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sontur17.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Artık futbol takımı tutar gibi parti tutmayın" 
</HEADLINE>
<TEXT>

     SP Genel Başkanı Recai Kutan, ''En büyük zenginliğimiz olan genç nüfusumuz, ülkenin üstünde yük gibi görülüyor'' dedi. 
     Kutan, SP Rize İl Başkanlığı'nın açılışında yaptığı konuşmada, SP'yi 30 yıl önce toprağa dikilmiş bir çınar ağacına benzettiğini belirterek ''SP, 30 sene içinde güçlü bir çınar ağacına dönüştü. Ancak son zamanlarda bu çınar ağacından bazı dallar budandı. Ama unutulmamalıdır ki, budanan bu çınar ağacı, daha güçlü olarak büyür'' dedi. 
     Türkiye'nin şerefli tarihine yakışmayacak, büyük ahlaki çöküntülerin içinde olduğunu ileri süren Kutan, şunları söyledi 
     ''Hortumlama kelimesini yeni öğrendik. Yolsuzluk nedeniyle bakanlıklardan düşen bakanlar, hep bu dönemde görüldü. Üç ortak gelsinler şu Rize'ye, ama öyle vali ile partilerinin il başkanlıklarını ziyarete değil, halkın arasına gelsinler. 2002 yılında ekonominin düzeleceğini halkın yanında söylesinler. Rize'ye gelmek şöyle dursun, Başbakanlık'ın önüne çıkamıyorlar. Çünkü artık iyice bunalan vatandaş ya yazar kasa atıyor ya da Başbakanlık'ın demir parmaklıklarına kendini zincirliyor. Baktılar ki bunu önlemek mümkün değil, Başbakanlık'ın yolunu trafiğe kapamakta çareyi buldular. 
     Bunları yapan insanların halkın arasına çıkmaya cesareti olabilir mi '' Kutan, Türkiye'de üretim ve yatırım olmadığını da iddia ederek şöyle devam etti 
     ''Kalkınma umurlarında değil. En büyük zenginliğimiz olan genç nüfus ise ülkenin üstünde yük gibi görülüyor. Almanya'da genç nüfus hızla azalırken Türkiye'de artıyor. Almanya birkaç yıl sonra genç nüfusumuzu isteyecek. Böylesine değerli bir zenginliğimiz ne yazık ki ülkemizde şu anda sıkıntıdır. Yatırım olmazsa, yeni iş imkanları ortaya çıkmazsa, genç nüfus da iş bulamaz.'' Gelecek yıl Mayıs ayında seçim olabileceğini savunan Kutan, ''Anadolu'da bir söz vardır Bir musibet, bin nasihata evladır . Bu milletin başına o kadar çok musibet geldi ki, artık oy verirken daha dikkatli olacak, futbol takımı tutar gibi parti tutmayacak'' diye konuştu. 
     






</TEXT>
</DOC>
