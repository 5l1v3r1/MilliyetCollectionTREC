<DOC>
<DOCNO> 54882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun12.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın en zengin siyasetçisi ırkçı lider Le Pen 
</HEADLINE>
<TEXT>

     Fransa'da yapılan bir araştırmaya göre, Ulusal Cephe Partisi lideri Jean Marie Le Pen, ülkenin en zengin siyasetçisi. 
     Capital dergisinin araştırmasına göre, ırkçı ve yabancı düşmanlığı ile tanınan Le Pen'in mal varlığı 20 milyon frank civarında. 
     Aynı araştırmaya göre, Troçkist eğilimli ''İşçilerin Gücü'' isimli partinin lideri Arlett Laguiller'in ise bankadaki 18 bin franklık tasarruf hesabı dışında hiçbir ekonomik birikimi yok. 
     Elysee Sarayı seçimleri için adaylığını koyacak en zengin parti liderleri sıralamasında, Cumhurbaşkanı Jacques Chirac, Le Pen'den sonra ikinci sırada geliyor. Chirac'ın mal varlığının 15 milyon frank civarında olduğu tahmin ediliyor. 
     Araştırmanın ortaya koyduğu ilginç sonuçlardan biri de Sosyalist Başbakan Lionel Jospin'ın yaklaşık 2 milyon frank tutarındaki mal varlığı ile en zengin parti liderleri listesinin sonlarında yer alması. 
     Yine aynı araştırmaya göre, Yeşil Parti lideri Noel Mamere, 4.2 milyon frank tutarındaki mal varlığı ile zengin liderler sıralamasında önlerde yer alıyor. 
     






</TEXT>
</DOC>
