<DOC>
<DOCNO> 76632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko07.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Sanayii Müsteşarı'ndan "tank ihalesi" açıklaması... 
</HEADLINE>
<TEXT>

     Savunma Sanayii Müsteşarı Dursun Ali Ercan, Türkiye'nin, İsrail'in IMI firmasına verilen tank modernizasyonu projesinden elde edeceği teknolojik kazanımlar nedeniyle, bundan böyle tank modernizasyonunda çok büyük ihtimalle yeni bir ihaleye gerek kalmayacağını söyledi. 
     ''Bu projeden, teknik, hukuki ve lisans hakkı kazanımları amaçlıyoruz'' diyen Ercan, projenin temel amacını, Türkiye'nin bundan sonraki üretimleri ''azami yerli katkıyla gerçekleştirmesine imkan sağlamak'' olarak özetlerken, asıl amaçlarının teknoloji elde etmek olduğunu belirtti. 
     Müsteşar Dursun Ali Ercan, savunma sanayii projeleri konusunda Anadolu Ajansı muhabirinin sorularını yanıtladı. 
     IMI firmasına verilen projenin, Türkiye açısından kazanımlarının çok olduğuna işaret eden Ercan, M-60 tanklarının modernizasyonu projesinin, halen yürütmekte oldukları 60-70 projeden sadece bir tanesi olduğunu belirtti. Ercan, şunları söyledi 
     ''Bu aslında gecikmiş bir projeydi, tanklarımızın modernize edilmesini amaçlıyordu. Tanklarımızın, ateş gücünün yükseltilmesi, hareket kabiliyetinin arttırılmasını amaçlıyordu. Bu proje, Haziran 2000'de, Savunma Sanayii İcra Komitesi tarafından alınan bir kararla 
     başlatıldı ve o günden buyana sürdürülen yoğun müzakereler sonucunda 29 Mart'ta imzalandı. Projenin bedeli 658 milyon dolardır, 30 milyon dolarlık da, yedek parçalar için ayrılmış olup, toplam bedel 688 milyon dolar düzeyindedir. İsrail firmasıyla birlikte yürütülecek olan bu proje, Kara Kuvvetleri'nin modernize edilecek olan 900 tankının ilk etapta modernize edilmesi planlanan 170 tane tanka ilişkindir.'' Müsteşar Ercan, bu 170 tankın ilkinin, İsrailli ve Türk mühendislerin çalışmasıyla prototip olarak İsrail'de modernize edileceğini belirtirken, devamla şöyle dedi ''Bu tankların seri imalatı ise Kayseri'deki askeri Tank Ana Tamir Fabrikası'nda gerçekleştirilecek. Kayseri'deki fabrikada, iki günde bir tank modernize edilebilecek bir seri imalat yapılacak. 658 milyon dolar, altı yıllık bir süreç için geçerli bir rakamdır ve bir kısmı bir kerelik yatırım şeklinde olacaktır. Bütün bunlar çıktığında, tank başına modernizasyon maliyeti yaklaşık 3.1 milyon dolardır.'' Projeye, Aselsan ve MKE gibi kurumların da katkıda bulunacağını belirten Savunma Sanayii Müsteşarı Ercan, bu kurumların, projeden 30'ar milyon dolarlık bir katkı payı almalarının beklendiğini söyledi. Modernizasyon ile M-60 tanklarının, yeni motor sistemi, 120 mm'lik yeni top sistemi, elektrikli kule sistemi ve hareket halindeki hedefleri vurabilecek atış kontrol sistemi gibi yeni kabiliyetler kazanması amaçlandığını vurgulayan Müsteşar Ercan, ''İsrail'deki bu firmanın seçilmesindeki en önemli unsur, teknoloji konusudur. Çünkü biz tankların modernizasyonundan çok, bundan böyle tankları modernize edebilme kabiliyetini kazanmayı istiyoruz'' dedi. 
     
     Yüzde 95 silah teknolojisi 
     Bu modernizasyonda İsrail'den, silahta yüzde 95'e yakın bir teknoloji aldıklarını, bunun, diğer firmalara kıyasla ''çok yüksek ve önemli bir oran'' olduğuna işaret eden Müsteşar Ercan, şöyle konuştu 
     ''Örneğin Amerikalılarla M-48 tanklarının modernizasyonu konusunda hiç bir teknoloji alamadık, bu nedenle yine böyle bir tecrübe yaşamak istemedik. Bu proje, İsraillilerin kesin teminat mektubunu vermeleri ve bizim de küçük bir ön ödemeyi yapmamızın ardından yürürlüğe girmiş olacak. 
     İsrailli firmalarla, C-130 uçakları, F-5 modernizasyonu gibi ortak savunma projeleri bulunmaktadır. Bu projelerin toplamı 8-9 tanedir ve İsrail ile gerçekleştirilen projelerin toplam mali değeri, yaklaşık 800 milyon dolar düzeyindedir.'' 
     Ercan, SSM'nin sorumluluğundaki toplam projelerin mali değerinin ise 9.6 milyar doları bulduğunu belirtti. 
     
     Taaruz helikopteri projesi 
     Müsteşar Ercan, Taarruz helikopteri ihalesi konusunda ilerlemeler olduğunu da ifade etti. 
     Ercan '' Taarruz helikopteri konusunda, ABD şirketleriyle Bell Helicopter Textron bir çok konuda anlaşmaya varıldı. Amerikan firması, son teklifini en kısa sürede getirecek ve bu konu, yapılacak enson değerlendirmenin ardından, Mayıs ayından önce İcra Komitesine arz edilebilir'' şeklinde konuştu. 
     Yunanistan'ın yeni nesil tank imalatı programı olduğuna da işaret eden Ercan, bu konuda da şunları söyledi 
     ''Onlarda 170 tane üçüncü nesil tankı, Alman firmalarıyla ortak imal etmeyi amaçlıyorlar. İlave 170 yeni tank, Yunanistan'ın elinde bulunan 2000 tankanı daha da güçlenmesine neden alacak, Ayrıca Yunanistan altı tane de nehir geçme köprü tankı alacak. 
     Bizim de Yunanistan gibi yeni nesil tank üretimi için bir projemiz var. Bu projede, dört yerli firmamız ile dört ülkenin firmalarının katıldığı proje ihalesinde önemli bir aşamaya gelinmiştir. Bu firmaların teklifleri değerlendirilerek Genel Kurmay Başkanlığı'na arz edildi.'' 
     
     Diğer projeler 
     Mayın avlama, erken uyarı uçağı gibi büyük kapsamlı projelerine devam ettiklerini de belirten Müsteşar Ercan, bu projeler yanında geleceğin büyük uçağı projesi'nde FLA , Türk Havacılık ve Uzay Sanayii'nin TAI yanı sıra uçak motorlarında faaliyet gösteren Türk Motor Sanayii'ni de TEI , FLA projesine dahil etmeye çalıştıklarını bildirdi. 
     Bu arada Müsteşar Ercan, bu yıl için 700-800 milyon dolar düzeyinde bulunan SSM bütçesinin, gelecek yıllarda 1 milyar dolar düzeyine çıkabileceğini kaydetti. 
     






</TEXT>
</DOC>
