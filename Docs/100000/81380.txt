<DOC>
<DOCNO> 81380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/spor/spo01.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori Fernandez 
</HEADLINE>
<TEXT>

Teknik direktör arayışlarını hızlandıran Beşiktaş, PSG’nin ünlü çalıştırıcısı Luis Fernandez’i gündemine aldı. Başkan Serdar Bilgili’nin görüşmeleri gizlilik içinde sürdürdüğü öğrenildi 
     BİLAL MEŞE 

     Sabırlı olun’ 
     BEŞİKTAŞ Kulübü Başkanı Serdar Bilgili, teknik direktör konusundaki çalışmalarını büyük bir gizlilik içinde sürdürüyor. Hafta başında yapılan toplantıda Başkan Bilgili’nin yöneticilere "Teknik adam konusunda biraz sabırlı olun. Arayışlarım devam ediyor. 3-5 isimle temas halindeyim. Kesinlik kazanan biri olduğu taktirde hepinize açıklayacağım" dediği öğrenildi. 
     
     Keşke gelse’ 
     BAŞKAN Bilgili’nin listesinde yer alan adaylar arasında PSG’nin ünlü çalıştırıcısı Luis Fernandez’in ağırlık kazandığı ileri sürüldü. Luis Fernandez’e sıcak bakan çok sayıda yönetici, "Keşke gelse" ifadesini kullanırken, bazı yöneticiler ise "Ayaklarımızı sağlam basmak zorundayız. Yeni bir yabancı şu aşamada bizim için risk olur" ifadesini kullandılar. 
     
     Barış rüzgarı 
     YÖNETİM Kurulu’nun yeniden birlik ve beraberliği sağlama konusundaki açıklamaları da camia içinde olumlu tepkilere neden oldu. İletişim Komitesi Başkanı Mete Düren, "Camia üzerinde oluşan kara bulutları el ele vererek dağıtmak zorundayız. Bu konuda herkese görev düşüyor. İç barış bizi daha da güçlendirecektir. Camianın önde gelen isimlerine de büyük iş düşüyor" dedi. 
     
Ormanda kros      LİGDE son maçını deplasmanda Gaziantepspor ile oynayacak olan Beşiktaş, hazırlıklarını kros yaparak sürdürdü. Belgrad Ormanları’ndaki çalışmaya Baya, Tamer, Stavrum, Ahmet Yıldırım ve Khlestov sakatlıkları yüzünden katılmadı. Kros sırasında Bayram, "Hepimizin ismi takasta geçiyor. Herkes kendine bir taka bulsun" esprisine tercüman Murat Kuş’un, "Senden ancak araba markası olur" diye karşılık vermesi futbolcuları kahkahaya boğdu. 
     
Ve Daum rahatladı      ALMAN hoca, dünkü davasında bilirkişinin verdiği rapor ile rahatladı. Koblenz’deki 29. duruşmada, Münih adli tıp doktoru Hans Sachs raporunda, Daum’un saç analizinden kokain kullandığının ortaya çıktığını, ancak bunun çok az olduğunu belirtti. Sachs, ayrıca Daum’un daha önceki saç analizlerini incelediğini ve Prof. Herbert Kaeferstein’in verdiği raporun abartılı olduğunu belirtti. Daum’a Kaeferstein’in raporu esas alınarak dava açılmıştı. 
     
Ne olacak şimdi      İSTANBULSPORLU Murat’ın transferi yine kördüğüm oldu. Galatasaray, bir süre önce bu oyuncu ile sözleşme imzaladığını bildirmesine rağmen, Beşiktaş dün Murat ile iki yıllık sözleşme yaptığını açıkladı. Murat’ın dün Beşiktaşlı yönetici Levent Erdoğan’ın ofisine gittiği, Yıldırım Demirören’in de bulunduğu yöneticilerle yıllık 450 bin dolara iki senelik imza attığı belirtildi. 
     MURAT’IN bu görüşme sonrası hiçbir açıklama yapmaması dikkati çekerken, Galatasaray sert tepki gösterdi. Futbol Şubesi Sorumlusu Burak Elmas, "Burada oyuncunun isteği çok önemli. Murat, Galatasaray’da oynamak istiyor. Bu devam ettiği sürece de bu oyuncu, Galatasaray’ın futbolcusudur. Biz de bu işin sonuna kadar arkasında olacağız" ifadesini kullandı. 
     
Boşat’a dava      YÖNETİM Kurulu, Beşiktaş - Fenerbahçe maçından sonra Serdar Bilgili’nin açıklamaları nedeniyle kendilerine dava açan hakemler Muhittin Boşat ve Evren Dölek’e karşı harekete geçti. Siyah - Beyazlı yönetim, Boşat ve Dölek aleyhine toplam 1 trilyonluk tazminat davası açacak. 
     
Nouma’ya yeşil ışıkYönetim, Beşiktaş’a dönmek istediğini bildiren Fransız oyuncuya kapıları açtı. Nouma haftaya İstanbul’a gelecek 
     Masaya oturacak 
     BEŞİKTAŞ’TA oynadığı futboldan çok agresifliğiyle gündeme gelen Pascal Nouma’nın geri dönme isteğine Siyah - Beyazlı yönetim yeşil ışık yaktı. Özellikle Galatasaray’ın transfer listesinde ilk sırada bulunan Fransız yıldızın önümüzdeki hafta İstanbul’a geleceği ve yöneticilerle pazarlık masasına oturacağı belirtildi. 
     
     Ronaldo kararlı 
     NOUMA’NIN yöneticilerle yaptığı görüşmede, "Türkiye’de sadece Beşiktaş’ta oynarım. Taraftara sözüm var" dediği belirtildi. Bu arada takımdan ayrılacağını açıklayan Ronaldo ise tüm baskılara rağmen geri adım atmadı. Gelecek yıl İtalya’da top koşturmayı planlayan Brezilyalı oyuncudan gitmesi halinde beş milyon dolar bonservis ücreti istenecek. 
     
     



 SPOR 
































</TEXT>
</DOC>
