<DOC>
<DOCNO> 58283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun15.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
''Afgan Gücü Komutanlığına en güçlü aday Türkiye'' 
</HEADLINE>
<TEXT>

     Afganistan'da konuşlandırılacak uluslararası istikrar gücünün komutasını İngiltere'den devralacak ülke konusunda Türkiye'nin başlıca aday olduğu bildirildi. 
     New York Times gazetesi, yarın Afganistan'ın başkenti Kabil'de göreve başlayacak uluslararası istikrar gücünün komutasını üstlenen İngiltere'nin görevinin 30 Nisan 2002'de sona ereceğini hatırlattı ve Londra'nın, Birleşmiş Milletler BM Genel Sekreteri Kofi Annan'dan, 30 Nisan'dan sonra güce komuta edecek bir ülke bulunmasını istediğini yazdı. 
     Haberde, diplomatik kaynakların, başlıca aday ülkenin Türkiye olduğunu belirttikleri kaydedildi. 
     3000-5000 kişiden oluşması beklenen güce kuruluş aşamasında asker 
     gönderecek ülkeler arasında Türkiye, Fransa, İtalya, İspanya, Kanada ve Almanya da bulunuyor. Güce daha sonra Ürdün, Malezya, Endonezya, Bangladeş ve Arjantin'in de katılması bekleniyor. Göreve yarın başlayacak Hamid Karzai yönetimine destek amacıyla oluşturulan gücünün Kabil dışında görev yapmayacağı vurgulanıyor. BM Güvenlik Konseyi dün, gücün oluşumuyla ilgili karar tasarısını oybirliğiyle kabul etmişti. 
     






</TEXT>
</DOC>
