<DOC>
<DOCNO> 50109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/magazin/amag.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Yılmaz cidden duygusal çıktı 
</HEADLINE>
<TEXT>

Yakınlarına bakılırsa, lüks arabaları, çapkınlığı ile tanınan Cem Yılmaz, aslında duygulu, kibar, saygılı, mütevazı bir insan... Ama yine de, komik ötesi komik bir adam... 
     BİRSEN ALTUNTAŞ 

     Türkiye’nin en komik insanlarından Cem Yılmaz’ı, bir de yakınlarına ve çalışma arkadaşlarına sorduk. Aldığımız yanıtlardan, onu tanıyanların anlatımından ortaya çıkan, pek de tahmin etmediğimiz cidden duygusal’ bir komedyendi. İşte, yakınlarının ağzından Cem Yılmaz... 
     
     Yılmaz Erdoğan Arkadaşı 
Çok yemek yer 
     "İçli, duygusal çocuktur aslında. Hayatla ilgili her şeyle ilgilenir, kafa yorar. Büyük sözler söylemez. Olduğu gibidir. Aramızdaki yaş farkını ben unuturum o unutmaz, saygılı ve efendidir. Ama zaman zaman çok yorucudur. Aynı enerji sizde yoksa zorlanırsınız. Çünkü bağıra çağıra espri yapar. Kendi esprisine herkesten çok güler. Aynı işi yaptığımız halde mizahta onun kadar enerjik değilim. Ayrıca çok yemek yer. Niye bu kadar yiyor bilmiyorum." 
     
     Mazhar Alanson Rol arkadaşı 
Kadınlara daha kibar 
     "Müthiş zeki bir insan. Bir de çok yakışıklı olsa kim bilir neler olur. O hepimizin bildiği yaşamının dışında ikinci bir hayatı var. Onda da hep yalnızlıktan şik yet eder. Mesela, der ki, "Kimse bu adam kuliste neler yaşıyor diye düşünmüyor." Ayrıca zampara olmadığını söyler. Yüzünün sık sık kızarmasından şikayet eder. Yüzündeki damarlar derisine çok yakınmış. Star kompleksi hiç yoktur. Mesela, Her Şey Çok Güzel Olacak’ filminde, sadece bana müzik ödülü vermişlerdi. Ödül almadığını bildiği halde benimle ödül almaya geldi. Mütevazıdır ve çok bonkördür. En kızdığım yanı da kadınlara daha kibar davranması." 
     
     Özge Yılmaz Kız kardeşi 
Aslında çok ciddidir 
     "Ben de abime çok benziyorum. Onun gibi hayata espritüel açıdan bakabiliyorum. Abim, özetle çok iyi adamdır. Gayet ılıman iklim kuşağındadır. Her şeyi ciddiye alır. Özellikle işi konusunda müthiş titiz ve ciddidir. Bana karışmaz, benim de zaten Eyvah abim’ diyebileceğim bir durum hiç olmadı." 
     
     Demet Akbağ Rol arkadaşı 
Sıkıntılarını paylaşmaz 
     "Cem ne kadar cesur, taşkın, sözünü esirgemeyen bir genç gibi görünse de son derece saygılı bir insandır. Kime nasıl espri yapacağını bilir, dozunu kaçırmaz. Sıkıntılarını, kaygılarını çok az insanla paylaşıyor. Çok kıvrak bir zek sı olduğu için hepimizin gördüğü ama söylemeye cesaret edemediği şeyleri samimi ve ince bir üslupla anlatır. Ondan tek şik yetim var, bizi gülmekten yorgun düşürmesi. Onunla iki gün üst üste zaman geçirmeye yetecek gücü bulamıyorum." 
     
     Necati Akpınar Yapımcısı 
Geç kalma problemi var 
     "Her gece sabahlar. Ben pes edip gece 04.30’da eve giderken, o üç saat daha oturup etrafını neşelendirir. Sabah 07.30 gibi uyur ve akşam kalkar. Bu yüzden geç kalma problemi yaşıyor. Çok çalışkan, dürüst, sempatik ve arkadaş olarak 10 numaradır. Parasını sadece araba satın alma konusunda savurganca kullanır. Hiç çapkın değildir. Çıkan haberlere şaşırıyorum. Çünkü her zaman evine gideriz ama hiç yanında her gün değişik bir kız görmedik." 
     
     Ömer Faruk Sorak Yönetmeni 
Alçakgönüllüdür 
     "Cem, dünyayı, yaşamayı çok sever. En sevdiğim yanı alçakgönüllülüğü hiçbir zaman star kaprisi yapmaz. Çok doğal ve insancıldır. Tanrı vergisi olağanüstü zekasını kullanmayı çok iyi bilir. Onunla zaman geçirirken, sözlerindeki inceliği yakalamak da insana çok şey kazandırır." 
     



 MAGAZİN 














</TEXT>
</DOC>
