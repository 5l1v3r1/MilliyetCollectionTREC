<DOC>
<DOCNO> 57750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sondun07.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood yıldızları rolleri için nasıl kilo veriyor 
</HEADLINE>
<TEXT>

     Beyazperdede incecik görüntüleriyle seyirci karşısına çıkan ünlülerin formlarını sıkı diyetler ve ancak bir sporcunun yapabileceği yoğun egzersiz programlarına borçlu olduğu ortaya çıktı. 
     People Dergisi'nin internet sitesindeki habere göre, bazı yıldızlar yoğun spor programlarından geçerek rollerine hazırlanıyor. 
     Bu yıldızlardan biri, ''When Billie Beat Bobby'' filminde tenis yıldızı Billie Jean King'i canlandıran aktris Holly Hunter. 43 yaşındaki sanatçı, bu rol için çok genç sayılmayacak yaşına aldırmadan inanılmaz bir çalışmanın içine girdi. Çalıştırıcısı ile 5 ay boyunca günde 2 saat çalışan Hunter, 20 dakika koşu bandında kaldıktan sonra hocasının verdiği programı uyguladı. 
     Sanal dünyanın ''atletik yıldızı'' Lara Croft olmak Angelina Jolie için hayli zahmetli oldu. Güzel bir fiziğe sahip olan Jolie 26 , bununla yetinmeyerek adeta bir atlet gibi çalıştı. Tam 10 hafta boyunca bir erkek gibi vücut çalışan Jolie için çalıştırıcısı Josh Salzmann, ''Angelina, gerçek bir atlete dönüştü. Onun çalıştığı ağırlıkları erkekler kaldıramaz'' yorumunu yaptı. 
     Ben Affleck ise adeta bir ''komando eğitimini'' andıran 8 haftalık yoğun bir programa ''Pearl Harbor'' filmindeki savaş pilotu rolü için katlandı. Spor hocası Jorgen De Mey'in rehberliğindeki Affleck 29 , yürüyüş bandında hızlı koşu, ağırlık çalışması, tırmanma, atlama gibi hareketlerden oluşan programı izledi. Bisiklete de binen ünlü aktör, sonunda imrenilecek bir fiziğe kavuştu. 
     
     Yıldız diyeti 
     Bu arada, yıldızların bir bölümü de özel diyetlerle forma kavuştu. 
     ''Swordfish-Kod Adı Kılıçbalığı'' filminde formunun doruğunda izleyici karşısına çıkan John Travolta, bu rol için 20 kilo verdi. Bunun sırrını, ''egzersiz yapmak ve porsiyonları yarıya indirmek'' şeklinde açıklayan Travolta 47 , ''Bu çok kolay. Ne istersen yiyorsun, ama yarısını. İşe yaradı, hamburger bile yiyorum'' dedi. 
     ''Friends'' dizisinin yıldızı ve Brad Pitt'in güzel eşi Jennifer Aniston ile rol arkadaşı Matt LeBlanc da film için kilolara veda etti. 
     Protein, karbonhidrat ve yağların aynı oranda alındığı üç çeşit yemeği öngören diyeti uygulayan sanatçılar, böylece forma kavuştu. 
     






</TEXT>
</DOC>
