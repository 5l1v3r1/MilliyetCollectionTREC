<DOC>
<DOCNO> 64348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/ekonomi/aeko.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haberal borcunu Hazine’ye ödetti 
</HEADLINE>
<TEXT>

Hazine, Prof. Dr. Mehmet Haberal tarafından kurulan Başkent Üniversitesi'ne garanti verdiği için ödenmeyen 17.5 trilyonluk borcu üstlenmek zorunda kaldı 
     HARUN GÜREK Ankara 

     Bugüne kadar özel sektöre garanti vermeyen Hazine'nin Prof. Dr. Mehmet Haberal tarafından kurulan Başkent Üniversitesi'ne garanti verdiği ve Haberal'ın 17.5 trilyon liralık borcunu Hazine'ye ödettiği ortaya çıktı. 
     Bugüne kadar sadece hangi kamu kuruluşuna ne kadar garanti verildiğini açıklayan Hazine Müsteşarlığı, internet sitesinde, aldığı borcu ödemeyenleri ve borç miktarlarını açıkladı. Hazine garantisi alındığı halde ödenmeyen borçların miktarı 3.5 katrilyon lirayı aştı. Kuruluşlardan alacağını tahsil edemeyen yabancı alacaklılar, gelip, garantör sıfatıyla bu paraları Hazine'den tahsil etti. Hazine’ye en çok borç ödeten kuruluşlar belediyeler oldu. 
     
     TEAŞ 465 trilyon ödetti 
     Hazine, belediyelerin yerine 2 katrilyon 165, KİT'lerin yerine 969, üniversitelerin yerine 35, bugüne kadar sağladığı özelleştirme gelirinden daha fazla harcama yapan Özelleştirme İdaresi'nin ÖİB yerine de 342 trilyon lira ödeme yaptı. 
     Borcunu ödemeyip Hazine'ye ödeten Kamu iktisadi teşekkülleri KİT arasında ilk sırayı TEAŞ Türkiye Elektrik Üretim ve İletim AŞ geliyor. TEAŞ tam 465 trilyon liralık borcunu Hazine'ye yükledi. Yüksek fiyattan, büyük miktarlarda buğday almak zorunda kalan Toprak Mahsulleri Ofisi'nin TMO ödemediği borç miktarı 349 trilyon lira. Devlet Demir Yolları TCDD da 133 trilyon liralık borcunu ödemedi. 
     Üniversiteler arasında ilk sırada özel bir üniversite yer aldı. Bu üniversite, organ nakilleriyle ünlü cerrah Prof. Dr. Mehmet Haberal'ın başında bulunduğu vakıf tarafından kurulan ve Anıtkabir'in karşısına yaptığı hastane inşaatı büyük tartışma yaratan Başkent Üniversitesi. Haberal'ın rektörlüğünü de yaptığı Başkent Üniversitesi, tam 17 trilyon 512 milyar liralık borcunu Hazine'ye ödetti. Başkent Üniversitesi'ni 13.2 trilyon lira İstanbul Üniversitesi, 4 trilyon lira ile Anadolu Üniversitesi, 670 milyar lira ile Süleyman Demirel Üniversitesi izledi. 
     

</TEXT>
</DOC>
