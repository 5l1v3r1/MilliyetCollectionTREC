<DOC>
<DOCNO> 85805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/siyaset/asiy.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit GATA’ya gelsin’ 
</HEADLINE>
<TEXT>

Evren, aynı rahatsızlığı GATA’da kolayca atlattığını söyledi. Sökmenoğlu, "Gülhane Askeri Hastanesi doktorları da Başbakan Ecevit’in kendilerine gelmesini istiyor" dedi 
     ANKARA Milliyet 

     Ankara kulisleri, Başbakan Bülent Ecevit’in bakımının, Türkiye’nin en donanımlı askeri hastanesi olan Gülhane Askeri Tıp Akademisi’nce GATA üstlenilmesi önerisiyle çalkalanıyor. Bir süredir kulislerde dile getirilen "Başbakan neden GATA’ya gitmedi" sorusu, Ecevit’in hastanede yatış süresinin uzamasına paralel olarak yeniden tartışılmaya başlandı. 
     Başbakan’ın daha uzun bir süre hastane ortamında kalması gerektiği görüşü ağırlık kazanırken, son olarak 7. Cumhurbaşkanı Kenan Evren’in geçtiğimiz günlerde GATA’yı ziyaretinde konuyu gündeme getirdiği ortaya çıktı. 
     Evren’in, birkaç gün önce GATA’da önemli bir by - pass ameliyatı geçiren TBMM Başkanvekili Murat Sökmenoğlu’nu ziyareti sırasında kendisinin de aynı rahatsızlığı geçirdiğini ve GATA’da sağlığına kavuştuğunu kaydederek, "Ecevit’e önereceğim. Tedavisini GATA’da sürdürmeli" dediği belirtildi. Sökmenoğlu Milliyet’e, GATA komutan doktorlarının da olduğu bir ortamda Evren’in bu görüşlerini dile getirdiğini belirterek, "Kendisi de aynı rahatsızlığı geçirmiş. Hatta bize Sayın Başbakan’ın bir ay hastanede kalması ve uzun bir süre varis çorabı giymesi gerektiğini söyledi. GATA da aynı şeyi düşünüyor" dedi. Sökmenoğlu, "Evren, Ecevit’e gidip bunu önerecek. Yürümesi de büyük hataymış. Evren de, buradaki doktorlar da aynı şeyi söylüyorlar" diye konuştu. 
     Önerinin hükümet çevrelerinde yankı bulduğu, GATA’da üst düzey hastalar için özel bir VIP bölümü bulunduğu kaydedildi. 
     



 SİYASET 










</TEXT>
</DOC>
