<DOC>
<DOCNO> 65903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur17.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine deprem değil bina öldürdü.. 
</HEADLINE>
<TEXT>

     Bu sloganı 17 Ağustos depreminde öğrendik. 
     Depremin acısı, yitirdiğimiz binlerce can bize öğretti. 
     "Deprem değil bina öldürür..." Gerçi ölenlerin katili binalardı ama depremde sonra yaşanan yargı sürecinde binaları yapanlar, müteahitler birer birer salıverildi. 
     Depremle ilgili belleğimize kazınan görüntüler yavaş yavaş unutulmaya başladı. Başta büyük depremin beklendiği İstanbul olmak üzere kentlerde depremde birer mezara dönüşecek konutlar yine bir kenara itildi. 
     Afyon depremi bize unutkanlığın faturasının ağır olduğunu bir kez daha kafamıza vura vura gösterdi. 
     Depremde yıkılan binaların büyük bölümünün kerpiçten yapılmıştı. Yani yine deprem değil bina öldürdü... 
     Bugün deprem bölgesine giden Başbakan Yardımcısı ve MHP Genel Başkanı Devlet Bahçeli de vatandaşların bu yöndeki tepkisinden payını aldı. Yurttaşlar özellikle sanayi çarşısı'nın yeni inşa edildiğini müteahitlerden hesap sorulmasını istiyorlardı. 
     Tıpkı 17 Ağustos sonrasında Marmara Bölgesi'nde depremden kurtulanların istedikleri gibi. 
     Kandilli Rasathane Müdürü Prof. Ahmet Mete Işıkara da bugün bir basın toplantısı düzenledi. Bütün Türkiye'yi bir kez daha uyardı. Binaların biran önce güçlendirilmesini, gerekli düzenlemelerin yapılmasını istedi. Afyon depreminde can kaybının büyüklüğünde binaların rolünü anlattı. 
     17 Ağustos'u unutmuş bir toplum olarak Afyon depreminin görüntülerini de kısa sürede unutacağız. Depremi bekleyen İstanbul da unutacak... 
     Ta ki bir başka felakete kadar... 
     Sözü Prof. Ahmet Mete Işıkara'nın bugün düzenlediği basın toplantısında söylediklerine bırakıyoruz. 
     
     İstanbul'daki viyadükler yıkılabilir 

     Prof. Dr. Ahmet Mete Işıkara, ''İstanbul'daki viyadükler, şiddetli bir depremde yıkılabilir. Bu viyadüklerin mutlaka güçlendirilmesi gerekir'' dedi. 
     Prof. Dr. Işıkara, Kandilli Rasathanesi'nde düzenlediği basın toplantısında, gazetecilerin sorularını da yanıtladı. 
     ''İstanbul'daki köprü ve viyadükler depreme dayanıklı mı '' sorusu üzerine Prof. Dr. Işıkara, enstitüye bağlı Deprem Mühendisliği Anabilim Dalı'nın yaptığı bir araştırmaya göre, asma köprülerin depreme dayanıklı olduğunu, ancak viyadüklerde sorun bulunduğunu söyledi. 
     Başta Ortaköy viyadüğü olmak üzere, gerek TEM'de, gerek E-5'teki tüm viyadüklerin mutlaka elden geçirilmesi gerektiğini vurgulayan Prof. Dr. Işıkara, şöyle devam etti 
     ''İstanbul'daki viyadükler, şiddetli bir depremde yıkılabilir. Bu viyadüklerin mutlaka güçlendirilmesi gerekir. Viyadükler yıkıldığında asma köprüleri nasıl kullanırsınız, yardımı nasıl ulaştırırsınız 
     Dolayısıyla viyadüklere karayollarının ciddi bir şekilde eğilmesi lazım. Viyadükler için yatırımlar esirgenmemelidir. Bu viyadüklerin ayakta kalması, ilkyardım ve acil müdahale ekiplerinin hızlı bir şekilde müdahale ederek birçok insanın hayatının kurtarılması demektir. Viyadüklere ağırlık vermeliyiz.'' 
     
     Hergün bir gün daha yaklaşıyoruz 

     Bir gazetecinin, ''İstanbul'da 200 bin yapıda doğalgaz kullanılıyor. İGDAŞ depremle ilgili gerekli önlemleri aldı mı '' sorusu üzerine Prof. Dr. Işıkara, İGDAŞ'tan bir yetkili ile henüz görüşmediğini ifade ederek, doğalgaz boru hatlarının, sismik güvenli olarak deprem güvenli vanalar halinde olması gerektiğini söyledi. 
     Bu yapılmamışsa bunun, büyük bir yanlış anlamına geldiğini belirten Prof. Dr. Işıkara, bir depremde şehrin altyapısının zarar görebileceğini, bu nedenle mutlaka yatırım yapılması gerektiğini kaydetti. 
     Prof. Dr. Işıkara, ''Sultandağı'ndaki deprem İstanbul'da olsaydı tablo nasıl olurdu '' sorusu üzerine de bu depremin İstanbul'da olması durumunda, yoğun yapılaşma yüzünden binalarda hasar ve can kaybı gerçekleşebileceğini, ancak bu konuda bir sayı ifade etmenin çok güç olduğunu bildirdi. 
     ''Her gün, bir gün daha yaklaşıyoruz Marmara depremine... Ama depremden korunmanın yolları var'' diyen Prof. Dr. Işıkara, dünkü depremin, İstanbul'daki olası bir depremi tetiklemesinin mümkün olmadığını tekrarladı. 
     Prof. Dr. Işıkara, ''Devletimden ricam, yapı denetim kuruluşlarının arkasında durması ve yaygınlaştırılması, zorunlu deprem sigortasının da arkasında durmasıdır'' dedi. 
     ''Afyon'un yapı denetim kapsamına alınmaması, depremin zararlarını artırdı mı '' şeklindeki soruya karşılık Prof. Dr. Işıkara, 1999'dan sonra uygulanmaya başlanan yapı denetim kuruluşlarının eksiklikleri olduğunu, ancak bunların düzeltilebileceğini belirterek, bütün Türkiye'nin yapı denetim kapsamına alınması gerektiğini söyledi. 
     
     Denetimsiz yapı cinayet işlemekle eşdeğer 

     Belediyelerin de mutlaka yapı denetiminin üzerine gitmesi gerektiğini belirten Prof. Dr. Işıkara, hala birçok denetimsiz yapı bulunduğunu ve bunun da cinayet işlemekle eşdeğer olduğunu vurguladı. 
     ''Yapı denetim kapsamına girmeyen başka iller var mı '' sorusu üzerine Prof. Dr. Işıkara, yapı denetim kapsamına girmeyen başka iler de olduğunu, yetkililerin bu konuda, kendisine pilot olarak çalışmalara başladıklarını ve duruma bakacaklarını söylediklerini anlattı. 
     Yapı denetim kuruluşlarının devletin çok önemli bir kararı olduğunu söyleyen Prof. Dr. Işıkara, Anayasa Mahkemesi tarafından iptal edilmesinden sonra Yapı Denetim Kuruluşları Yasası'nın Meclis'te tekrar çıkarıldığını, ancak daha iyi bir hale getirilmesi gerektiğini kaydetti. 
     ''Afet yönetim merkezleri, depreme hazırlık konusunda ne tür hazırlık çalışması yapmalılar '' sorusuna Prof. Dr. Işıkara, eğitimin depremden korunmada çok önemli olduğunu vurgulayarak, şöyle karşılık verdi 
     ''Ulusal bir kampanya başlatmalıyız. Afet yönetim merkezlerinde yalnız müdahale ve müdahale sonrası değil, iyileştirme, geçici yerleşim yerlerinin oluşturulması ve altyapı çalışmaları yapılmalı. 
     Farklı senaryolar yazıp çalışmalar yapmalıyız.'' Prof. Dr. Işıkara, Türk toplumunun artık depreme alışması gerektiğine işaret ederek, ''Yılda bir kere Türkiye genelinde 6.3 büyüklüğündeki bir depremin olma olasılığı, yüzde 63'tür. Deprem olacaktır'' dedi. 
     
     Yapı denetim kuruluşlarına sahip çıkalım 

     Yapı denetim kuruluşlarına sahip çıkılması gerektiğini vurgulayan Işıkara, yönetmelikte eksiklikler bulunduğunu, eksikliklerin tamamlanmasının gerektiğini belirtti. Işıkara sözlerini şöyle sürdürdü 
     "Üzüldüğüm nokta, devletimin önemli yapı denetim kuruluşlarına Afyon ve Uşak'ı dahil etmemesi. Deprem gerçeğini dikkate alarak Türkiye'deki tüm illerin yapı denetim kuruluşları kapsamına girmesi zorunlu diye düşünüyorum. Bir denetim sisteminin getirilmesi önemlidir. Çay'daki sanayi bölgesi olduğu gibi aşağı inmiş. O deprem bugün mesai saatleri içinde olmuş olsaydı can kaybımız daha büyük olacaktı. Her türlü binamız için mutlaka deprem güvenli konut kavramına sahip çıkmamız gerekiyor" Prof.Dr. Işıkara, Türkiye'nin bir deprem ülkesi olduğu gerçeğinden hareketle yapı denetimi için devlet, kamu ve özel bankaların kira öder gibi düşük krediler açarak yeniden yapılaşmayı sağlayabileceği önerisinde bulundu. 
     
     Zorunlu deprem sigortası 

     Konuşmasında Zorunlu Deprem Sigortası uygulamasına da değinen Işıkara, sigortanın çıkarılmasındaki amacın bireylere bir görev yükleme amacı taşıdığını söyledi. Devletin her alanda hizmet vermesinin beklenemeyeceğine değinen Işıkara, şöyle dedi 
     "Bizim öncelikle yaşadığımız mekanlara sahip çıkmamız gerekiyor. 
     Yapı denetim kuruluşları ve Zorunlu Deprem Sigortası çok önemli iki araçtır. 27 Eylül 2000 tarihinden itibaren devletin ev yaptırma yükümlülüğü ortadan kalkıyor. Ekonomik gücümüz belli. Devletten ricam kararnme düzeyinde, anacak öncelikle bunun yasalaşması gerekiyor. Bu ülkeye çok önemli bir hizmet olur" Prof. Dr. Işıkara doğal afetlere karşı eğitimin önemini yineleyerek, "Bizim artık, depremin büyüklüğü 6 ama can kaybı yok', veya hasar çok az' seviyesine gelen ülke haline gelmemiz lazım" dedi. 
     
</TEXT>
</DOC>
