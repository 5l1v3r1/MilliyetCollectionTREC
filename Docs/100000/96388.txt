<DOC>
<DOCNO> 96388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur13.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'ın avukatları duruşmada hayal kırıklığına uğradı 
</HEADLINE>
<TEXT>

     AKP Genel Başkanı Recep Tayyip Erdoğan'ın, kamuoyunda "Nereden buldun yasası" olarak bilinen Mal Bildiriminde Bulunulması, Rüşvet ve Yolsuzluklarla Mücadale Yasası'na aykırı biçimde 256 milyar haksız mal varlığı edindiği gerekçesiyle 5 yıl 10 aya kadar hapis cezası istemiyle yargılanmasına başlandı. Avukat Hayati Yazıcı, mazereti nedeniyle duruşmaya katılmayan Erdoğan'ın bir sonraki duruşmaya polis zoruyla getirtilmesi kararının verilmemesi için müvekilini duruşmada hazır edeceğini belirtirken, ikinci duruşmanın 3 Kasım'da yapılması beklenen seçimlerden sonraya ertelenmesini talep etti. Ancak Yargıç İbrahim Kozan duruşmayı 23 Ekim'e erteledi. 
     Erdoğan, İstanbul'da olduğu için bugün yapılan ilk duruşmada kendisini avukat Hayati Yazıcı, Haluk İpek ve Günaydın Çalışkan temsil etti. Ankara 1 No'lu DGM üyesiyken geçtiğimiz yıllarda Ankara 7'inci Asliye Ceza Mahkemesi Yargıçlığına atanan İbrahim Kozan, duruşma davetiyesi tebliğ edildiği halde sanık Erdoğan'ın gelmediğini açıkladı. Kozan, Erdoğan'ın mahkumiyet ve bihakkın tahliye tarihini gösteren müzekkereye yanıtın gelmediğini açıkladı. Yargıç Kozan, Emniyet Gıda A.Ş., İhsan Gıda A.Ş. ve İhsan Gıda Pazarlama A.Ş.'nin 1998-2000 yılları bilanço örneğinin hazırlanması için gönderilen müzekkereye de yanıt gelmediğini bildirdi. 
     Erdoğan'ın avukatı Hayati Yazıcı, "Müvekilim Ankara dışında. Kendisi duruşmaya gelecekti, yetişemedi. Mazeretli sayılmasını istiyoruz. Gelecek celse hazır bulunduracağımızdan ihzaren celp kararı çıkartılmasın" diye konuştu. 
     Yargıç Kozan, daha sonra bugünkü kararını açıkladı. 
     Kozan, müvekillerini gelecek duruşmada hazır bulundurmaları için sanık vekillerine süre verildiğini bildirdi. Kozan, sanığın sabıka kayıtlarının infaz edilip edilmediğine ilişkin müzekkerinin yanıtının bekleneceğini ifade etti. 
     Yargıç Kozan ayrıca, Erdoğan'ın ortağı olduğu belirtilen söz konusu üç şirketin bilanço ve eklerinin gönderilmesi için yazılan talimatın yanıtının da bekleneceğini söyledi. 
     Bu sırada araya geren avukat Hayati Yazıcı, "Şeçime gidiliyor mümkünse duruşmayı 3 Kasım'dan sonrasına verirseniz..." diye konuştu. Ancak Yargıç Kozan, mahkemenin kendi işleyişini bozmadan duruşmanın 23 Ekim'e ertelendiğini bildirdi. 
     Ankara Cumhuriyet Başsavcıvekili Bekir Selçuk'un hazırladığı iddianamede Erdoğan'ın İstanbul Büyükşehir Belediye Başkanlığı görevinden ayrıldığı 1998 yılının sonunda verdiği mal beyanı ile AKP Genel Başkanı seçildikten sonraki mal bildirimi arasında 256 milyar 138 milyon 421 bin lira artış olduğu saptandı. İddianamede, bu artışın bir siyasi parti lideri ve ailesinin sosyal yaşamlarının gereği olan giderler dikkate alındığında bu dönem içindeki gelirleriyle açıklanamayacağı belirtilerek, bu nedenle söz konusu paranının haksız edinilmiş mal niteliğinde olduğu ifade edildi. Başsavcı Vekili Selçuk, bu nedenle Erdoğan'ın 5 yıl 10 aya kadar hapis cezasına çarptırılmasını ayrıca 
     haksız edinilen 256 milyarın zoralımına karar verilemisni istedi. Bu davanın Erdoğan'ın en çok etkileyecek yönü ise, "nereden buldun yasası"nın 15'inci maddesinde düzenleniyor. Yasanın 15'inci maddesi, "Haksız mal edindiği gerekçesiyle cezalandırılanların yaşamları boyunca kamu hizmetlerinden yasaklanmasını" düzenliyor. Bu nedenle Erdoğan'ın bu davadan mahkum olması durumunda kararın kesinleşmesi ile birlikte siyasi yaşamı fiili olarak sona ermiş olacak. 
     





</TEXT>
</DOC>
