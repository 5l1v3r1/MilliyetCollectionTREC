<DOC>
<DOCNO> 99494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/ekonomi/eko06a.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Güvencesi Tasarısı’na Meclis’te özel oturum 
</HEADLINE>
<TEXT>

     EKONOMİ SERVİSİ 

     İş Güvencesi Yasa Tasarısı, Meclis Adalet Komisyonu’nda TBMM İç Tüzüğü gereğince AB Uyum Paketi’nden çıkarıldı. Bunun üzerine Türk - İş, DİSK ve Hak - İş başkanları tekrar devreye girdi. TBMM’de bulunan yedi siyasi partinin grup başkanvekili, Uyum Paketi için olağanüstü toplanan Meclis’in AB yasalarını görüştükten sonra İş Güvencesi Yasa Tasarısı’nın kanunlaşması için Meclis’in çalışmasına devamı yönünde hazırladıkları ortak dilekçeyi TBMM Başkanlığı’na sundular. Dilekçenin imzalanmasında sendikacılar etkili oldu. 
     Ortak dilekçeyi AK Parti’den Salih Kapusuz, ANAP’tan Nihat Gökbulut, DSP’den Emrehan Halıcı, YTP’den Oğuz Aygün, MHP’den Koray Aydın, DYP’den Turhan Güven ve SP’den Yasin Hatipoğlu imzaladı. 
     Başlangıçta ANAP tarafından 13 madde olarak hazırlanan AB Uyum Paketi’nde İş Güvencesi Yasa Tasarısı yoktu. İşçi konfederasyonları başkanları parti yöneticilerini ziyaret ederek AB’ye sunulan Ulusal Program’da İş Güvencesi Yasası’nın çıkartılacağının yer aldığına dikkat çektiler. Bunun üzerine paketi ilk kez görüşen Sosyal İşler Komisyonu’nda İş Güvencesi Yasa Tasarısı AB uyum yasalarına 14. madde olarak eklendi. 
     
     İçtüzük engeli 
     Paket, daha sonra Adalet Komisyonu’na geldi. İçTüzüğe göre, Meclis’in olağanüstü toplantı çağrısında İş Güvencesi Tasarısı’nın olmaması ve yine hazırlanan ilk pakette bu tasarının yer almayışı sonucu tasarı Adalet Komisyonu’nda paketten çıkarıldı. 
     DİSK Başkanı Süleyman Çelebi, bütün siyasi parti grup başkanvekillerinin ortak dilekçeyi imzalaması nedeniyle Danışma Kurulu toplanmadan İş Güvencesi Tasarısı’nın Meclis’de görüşülebileceğini söyledi. Öte yandan işveren örgütleri, bu tasarının yasalaşma girişimine tepki gösterdiler. 
     



 EKONOMİ 
























</TEXT>
</DOC>
