<DOC>
<DOCNO> 84151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko15.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ''Kıbrıs'ta top Rum Kesimi'nde..'' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Kıbrıs konusuyla ilgili, ''şimdi zorda kalan taraf, Türk tarafı değil Rum tarafı. Top onlarda'' dedi. 
     Özilhan, TÜSİAD tarafından düzenlenen ''Türk-Amerikan İlişkileri-Yeni Dönemin Parametreleri'' konulu konferans sırasında, basın mensuplarının çeşitli konulara ilişkin sorularını yanıtladı. 
     Özilhan, Kıbrıs konusunda daha önce yapılan bir toplantıda, ''Türkiye'nin masaya, Denktaş'ın masaya oturması, müzakereleri başlatması ve müzakereden kaçan taraf değil müzakareye çeken taraf olması gerektiği'' yolundaki kendi sözlerini hatırlatarak, şunları söyledi 
     ''Bu aşamada Denktaş'ın öneriler getirdiğini, tartışmalar açtığını ve olumlu vizyonunu açıp katkıda bulunduğunu gördük. Bu bizi mutlu etti. Dolayısıyla şimdi zorda kalan taraf, Türk tarafı değil Rum tarafı. Top onlarda. Masadan çekildikleri taktirde onlar suçlanacaklar. Türkiye buna devam etmeli mi Türkiye bu problemin çözülmesine katkıda bulunmalı. 
     Aynı şekilde AB de, bu problemin çözülmesine katkıda bulunmalı ki bölünmüş bir Kıbrıs ne Türk tarafının, ne Rum tarafının ne de AB'nin menfaatine. Dolayısıyla Kıbrıs'ta problemlerin çözülmesi, AB yolunda Türkiye'nin önünü açacaktır. Biz de TÜSİAD olarak müspet katkıda bulunmaya hazırız.'' Bir basın mensubunun, hafta sonunda Kıbrıs konusunda koalisyon ortakları arasında yapılan tartışmalara ilişkin sorusu üzerine de Özilhan, tartışmaların olması gerektiğini belirterek, ''Neticede demokratik bir ortam, bir koalisyon. Çeşitli görüşler var. Bunların tartışılıp bir konsensüsün sağlanacağına inanıyorum. Dolayısıyla da zgayet faydalı buluyorum'' diye konuştu. 
     
     ECEVİT'İN SAĞLIK DURUMU 

     Tuncay Özilhan, Başbakan Bülent Ecevit'in sağlık durumunun piyasalara olan etkisine ilişkin soruyu yanıtlarken de, şunları kaydetti 
     ''Başbakanımız seçimlerden beri yoğun çalışıyor ve neticede bir insanın rahatsızlanması da mümkün. Dolayısıyla buna bu açıdan bakmakta fayda var. Bunu çok gündeme getirmemek lazım diye düşünüyorum. 
     Ekonominin istikrara ihtiyacı var ve her sefer Başbakan hasta. Ne olacak falan diye konuştuğumuz zaman, piyasalar da haliyle etkileniyor. Dolayısıyla bırakalım istirahat etsin. Bir müddet sonra da görevinin başına gelecektir. Bu piyasaları dalgalandırmamak lazım. 
     İstikrar gerekli. Herkesin üstüne düşen sorumluluğu yerine getirmesi gerektiğini düşünüyorum.'' 
     
     IMF HEYETİNİN TEMASLARI 

     Tuncay Özilhan, bu akşam IMF heyeti ile biraraya gelecekleri toplantıda ele alınacak konulara ilişkin soruya karşılık da, ''Onu bize saklayın. Toplandıktan sonra söyleyelim'' dedi. 
     Özilhan, yabancı sermaye konusunda da Başbakanlık Müsteşarı başkanlığında Yatırım Ortamını İyileştirme Koordinasyon Kurulu kurulduğunu hatırlatırken, Kurul'da özel sektörden de TÜSİAD, TOBB, TİM ve YASED'in bulunduğunu kaydetti. 
     Yakında Kurul'un üçüncü toplantısını yapacaklarını ve meseleleri konuşacaklmarını belirten Özilhan, Koordinasyon Kurulu'nun iyi çalıştığını ve ilk defa özel sektörden böyle bir yardım alındığını gördüğünü söyledi. 
     Tuncay Özilhan, ''Bu, 18 Temmuz'da yapılacak toplantı için de çok önemli hazırlık olacak. Ve oraya katılacak olanlara da Türkiye'nin yabancı sermaye ile ilgili çok önemli adımlar attığını belirtme şansı elde edeceğiz'' diye konuştu. 
     Özilhan, Kurul'daki komitelerin yoğun çalıştığını vurgularken, üçüncü toplantıda Başbakanlık Müsteşarı'nın yapılan çalışmaları Bakanlar Kurulu'na sunacağını tahmin ettiğini sözlerine ekledi. 
     





</TEXT>
</DOC>
