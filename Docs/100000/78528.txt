<DOC>
<DOCNO> 78528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur15.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaşları ölen minibüsçüler yolu kapattı... 
</HEADLINE>
<TEXT>

     Ümraniye'de, bir midibüs şoförüyle ''yolcu kapma yarışı'' yüzünden tartıştığı sırada tabancayla ateş edilerek ağır yaralanan ve kaldırıldığı hastanede ölen minibüs şoförü Kamil Güneş'in arkadaşları, Dudullu'da yol kapama eylemi yaptı. 
     Ümraniye-Sultançiftliği hattında yolcu taşıyan bir midibüs şoförüyle girdiği tartışma sırasında tabancayla vurularak ağır yaralanan minibüs şoförü Kamil Güneş'in 28 , tedavi gördüğü Özel Erdem Hastanesi'nde bu sabah ölmesi üzerine, arkadaşları Dudullu'da iki caddeyi trafiğe kapattılar. 
     Bostancı-Dudullu hattında çalışan minibüsçüler, saat 10.00 sıralarında önce Bostancı Yolu Caddesi, ardından da Alemdağ Caddesi'nde araçlarıyla trafiği engellediler. 
     Kapanan trafik nedeniyle yoluna devam edemeyen bir İETT otobüsündeki yolcu, işe geç kaldığını ve işten atılacağını söyleyerek eyleme tepki gösterdi. Buna sinirlenen bazı minibüsçüler ise İETT otobüsüne girerek bu kişiyi yumrukladılar. 
     Minibüsçüler, Alemdağ Caddesi'nde de Sultançiftliği Belediyesi'ne ait bir midibüsün önünü keserek, aracı yumrukladılar. Kızgın minibüsçüler, polisin müdahale etmesiyle aracı bıraktılar. 
     Bu arada olay yerine gelen Bostancı-Dudullu Minibüsçüler Kooperatifi Başkanı Mehmet Katar ile Ümraniye Minibüsçüler Esnaf Odası Başkanı Yılmaz Keleş, minibüsçüleri ikna ederek yolun trafiğe açılmasını sağladılar. 
     Mehmet Katar, gazetecilere yaptığı açıklamada, ilgili yasaya göre belediyenin, bulunduğu yerde halk ve belediye otobüsü olmaması halinde 1 veya 2 yolcu taşıma aracı koyabileceğini savunarak, Sultançiftliği 
     Belediyesi'nin yasaya rağmen 65 midibüs işlettiğini öne sürdü. 
     Katar, ''Bunlar belediyeye bağlı ve resmi plakalı. Vergi ödemiyorlar'' dedi. 
     Yılmaz Keleş ise bu konuda bir şey yapamadıklarını kaydederek, 6 oda başkanı ile Sultançiftliği Belediye Başkanı'na gittiklerini, ancak sonuç alamadıklarını söyledi. 
     
     OTURMA EYLEMİ 
     Minibüslerini yoldan çekerek trafiği açan şoförlerden bir grup, daha sonra Alemdağ Caddesi'nde oturma eylemi yaptı. Eylem, ''robocop'' olarak adlandırılan Çevik Kuvvet polisinin müdahalesiyle sona erdirilerek, yol tamamen trafiğe açıldı. 
     Sultançiftliği Belediye Başkanı'nın olay yerine gelmesini isteyen minibüsçüler, eylemlerini yolcu taşımayarak sürdürdüler. 
     Ümraniye-Bostancı hattında yolcu taşıyan 34 M 3472 plakalı minibüsün sürücüsü Kamil Güneş 28 ile Sultançiftliği Belediyesi'ne bağlı olarak Ümraniye-Sultançiftliği hattında çalışan 34 ZS 1442 plakalı midibüsün sürücüsü Kamil Uzun 29 arasında, 11 Nisan Perşembe günü, ''yolcu kapma yarışı'' yüzünden tartışma çıkmıştı. 
     Dudullu Tavukçu Yolu İMES Kavşağı'nda meydana gelen olayda Kamil Güneş, tabancayla açılan ateş sonucu göğsü ve bacaklarından yaralanmıştı. 
     Olaydan sonra yaya olarak kaçan Kamil Uzun 29 ile yanında yardımcı olarak çalışan Zafer Çibak 26 , polisin takibi sonucu yakalanmış, Çibak, polise verdiği ifadede ateş edenin kendisi olduğunu söylemişti. 
     





</TEXT>
</DOC>
