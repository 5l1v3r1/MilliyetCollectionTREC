<DOC>
<DOCNO> 87157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun08.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un hayatı ve skandalları ders olarak okutulacak 
</HEADLINE>
<TEXT>

     Eski ABD Başkanı Bill Clinton'ın hayatının üniversitede ders olarak okutulacağı bildirildi. Derste Clinton'ın siyasal hayatta elde ettiği başarıların yanı sıra özel hayatını sarsan skandallar ve çelişkilere de yer verileceği ifade edildi. 
     Clinton'ın doğum yeri olan Little Rock'taki Arkansas Üniversitesi'ndeki dersler, Margaret Scranton adlı bir cumhuriyetçi tarafından verilecek. 
     Gelecek Ocak ayında başlayacak derslerin, Clinton'ın hayatıyla ilgili olarak Arkansas eyaletinde okutulacak ilk ders olacağı ifade edildi. 
     Öte yandan 2004 yılı sonbaharında aynı üniversitede, Clinton'ın adını taşıyan bir okul ve kütüphane açılacağı belirtildi. 
     Clinton'ın hayatıyla ilgili olarak verilecek derslerde, Clinton'a görevi sırasında kendisine yardımcı olmuş kişilerden de katkı beklendiği, ayrıca Clinton Vakfı web sitesi aracılığıyla, o döneme ait başkanlık dokümanlarına erişileceği ifade ediliyor. 
     
     SKANDALLAR ORTASINDA DEVLET YÖNETİMİ 

     Dersi verecek olan Scranton, yaptığı açıklamada, ''Amacımız Clinton'ı aklamak değil. Skandallarla da ilgileneceğiz ve hepsinden önemlisi bir insanın, kendini tahrip eden bu olaylar arasında memleketi nasıl idare edebildiğini inceleyeceğiz'' diye konuştu. 
     Derslerde, Clinton'ın Arkansas valiliği ve ABD başkanlığı için yaptığı çok başarılı kampanyalar üzerinde de durulacağı kaydedildi. 
     Arkansas Üniversitesi'ndeki derslere, zaman zaman NATO'nun eski komutanlarından general Wesley Clark, eski senato çoğunluk lideri Bob Dole, Clinton'ın avukatı David Kendall ve Clinton'ı en çok eleştiren kişilerden biri olan Newt Gingrich'in de davet edileceği öğrenildi. 
     





</TEXT>
</DOC>
