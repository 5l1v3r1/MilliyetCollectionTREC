<DOC>
<DOCNO> 61048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur04.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi yoğun gündemle toplanacak 
</HEADLINE>
<TEXT>

     Anayasa Mahkemesi, AK Parti'ye ihtar verilmesi istemini yarın karara bağlayacak. 
     Anayasa Mahkemesi Heyeti, Yargıtay Cumhuriyet Başsavcısı Sabih Kanadoğlu'nun Adalet ve Kalkınma Partisi Ak Parti kurucu üyesi ve Genel Başkanı Recep Tayyip Erdoğan'ın milletvekili seçilme yeterliliği bulunmaması nedeniyle kurucu üyelikten çıkarılması için bu partiye ihtar verilmesi istemini yarınki gündemine aldı. 
     Yüksek Mahkeme, aynı başvuruda, Erdoğan'ın genel başkanlık görev ve yetkilerini kullanmasının ''tedbiren önlenmesi'' ile partinin diğer kurucu kadın üyeleri Ayşe Böhürler, Ayşe Nur Kurtoğlu, Habibe Güner, Sema Ramazanoğlu, Fatma Ünsal Bostan ve Serap Yahşi Yaşar'ın kurucu üyelikten çıkarılmaları için ihtar verilmesi istemlerini de karara bağlayacak. 
     
     Partilere uyarı istemleri 

     Anayasa Mahkemesi, ayrıca Büyük Adalet Partisi, Anayol Partisi, Türkiye Sosyalist İşçi Partisi, Adalet Partisi, Türkiye Adalet Partisi ve Türkiye Özürlüsü İle Mutludur Partisi'ne Siyasi Partiler Yasası'na göre öngörülen sürede kongrelerini yapmadıkları için Yargıtay Cumhuriyet Başsavcılığı'nca ihtar verilmesi istemini yarın görüşecek. 
     Yüksek Mahkeme, ''Komünist'' sözcüğünü kullanarak adını ''Türkiye Komünist Partisi'' olarak değiştiren Sosyalist İktidar Partisi'ne yasaya aykırı olarak kullanılan ''Komünist'' sözcüğünün parti adından çıkarılması ile hükümlü Cafer Ünüvar'a yapılan uyarıya rağmen parti üyeliğinden çıkarmayan İşçi Partisi'ne ihtar verilmesi istemini de ele alacak. 
     Anayasa Mahkemesi, kapatılan FP'nin, 4628 sayılı sayılı Elektrik Piyasası Yasası'nın geçici 4. maddesinin birinci fıkrası ile 8. 
     maddelerinin iptali istemiyle yaptığı başvuruyu esastan görüşecek. 
     İptali istenen geçici 4. maddenin birinci fıkrası, kamuya ait elektrik üretim ve dağıtım tesislerinden işletme hakları devri öngörülenlerden, devir işlemlerini 30 Haziran 2001 tarihine kadar tamamlayamayan şirketlerin mevcut sözleşmelerinin hükümsüz olacağını öngörüyor. 
     Geçici 8. madde ise ''3996 sayılı Kanun hükümleri çerçevesinde Hazine garantileri, bu kanunun yayımı tarihinden 3 Mart 2001 önce kararlaştırılmış bulunan projeler için 2002 yılı sonu itibariyle işletmeye geçmeleri kaydıyla verilebilir. Bu projelerden Hazine garantisi verilmiş olanların 2002 yılı sonu itibariyle işletmeye alınamaması halinde Hazine garantileri geçersiz sayılır. Bu projeler haricinde 3996 sayılı kanun ile 4283 sayılı Kanun hükümleri çerçevesinde Hazine garantisi verilemez'' hükümlerini içeriyor. 
     Anayasa Mahkemesi, söz konusu yasanın geçici 4. maddesinin yürürlüğünü durdurmuştu. Bu nedenle hazırlanan 4694 sayılı Elektrik Piyasası Yasasında Değişiklik Yapılmasına İlişkin Yasa ile bu süre 3 ay uzatılmıştı. 
     
     DYP'nin başvurusu 

     Anayasa Mahkemesi, toplantısında ayrıca Anamuhalefet Partisi DYP'nin 4694 sayılı Yasa'nın 1. maddesinin iptali istemini de esastan görüşecek. 
     Söz konusu düzenleme, kamuya ait elektrik üretim ve dağıtım tesislerinden işletme hakları devri ve özelleştirilmesi öngörülenlerden, devir işlemlerini 31 Ekim 2001 tarihine kadar tamamlayamayan şirketlerin mevcut sözleşmelerinin hükümsüz kalacağını öngörüyor. Anayasa Mahkemesi, söz konusu maddenin yürürlüğünü esastan karar verilinceye kadar durdurmuştu. 
     Anayasa Mahkemesi, Anayasa'nın 38. maddesinde yapılan değişikliğin ardından karşılıksız çek suçlarına hapis cezası öngören maddenin iptali istemiyle yerel mahkemelerden yapılan başvurularda da ilk incelemeyi yapacak. 
     






</TEXT>
</DOC>
