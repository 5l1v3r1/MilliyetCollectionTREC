<DOC>
<DOCNO> 60459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/ekonomi/eko04.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler meraktan aldı 
</HEADLINE>
<TEXT>

     BARIŞ ERGİN İstanbul MERT İLKUTLUĞ İzmir 

     Yeni yıldan itibaren 12 Avrupa ülkesinde kullanılmaya başlanan euroya Türkiye’de de talep gelmeye başladı. Döviz büroları euronun merak nedeniyle alındığını söyledi. Euro değişiminde bankalar binde 1 - 6, döviz büroları ise ortalama binde 2.5 komisyon uyguluyor. 
     Aycan Döviz Genel Müdürü Uğurhan Kuter, "İnsanlar merak ettikleri için 5-10 euro gibi paralar aldı. Euro kavramı henüz yerine oturmadı. 2002 euronun yılı olacak" dedi. Kuter, euro almak isteyenler arasında mark bozduranların çoğunlukta olduğunu söyledi. 
     İstanbul’daki ayaklı döviz borsasının yumoş’ adını taktığı euro satışını İzmir’de ilk başlatan döviz büfesinin sahibi Bilal Doğan da euroya büyük ilgi olduğunu belirterek, "Değiştirilmek üzere getirilen dövizlerin büyük çoğunluğu mark" dedi. Ege Bölgesi Sanayi Odası EBSO Başkanı Salih Esen, "Euro ile birlikte kur farklarından doğan sorunlar, küsuratlar ortadan kalkacak" diye konuştu. 
     
     İhracatçılar umutlu 
     Ege İhracatçı Birlikleri Başkanlar Kurulu Başkanı Mete Uğuz da ihracatın yüzde 70’e yakınının euro bölgesine yapıldığını hatırlatarak, kuvvetli bir euronun Türk ihracatçısı için büyük avantaj olacağını söyledi. Uğuz, "Özellikle Almanlar çok tutucu. Harcama tutumları biraz korkak olacak. Bizim ihracatçıya sıkıntı yansır ama yılın ikinci yarısından itibaren Avrupa’da oturmuş olacağından dolar karşısında değer kazanacak bu da Türk ihracatçısına olumlu yansıyacaktır" dedi. 
     



 EKONOMİ 





















</TEXT>
</DOC>
