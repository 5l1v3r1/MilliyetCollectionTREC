<DOC>
<DOCNO> 84405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur07.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Korucuları kurşuna dizen terörist 11 yıl sonra yakalandı 
</HEADLINE>
<TEXT>

     Bitlis'in Hizan İlçesi'nde, 1991 yılında 1 uzman çavuş ile 7 korucunun şehit edilmesi olayına karıştığı tespit edilen bir terörist, 11 yıl sonra tutuklandı. 
     Alınan bilgiye göre, 25 Kasım 1991 yılında Hizan-Pervari karayolunda, yol kesen teröristlerce 1 uzman çavuş ile 7 köy korucusunun şehit edilmesiyle ilgili soruşturmalarını sürdüren Jandarma Komutanlığı ekipleri, yeni bilgilere ulaştı. 
     Olaya karışan ve değişik cezaevlerinde yatan teröristlerle görüşen ve onların ifadeleri doğrultusunda harekete geçen Jandarma Komutanlığı İstihbarat Şubesi ekipleri, İlçenin Akbıyık Köyü nüfusuna kayıtlı Ahmet Korkmaz'ı aramaya başladı. 
     Olaydan sonra İstanbul'a yerleştiği bildirilen Korkmaz, önceki gün döndüğü Hizan'da gerçekleştirilen operasyon sonucu yakalandı. 
     Jandarma Komutanlığı'ndaki sorgusundan sonra mahkemeye sevk edilen Ahmet Korkmaz, tutuklanarak cezaevine konuldu. 
     Hizan-Pervari karayolundaki Nazar Köprüsü'nde, 25 Kasım 1991 tarihinde, teröristler yol keserek Uzman Çavuş Muzaffer İlker Eser ile köy korucuları Agit Özdemir, M. Nuri Derince, Muhsin Derince, Ubeydullah Derince, Lezgin Derince, Nezir Derince ve Mustafa Derince'yi şehit etmişti. 
     





</TEXT>
</DOC>
