<DOC>
<DOCNO> 83918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun38.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'nun 10. adayı Hırvatistan 
</HEADLINE>
<TEXT>

     Hırvatistan, resmen 10. NATO adayı oldu. 
     Türkiye'yi Dışişleri Bakanı İsmail Cem'in temsil ettiği, NATO'nun 19 ülkesini buluşturan İzlanda-Reykjavik'teki toplantıda, bakanlar, Hırvatistan'ın NATO'nun ''Üyelik Eylem Planı''na memnuniyetle kabul edildiğini resmen bildirdiler. 
     Hırvatistan, NATO'ya üyelik başvurusunu resmen geçen hafta yapmıştı. 
     Eski Yugoslavya üyesi Hırvatistan'ın bu başvurusu, yine de Kasım'da Çek Cumhuriyeti'nin başkenti Prag'da yapılacak NATO zirvesinde tam üyelik sağlamayacak. 
     Hırvatistan, Ağustos'ta, askeri ve siyasi yapılarını NATO'ya nasıl uyumlu kılacağını hükümet programıyla bildirecek. 
     Eski milliyetçi Devlet Başkanı Franjo Tudjman'ın 1999'daki ölümünden beri Hırvatistan, Avrupa bütünlüğüne daha çok önem veriyor. 
     Yakın tarihin en önemli dönüşümlerinden birinin simgesi olarak, eski SSCB-Doğu Varşova Bloku üyeleri Çek Cumhuriyeti, Polonya ve Macaristan, Mart 1999'da ABD'de Harry Truman Kütüphanesi'nde düzenlenen törenle NATO'nun tam üyesi olarak kabul edilmişlerdi. 
     Böylelikle İttifak'ın yarım yüzyıllık tarihinde üye sayısı 19 oldu. 
     Romanya ve Bulgaristan da eski komünist ülkeler olarak, NATO üyeliği için çok istekli olan ülkeler. 
     





</TEXT>
</DOC>
