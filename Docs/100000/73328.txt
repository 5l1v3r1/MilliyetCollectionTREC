<DOC>
<DOCNO> 73328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/guncel/gun00.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Parayı bastırıp düdüğü çalmışlar 
</HEADLINE>
<TEXT>
Savcı Gönen’in iddianamesinde, şike rezaleti örneklerle gözler önüne seriliyor İşte şike iddianamesi 
Şike çetesi için hazırlanan iddianamede, Ali Fevzi Bir, Sadık İlhan ve Şenol Dede’nin çete kurup, rüşvet vererek maçlara müdahale ettikleri vurgulandı... 
     İSMAİL POLAT İstanbul 

     Futboldaki "şike çetesi" soruşturmasını tamamlayan Kadıköy Cumhuriyet Savcısı Eren Gönen’in hazırladığı 5 sayfalık iddianamede, sanıklar Ali Fevzi Bir, Sadık İlhan, Sebahattin Bitirim, Cafer Kuştepe, Kenan Nurhan Altınsaat, Ferhat Gündoğu, Volkan Aymankuy, Kenan Kozak, Erdoğan Arıca, Samet Aybaba ve Dilek Uzun arasındaki ilişkiler ayrıntılarıyla anlatılıyor. Sanıkların, Gençlerbirliği ve Gaziantepspor’un bazı maçları kazanmasında rol aldıkları, bazı maçlarda istedikleri hakemlerin görev almasını sağladıkları özellikle vurgulanıyor. 
     
     KADINLAR DİLEK UZUN’DAN 
     İddianameye göre, Almanya’da yakalanan gıyabi tutuklu Ali Fevzi Bir, cezaevinde bulunan hakem Sadık İlhan ve halen yurtdışında olan Şenol Dede’yle, yurtdışında internet kanalı ile oynanan müşterek bahis oyunlarına girdiler. Sanıklar, Türkiye liglerinde üzerine oynadıkları maçların istedikleri gibi neticelenmesi için de hakemlere, Bir aracılığıyla para ve kadın verdiler. Dilek Uzun ise hakemlere rüşvet olarak verilen kadınları temin ederek üçlü çeteye yardımcı oldu. İddianamede, maçlarda nasıl şike yapıldığı, Bir’in hakemlerle nasıl ilişki kurduğu ise şu cümlelerle özetlendi 
     
     BİTİRİM HALLEDER’ 
     "Gençlerbirliği Teknik Direktörü Erdoğan Arıca, Bir’e ekibin düşme hattında bulunduğunu, bir maçı kazanmaları gerektiğini söyledi. Bir’den yardımcı olacak hakem bulmasını istedi. Bir’in durumu ilettiği Sadık İlhan da bu işi para karşılığında Sabahattin Bitirim’e yaptırabileceklerini söyledi. İlhan’dan taahhüdü alan Bir, yeniden Arıca ile görüşüp gerekli paranın verilmesi şartı ile Bitirim üzerinde mutabakata vardılar. 10 Aralık 2001’de yapılan bu görüşmeden sonra, Bitirim, Samsun’da oynanan Samsunspor - Gençlerbirliği maçını yönetti. Maçı Gençlerbirliği 2 - 0 kazandı." 
     
     HAKEMİ BELİRLEDİLER 
     "Bir ile Aydın isimli kişi arasında geçen 12 Aralık 2001 tarihli konuşmada, hakem Harun Yiğit’in Gaziantepspor - Yimpaş Yozgatspor maçını yöneteceği bildirildi. Halbuki hafta sonlarında oynanacak maçları yönetecek hakemler Federasyon tarafından perşembe ve cuma günleri açıklandı. Ali Fevzi Bir, bir gün öncesinden bahsedilen maçı yönetecek hakemi bildiğine göre, hakemlerin tayininde de rol oynadı." 
     
     PARALARI BİR ÖDEDİ 
     24 Kasım 2001’de oynanan İstanbulspor - Yimpaş Yozgatspor maçında İlhan orta hakem, Volkan Aymankuy yardımcı, Cafer Kuştepe ise dördüncü hakem olarak görev yaptı. Bu maçtan bir gün önce, Bir tarafından temin edilen kadınlar, Euro Plaza Oteli’nde bu kişilere sunuldu." 
     Davanın açıldığı Kadıköy 1. Ağır Ceza Mahkemesi ise iddialarda yer alan otelin bulunduğu yer nedeniyle görevsizlik kararı vererek dosyayı Beyoğlu Ağır Ceza Mahkemesi’ne gönderdi. 
     
Sonucu onlar belirliyordu...      Kadıköy Cumhuriyet Savcısı Eren Gönen’in hazırladığı iddianamede Dilek Uzun altta , çeteye gerektiğinde kadın temin eden kişi olarak geçiyor. Ali Fevzi Bir üstte ve Sadık İlhan’ın solda ise çetenin kurucularından olduğu ve defalarca hakem seçimine ve dolayısıyla maç sonuçlarına müdahale ettikleri belirtildi. 
     
Ekşioğlu için takipsizlik...      Kadıköy Cumhuriyet Savcısı Eren Gönen, şike çetesi soruşturmasında, Yemen Ekşioğlu hakkında da takipsizlik kararı verdi. 11 sanık hakkında dava açan Gönen, ek takipsizlik kararında ise Ekşioğlu hakkında delil elde edilemediği için, soruşturmanın devamına mahal olmadığını bildirdi. 
     
Kadınlar gönderildi Gaziantep kazandı...      "Bir’le yaptığı telefon konuşmasında, Gaziantepspor Teknik Direktörü Samet Aybaba, Gaziantepspor’un galibiyeti için yardım talep etti. İstanbul’da 8 Aralık 2001 günü oynanan Göztepe - Gaziantepspor maçında, Sadık İlhan orta hakem, Kenan Kozak ve Nurhan Altınsaat yardımcı hakem, Ferhat Gündoğdu da dördüncü hakem olarak görev aldı. Bu maçtan bir gün önce, Beyoğlu’ndaki Euro Plaza Oteli’nde İlhan, Nurhan Altınsaat, Kenan Kozak ve Ferhat Gündoğdu’ya kadın gönderildi. Kadınların parası Bir tarafından ödendi. Bu maçı Gaziantepspor 3 - 1 kazandı." 
     



 GÜNCEL 




















</TEXT>
</DOC>
