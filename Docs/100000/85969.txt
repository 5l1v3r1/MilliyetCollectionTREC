<DOC>
<DOCNO> 85969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur18.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprülerde zammın faturası 41 trilyon lira... 
</HEADLINE>
<TEXT>

     İstanbul'un iki yakasını birleştiren Boğaziçi ve Fatih Sultan Mehmet köprülerinden geçiş ücretine Haziran 2001'de yapılan yüzde 40'lık zammın ardından geçen 10 aylık sürede iki 
     köprüden yaklaşık 102 trilyon lira gelir elde edildi. 
     Ankara 4. İdare Mahkemesi'nin ''köprü ve otoyol geçiş ücretlerine zam yapılmasına ilişkin kararın yürütmesini durdurması'' ile birlikte her iki boğaz köprüsünü kullanan sürücüler, yaklaşık 41 trilyon lira fazladan geçiş ücreti ödemiş oldu. 
     Karayolları 17. Bölge Müdürlüğü verilerinden derlenen bilgiye göre, Bayındırlık ve İskan Bakanlığı, 23 Haziran 2001 tarihinde boğaz köprülerinde geçiş ücretlerine ortalama yüzde 40 
     oranında zam yaptı. Zammın yürürlüğe girmesiyle birlikte geçen 10 aylık sürede, Boğaziçi Köprüsü'nden toplam 29 milyon 241 bin 503 araç geçiş yaptı. Bu araçlar, gişelere toplam 50 trilyon 58 milyar 997 milyon lira gelir bıraktı. Aynı sürede Fatih Sultan Mehmet Köprüsü'nden geçiş yapan araç sayısı ise 23 milyon 650 bin 798 olarak belirlendi. Sürücüler, burada da 52 trilyon 69 milyar 166 milyon 350 bin lira para ödedi. Bu sonuçlara göre, Boğaziçi ve Fatih Sultan Mehmet köprülerinden, Temmuz 2001-Nisan 2002 tarihleri arasında 52 milyon 892 bin 301 araç, 102 trilyon 128 milyar 163 milyon 350 bin Türk lirası ödeyerek geçti. Köprü geçişlerine yapılan ortalama yüzde 40 zammın geri alınmasıyla sürücüler, gişelere 40 trilyon 851 milyar lira fazla ödeme yapmış oldu. Ankara 4. İdare Mahkemesi'nin verdiği kararla birlikte boğaz köprülerinin tarihinde ilk kez yapılan zam, mahkeme kararı ile geri alınmış oldu. 
     
     SON 14 YILDA 1 MİLYARIN ÜZERİNDE ARAÇ GEÇTİ 
     Karayolları 17. Bölge Müdürlüğü verilerine göre, 1988-2001 yılları arasında, Boğaziçi Köprüsü'nü 822 milyon 666 bin 152, Fatih Sultan Mehmet Köprüsü'nü de 498 milyon 751 bin 858 olmak üzere toplam 1 milyar 321 milyon 418 bin 10 araç kullandı. Bu araçların gişelere 
     ödedikleri para ise 1 milyar 139 milyon 310 bin 176 dolar olarak gerçekleşti. 
     





</TEXT>
</DOC>
