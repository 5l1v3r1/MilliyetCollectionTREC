<DOC>
<DOCNO> 68012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sonspo11.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutulmaz derbi Fenerbahçe, 7 kişi kalan Galatasaray'ı yendi 
</HEADLINE>
<TEXT>

     Derbi derbi olalı böyle maç görmedi. Fenerbahçe, ikinci yarıda 7 kişi kalan Galatasaray'ı 1-0 ile geçti.... 
     Maçın hakemi Ali Aydın, Galatasaraylı Emre Aşık, Batista, Hasan Şaş ve kaptan Bülent Korkmaz'ı kırmızı kartla oyun dışında bıraktı. 
     Tribünleri, kırmızı kartları, kaçan pozisyonları ile unutulmaz bir maç oldu... 
     Fenerbahçe, Rüştü Saracoğlu stadını dolduran 52 bin taraftarı önünde maçın 90 dakikasında sahanın mutlak hakimi idi. 
     Teknik Direktör Lorant maça Rapaiç, Revivo, Serhat ve Andersson ile dört forvetle başladı. Lucescu ise dörtlü defans kurgusu ile takımını daha çok gol yememek üzere sahaya sürdü. Ancak maçtan önceki planlar sahada tutmadı. Fenerbahçe rakibini sürekli baskı altında tutmayı başardı. Galatasaray maçı tek gol pozisyonu ile bitirebildi. 
     Maçın ilk büyük tehlikesi 14. dakikada geldi. Andersson kaleci Mondragon'un boşa çıkmasından da yararlanarak topa kafayı vurdu ancak boş kaleyi göremedi. 
     Maçın 29. dakikasında gol geldi. Rapaiç uzaktan vurduğu sert ve isabetli şutla kaleciyi avlayıp takımını 1-0 öne geçirdi. 
     Golden sonra da maçın mutlak hakimi Fenerbahçe oldu. Galatasaray'da özellikle orta saha ve ileri uç oyuncuları Victoria, Hasan Şaş, Batista, Arif ve Ümit Karan etkisiz futbolları ile dikkat çekti. Fenerbahçe'de ise tüm futbolcular görevlerini yaparken kadroya son anda giren Rapaiç oynadığı futbol ile tam not aldı. 
     Maçın 30. dakikasında yine Rapaiç ceza sahasının dışından topa çok sert vurdu. İki kale direğinin birleşti 90'a doğru giden topu Mondragon inanılmaz bir refleksle çıkartmayı başardı. 
     Maçın 45. dakikasında Rapaiç'in ortasında Anderson topu kaleye gönderdi. Ancak hakem ofsayt gerekçesiyle golü iptal etti. 
     Galatasaray ilk etkili pozisyonunu ilk yarının uzatma dakikalarında yakalayabildi. 
     İkinci yarı da ilk yarının bir benzeri gibi oynandı. Maçın 62. dakikasında Emre Aşık gole giden Rapaiç'i düşürünce hakem tarafından kırmızı kartla cezalandırıldı. Maçın 75. dakikasında Batista kendisine faul yapan Serhat'a yerden kalktıktan sonra hakemin önünde kafa atınca kendisini oyunun dışında buldu. 
     Saha içinde Fenerbahçeli Fatih, eski takım akadaşlarının üzerine yürürken ortalık karıştı. Bu sırada hakemin yanına gelip itirazlarını sürdüren Hasan Şaş da kırmızı kart gördü. 
     Oyun başladıktan kısa bir süre sonra kaptan Bülent hakemden sarı kart gördü. Bülent hakemin bu kararını alkışlayarak protesto edince oyundan atılan 4. futbolcu oldu. 
     Fenerbahçe 7 kişi kalan rakibi karşısında 85. dakikada Revivo, 86. dakikada da Oktay'ın ayağından gole çok yaklaştı. Ancak her iki pozisyonda da top filelere gitmedi. 
     Ali Aydın maçın bitiş düdüğünü çaldığı zaman geride çok konuşulacak bir 90 dakika bıraktı. 
     
     Notlar... notlar... 

     Fenerbahçe Şükrü Saraçoğlu Stadı, adeta tarihi günlerinden birini yaşıyor. 
     Tamamlanan maraton tribünüyle birlikte 50 bini aşkın sarı-lacivertli taraftar, stadı tamamıyla doldurdu. 
     Karşılaşmanın satışa çıkarılan 52 bin bileti günler öncesinden tükenirken, bu rakam İstanbul için seyirci rekoru olarak da kayıtlara geçti. 
     Tribünleri dolduran sarı-lacivertli taraftarlar, saatler öncesinden tezarühatlar yapıp ellerindeki binlerce bayrak ve süngerleri sallayarak stadı adeta bayram yerine çevirdi. 
     Yapımı tamamlanan maraton tribüne ilk kez bu karşılaşmada taraftar alınırken, bu tribünde bulunan 60 loca da ilk kez hizmete açılmış oldu. 
     
     Hasılat rekoru kırıldı 

     Karşılaşmada elde edilen 1 trilyon lirayı aşkın hasılat da Türkiye'de bugüne dek spor müsabakalarında elde edilen en yüksek gişe hasılatı olarak tarihe geçti. 
     
     Başkan'a sevgi seli 

     Tribünleri tamamıyla dolduran Fenerbahçeli taraftarlar, statta incelemelerde bulunan kulüp başkanı Aziz Yıldırım'a büyük sevgi gösterilerinde bulundu. 
     Yıldırım'ı tribünlere çağıran taraftarlar, ''En büyük başkan bizim başkan'', ''Yıldırım başkan Fenerbahçe şampiyon'' diye tezarühatta bulunarak Yıldırım'a destek verdi. 
     Yıldırım da tribünleri eliyle selamlayarak taraftarlara karşılık verdi. 
     
     Rakip taraftara tel örgülü tribün 

     Fenerbahçe Şükrü Saraçoğlu Stadı'nda Galatasaray taraftarlarına da 1100 kişilik bir bölüm ayrıldı. 
     Numaraları tribünle lise tarafındaki kale arkası tribünü arasında yer alan bu bölüm tamamıyla tel örgülerle ve üstü de filelerle kapatıldı. 
     
     Biletli taraftarlar dışarıda kaldı 

     Karşılaşmanın başlamasına 2 saat kala dolduğu gerekçesiyle tribün kapıları kapatıldı. 
     Bu saatten sonra stada gelen taraftarlar ellerinde bilet olduğu halde tribünlere giremedi. 
     Bu durumu protesto eden taraftarları, güvenlik güçleri stat çevresinden uzaklaştırdı. 
     
     Dev kanarya 

     Fenerbahçe Kulübü Yönetim Kurulu'nun isteğiyle maraton tribünün ön kısmına 15 metre boyunda şişme bir kanarya maketi konuldu. 
     Kanarya maketinin şişirilmesiyle sarı-lacivertli tribünler adeta coşarak yoğun tezarühatta bulundu. 
     
     Fenerium mağazası açıldı 

     Fenerbahçe Kulübü Başkanı Aziz Yıldırım ile yönetici Zeynep Sabancı, maç öncesinde, maraton tribünün arkasında bulunan Fenerium Mağazası'nı karşılaşmadan önce açtı. 
     Sarı-lacivertli taraftarların kulübün resmi forma, eşya ve amblemlerini bu mağazadan alabilecekleri belirtildi. 
     
     Tribünler pankartlarla donatıldı 

     Fenerbahçeli taraftarlar, tribünleri pankartlarla donattı. 
     Takımlarını destekler nitelikte dev pankartlar açan taraftarlar, sürekli takımları lehine tezarühatta bulunup rakipleri Galatasaray'a da tepki gösterdiler. 
     ''Okulda defterimizi, evde annemizi, sevgilimizi terkedip geldik senin için Fenerbahçe'', ''Gönül verdik bu renge, topa tuttuk herkese'', ''Kıskanma ne olur, çalmassan senin de olur'', ''Hep şaibe, tam şaibe'', ''1100 kedi, kafese hoşgeldin'', ''İntikam'' pankartları dikkat çekti. 
     Bu arada kale arkasındaki tribünlere 3'er metrelik 2 bin tane sarı ve lacivert renkte flamalar dağıtıldı. 
     Taraftarlar, bu flamaları açarak tribünde renkli görüntüler sergiledi. 
     
     Kalpakçıoğlu'ndan yalanlama 

     Galatasaray Kulübü Genel Sekreteri Sinan Kalpakçıoğlu, yaptığı açıklamayla Galatasaray ve Fenerbahçe'nin vergi kaçırdığı biçiminde basında çıkan haberleri yalanladı. 
     Açıklamada, ''Genel vergi incelemesi sırasında kulübümüz hesapları da incelenmiş ve vergi denetmenlerine en ince ayrıntısına kadar bütün belge ve bilgiler verilmiştir. Bu incelemenin kesin raporu henüz kulübümüze ulaşmamıştır. Dolayısıyla herhangi bir vergi cezası tarhiyatında bulunulmamıştır. Kulübümüzün çoğunluk hisselerine sahip olduğu Galatasaray Sportif Sınai ve Ticari Yatırımlar A.Ş.'nin hisselerinin halka arz edilmesiyle elde edilen gelirin de vergi cezasının ödemesine gideceği gerçeği yansıtmamaktadır'' denildi. 
     
</TEXT>
</DOC>
