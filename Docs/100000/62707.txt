<DOC>
<DOCNO> 62707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/spor/spo05.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'in gözü korktu 
</HEADLINE>
<TEXT>

A Milli Takım’ın teknik patronu, Kamerun maçında izlediği Dünya Kupası’ndaki rakibimiz Kosta Rika’ya dikkat etmemiz gerektiğini belirtti, "Üç eksiklerine rağmen takım oyunu mükemmeldi" diye konuştu 
     Hücumda etkililer’ 
     GÜNEY Kore ve Japonya’da düzenlenecek 2002 Dünya Kupası’nda aynı grupta yer aldığımız Kosta Rika’yı yakın takibe alan Şenol Güneş ile Can Çobanoğlu rakibi küçümsememek gerektiğinin altını çizdiler. Teknik Direktör Şenol Güneş, Kosta Rika - Kamerun maçının ardından, "Rakibimiz, sahaya Avrupa’da oynayan üç asından yoksun çıktı. Buna rağmen takım oyununu mükemmel uyguladılar. Seri ve isabetli pas yüzdeleri var. Hücumda da çok etkililer" diye konuştu. 
     
     İzlemeye devam 
     GÜNEŞ, Kosta Rika halkının beklentilerinin çok fazla olduğuna da dikkat çekti ve "Rakibimiz bizden çekinmesine rağmen, halk olarak gruptan çıkacaklarını inanıyorlar. Bizim ülke futbolu olarak son yıllardaki çıkışımızı kabul ediyorlar" ifadelerini kullandı. Kosta Rika ile gruptaki son maçlarını oynayacaklarını hatırlatan tecrübeli hoca, "Bu açıdan baktığımızda Kosta Rika’yı birkaç kez daha izlemem gerekecek" açıklamasını yaptı. 
     
     Bizden çekiniyorlar’ 
     MENAJER Can Çobaoğlu ise, "Son yıllarda yurt dışına fazla oyuncu gönderdiğimiz için takım oyununda zorlanacağımızı düşünüyorlar. Buna rağmen Milli Takımımız’dan da çekiniyorlar. İlk geldiğimizde beklediğimiz şartlar sağlanmadı. Ancak Kosta Rika Futbol Federasyonu Genel Sekreteri Gurnier’in yardımlarıyla daha sonra oldukça iyi ağırlandık" dedi. Güneş ile Çobanoğlu, Miami’deki Concacaf turnuvasını izledikten sonra yurda dönecek. n MEHMET DEMİRCAN 
     
İlk rakip Ekvator      A Milli Futbol Takımı, 17. Dünya Kupası finalleri hazırlıkları çerçevesinde, ilk özel maçını Ekvator Milli Takımı ile Hollanda’da yapacak. Federasyondan yapılan açıklamada, Ay - Yıldızlı ekibimizin Ekvator ile 12 Şubat salı günü NAC Breda Stadı’nda hazırlık maçı yapacağı ve karşılaşmanın TSİ 21.00’de başlayacağı bildirildi. 
     
Yerimizde saydık      FIFA’nın aylık olarak açıkladığı Dünya klasmanında Türkiye, 663 puanla 23. sıradaki yerini korudu. 2002 yılının ilk değerlendirmesinde, listenin tepesindeki 30 takımın yeri değişmezken, ilk üç sırayı Fransa, Arjantin ve Brezilya paylaştı. Klasmanda, Dünya Kupası’ndaki diğer rakiplerimiz Kosta Rika 30., Çin ise 55. durumda bulunuyor. 
     



 SPOR 





















</TEXT>
</DOC>
