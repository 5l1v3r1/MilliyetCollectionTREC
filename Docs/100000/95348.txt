<DOC>
<DOCNO> 95348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo07.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adam sıkı çalışıyor... Asım ve Hakan fenalık geçirdi 
</HEADLINE>
<TEXT>

     14. Dünya Erkekler Basketbol Şampiyonası'na yoğun bir şekilde hazırlanan A Milli Takım'da bugünkü antrenmanda Asım ve Hakan fenalaştı. 
     Hafta başından itibaren yoğun bir şekilde kondisyon ağırlıklı çalışan millilerin İstanbul'daki son çalışmada, Asım Pars ve Hakan Kösedağ, bu sabahki idmanın son bölümünde fenalaşarak kenarda dinlendiler. 
     Ayhan Şahenk Spor Salonu'nda gerçekleştirilen antrenmanda, halter salonundaki ağırlık çalışmasının ardından salona geçen millilerde önce Hakan, daha sonra da Asım fenalaştı. Bu iki oyuncunun aşırı terleme ve yoğun çalışma programından dolayı tansiyonlarının düştüğü bildirildi. Oyunculara tuzlu ayran içirilirken, antrenman bitimine kadar her iki oyuncu da saha kenarında dinlendi. 
     Bu arada Haluk da antrenmanın ikinci bölümüne katılmadı. Bu oyuncunun sıcaklar nedeniyle çalışmalar sırasında ayağının su topladığı, bu yüzden dinlendirildiği öğrenildi. 
     
     İSTANBUL'DAKİ SON ÇALIŞMA 

     A Milli Basketbol Takımı, İstanbul'daki ilk etap çalışmalarını bugün tamamladı. 
     Başantrenör Aydın Örs ve yardımcısı Çetin Yılmaz yönetiminde gerçekleştirilen ve yaklaşık 2 saat süren antrenmanda oyuncular, koşu ve ısınmanın ardından halter salonunda ağırlık çalıştılar. Milliler, daha sonra salonda topla antrenman yaptı. 
     Antrenmanda Aydın Örs, uzun oyuncuları çalıştırırken, Çetin Yılmaz ise oyun kurucu ve forvetlere şu attırdı. 
     Çalışmaya, izinli olan Mehmet, Mirsad, İbrahim, tedavisi süren Kerem Gönlüm, eşi doğum yapan Ömer Onan, Ümit Milli Takım kadrosunda yer alan Ender Arslan katılmadı. 
     Öte yandan halter çalışmasına katılan Alper, Asım, Hakan ve Haluk ise salondaki antrenmana katılmadı. 
     Diğer yandan MR'ı çekilen Alper'in sağ dizinde zorlanma olduğu ve bu oyuncunun yarından itibaren takımla birlikte çalışmalara katılabileceği bildirildi. 
     Antrenman sonunda oyuncularla teknik heyet, idmanı izlemeye gelen ''12 Dev Adam Okulları''nın minik öğrencileriyle fotoğraf çektirdi. Öğrenciler, özellikle Hidayet ve Hüseyin'den bol bol imza aldılar. 
     
     İTALYA KAMPI BAŞLIYOR 

     A Milli Basketbol Takımı, çalışmalarının ikinci etabını yapmak üzere yarın İtalya'ya gidecek. 
     İtalya'nın Bormio kentine gidecek milliler, burada kondisyon ve ağırlık çalışması yapacak. Milliler, 9 günlük çalışmanın ardından İstanbul'a dönecek. A Milli Takım, şampiyonaya kadar çalışmalarını İstanbul'da sürdürecek. 
     Menajer Doğan Hakyemez, Mehmet ile Mirsad'ın 15 Temmuz'da İtalya'da kampa katılacaklarını söyledi. Yunanistan'da bulunan İbrahim'in ise yarın Milano'da takıma katılacağı öğrenildi. 
     Ümit Milli Takım kadrosunda yer alan Ender'in de A Milli Takım ile İtalya'ya gideceği, daha sonra tekrar Ümit Milli Takım'a döneceği kaydedildi. 
     





</TEXT>
</DOC>
