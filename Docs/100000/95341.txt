<DOC>
<DOCNO> 95341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/soneko32.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar TÜFE'ye göre 260 bin TL pahalı 
</HEADLINE>
<TEXT>

     ABD Doları'nın, 1998 yıl sonu bazlı hesaplamaya göre, bugün itibarıyla 1 milyon 404 bin-1 milyon 451 bin lira arasında olması gerekiyor. 
     Türkiye Cumhuriyet Merkez Bankası TCMB efektif satış kurundan yapılan hesaplamalara göre, 1998 yıl sonunda 315 bin 693 lira olan doların değeri 2002 Haziran sonu itibarıyla 1 milyon 579 bin 76 liraya yükseldi. Buna karşın 1998 sonunda 1455.4 olan tüketici fiyatları endeksi TÜFE puanı Haziran 2002'de 6444.7 düzeyine, aynı dönemler itibarıyla toptan eşya fiyatları endeksi TEFE puanı ise 1215.1'den 5572'ye çıktı. 
     Doların, enflasyon oranında artması mantığıyla yapılan hesaplamayla, TÜFE'ye göre doların Haziran sonunda 1 milyon 397 bin 930 lira, TEFE'ye göre 1 milyon 447 bin 652 lira olması gerekiyor. 
     Buna, Temmuz ayında bugüne kadar geçen 12 günlük sürede 'tahmini enflasyon' eklendiğinde, doların olması gereken düzeyi olarak TÜFE'ye göre 1 milyon 404 bin 640 lira, TEFE'ye göre 1 milyon 451 bin 126 lira rakamı bulunuyor. 
     Oysa bugün açıklanan TCMB döviz kurlarına göre, doların efektif satış kuru 1 milyon 665 bin 637 lira düzeyinde. Buna göre, mevcut kur düzeyi TÜFE'ye göre olması gerekenin 260 bin 997, TEFE'ye göre 214 bin 511 lira üzerinde seyrediyor. Dolar, bugün itibarıyla TÜFE'ye göre yüzde 18.6, TEFE'ye göre de yüzde 14.8 daha değerli durumda. 
     





</TEXT>
</DOC>
