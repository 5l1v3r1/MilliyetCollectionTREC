<DOC>
<DOCNO> 73432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko10.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO'dan Türkiye ekonomisi raporu... Raporda neler var 
</HEADLINE>
<TEXT>

     İstanbul Sanayi Odası tarafından hazırlanan ''Türkiye Ekonomisi 2002'' başlıklı raporda, Türkiye'nin bugünkü üretim yapısı ve 31-32 milyar dolarlık ihracat hacmine ilave 10-12 milyar dolarlık turizm geliri ile sorunlarını çözemeyeceği bildirildi. 
     İSO tarafından yayınlanan raporda, 2001 yılı değerlendirildi ve 2002 yılı beklentileri dile getirildi. 
     Son çeyrek yüzyılını yüksek kronik enflasyonla geçiren, üretim gelişmesinde sürdürülebilirliğini kaybeden ekonominin, yatırım harcamalarını artıramazken, alt yapı yatırımlarında da büyük başarısızlıklar yaşadığı kaydedilen raporda, ''Özellikle 1990'lı yıllarda kendi kaynaklarını aşan yaşama özentisi, ülkeyi ağır bir borç yükü altına sokmuştur. Sonuçta 2001 yılında ekonomimiz, yakın tarihin en derin krizine girerken, toplumumuz görülmemiş şekilde fakirleşmiştir. Geçtiğimiz yıl, Türkiye çok önemli ölçüde üretim kaybına uğrarken, istihdam hacminde de büyük daralmalar yaşanmıştır'' denildi. 
     
     Canlanma beklentisi 

     Ekonomide son aylarda oluşan iyimser havanın kalıcı hale getirilmesi ve siyasi istikrarsızlıklar yaşanmaması durumunda ekonomide yılın ikinci üç ayından itibaren bir önceki yılın aynı dönemlerine kıyasla hafif de olsa bir ekonomik canlanma beklendiği kaydedilen raporda, şu görüşler dile getirildi 
     ''2001 yılının ikinci üç ayında ekonomide daralma, GSMH'da yüzde 11.4'e ulaştığından, bu düzeye göre yılın ikinci üç ayında bir büyüme beklenebilir. Büyümenin beklentiler doğrultusunda yıl sonunda yüzde 2 veya yüzde 3 düzeyinde kalması olasıdır. Türkiye 2002 yılında programda öngörüldüğü düzeyde yüzde 4, daha sonra IMF'ye verilen niyet mektubunda belirtildiği gibi yüzde 3 oranında büyüse dahi GSMH, 1997 yılındaki GSMH düzeyinin en az yüzde 5 oranında altında kalacaktır. GSMH'daki bu küçülmeye bir de yıllık nüfus artışını ilave edersek kişi başına düşen GSMH'daki azalmayı görürüz.'' İhracat için dolar bazında yüzde 4.9 büyüme hedef alındığı, ithalatta ise ekonomide canlanma beklentisi doğrultusunda yüzde 11 civarında artış öngörüldüğü hatırlatılan raporda, bu beklentiler sonucu dış ticaret açığının büyümesinin doğal olduğu vurgulandı. 
     
     Teknolojik atılımlar şart 

     Raporda, ''Türkiye bugünkü üretim yapısı ve 31-32 milyar dolarlık ihracat hacmine ilave 10-12 milyar dolarlık turizm geliri ile sorunlarını çözemez. Türkiye, üretim ve ihracat yapısını değiştirerek, ileri teknoloji kullanan ürünlerle ihracat kompozisyonunu zenginleştirmek zorundadır. Bunun için de teknolojik atılımlar içeren yeni yatırımlar şarttır'' denildi. 
     2002 yılı enflasyon rakamlarında, TEFE'de yıllık yüzde 31, TÜFE'de 
     yüzde 35 civarında bir artışın öngörüldüğü, GSMH fiyat deflatörünün de yüzde 46 olarak hedef alındığı belirtilen raporda, ''Ocak ve Şubat aylarında 2001'in aynı aylarından daha fazla fiyat artışı gerçekleşmesi, yıl sonunda enflasyonun yüzde 35 düzeyine inmesi olasılığını zora sokmuştur'' görüşü savunuldu. Bu yıl için cari işlemler dengesinde IMF'ye verilen niyet mektubunda düzeltildiği gibi 1.2 milyar dolar açık verilmesi gerçekçi bulunan raporda, iç borç stokunun arttığı, faizlerin yüzde 70 dolayında oluştuğu bir ekonomide faiz giderlerinin 42.8 katrilyon TL. dolayında tutulmasının çok zor olacağı değerlendirmesinde bulunuldu. Raporda, ''Bu hedefin tutturulabilmesi için, iç borç stokunun azaltılması veya faiz oranlarında hızlı bir düşüş olması gerekir ki, bugünkü koşullarda bu tür gelişmelerin zor olduğu ortadadır. Borç faiz ödemelerindeki artışlar, öngörülen konsolide bütçe açığının da büyümesine yol açacaktır. Böyle bir gelişme, iyimser dengeleri tehdit edecektir. Bütçe açığının da programlanan büyüklüğün üzerine çıkması önemli bir risktir'' denildi. 
     
     50 yılın en ağır krizi 

     Raporda, 2001 yılında Türkiye Cumhuriyeti tarihinde son 50 yılın en ağır krizinin yaşandığı vurgulanarak, ''Gelir, üretim ve istihdam alanında büyük kayıplar gerçekleşmiştir. Bu kayıpların kısa sürede telafi edilmesi mümkün görünmemektedir'' denildi. 
     İSO raporunun değerlendirme bölümünde, son milli gelir verileri çerçevesinde, 2001 yılının son 2 ayında özellikle imalat sanayindeki küçülme nedeniyle GSMH'da yıllık azalmanın en az yüzde 8.5 civarında olmasının beklendiği, tarım sektöründe de benzer bir küçülme söz konusu olduğunda GSMH'nın 2001 yılındaki küçülmesinin yüzde 9 civarına ulaşacağının söylenebileceği belirtildi. 
     Aylık sanayi üretim indeksindeki verilerin, 2001 yılında imalat sanayinin yüzde 9.9 oranında küçüldüğünü gösterdiği kaydedilen raporda, 2002 yılı programından alınan gerçekleşme tahminlerine göre 2001 yılında toplam kaynaklarda yüzde 15.3 oranında azalma görüldüğüne 
     dikkat çekildi. 
     2001 yılında, toplam yatırımlarda bir önceki yıla göre reel olarak 
     yüzde 40.7 oranında küçülme olduğu, yatırımların ana bölümü olan sabit sermaye yatırım harcamalarının ise yüzde 27.7 oranında küçüldüğü belirtilen raporda, küçülmenin kamuda yüzde 27.8, özel sektörde ise yüzde 27.7 olduğu vurgulandı. 
     Raporda, 2001 yılı toplam tüketim harcamalarının yüzde 6 ve özel tüketim harcamalarının da yüzde 7.1 oranında küçülmesinin beklendiğine işaret edilerek, 2001 yılının 9 ayında hane halkı tüketim harcamaları yüzde 8.2, kamu tüketim harcamalarının da yüzde 7.8 oranında azaldığı kaydedildi. 
     
     Krizden pek kolay çıkılamayacak 

     Kredi stokundaki gelişmelerin yaşanan krizin boyutlarını tüm açıklığı ile ortaya koyduğu ifade edilen raporda, 2001 yılının son aylarında da kredi stokunda bir iyileşmenin söz konusu olmadığı, bu durumun, içinde bulunulan krizden pek kolay çıkılamayacağını açıkça gösterdiği bildirildi. 
     Raporda, 2001 yılında yaşanan krizler nedeniyle hedeflenen enflasyon oranlarının devamlı değiştirildiği, öngörülen fiyat artışlarının tutturulamadığına dikkat çekilerek, şöyle denildi 
     ''Dalgalı kura geçiş ile birlikte gerçekleşen yüksek devalüasyon sonucu Mart ve Nisan 2001'de yüzde 10'u aşan fiyat artışları, enflasyonun yükselişine ivme kazandırmıştır. 2001 yılında, TEFE'de yıllık bazda yüzde 88.6, TÜFE'de yüzde 68.5'lik artışlar gerçekleşmiştir. TEFE'deki yıllık artış, TÜFE'deki artıştan yüzde 11.9 oranında daha yüksektir. Bu durum 2001 yılında maliyet enflasyonun hakim olduğunu göstermektedir.'' 
     






</TEXT>
</DOC>
