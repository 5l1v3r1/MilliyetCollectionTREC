<DOC>
<DOCNO> 97174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur17.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Seçim zamanında yapılsaydı yerimi devredecektim" 
</HEADLINE>
<TEXT>

     Başbakan Bülent Ecevit, ''Eğer Nisan 2004'ten önce seçim yapılmayacak olsaydı, ben genel başkanlık yerimi başka arkadaşlarımıza devretmek için gerekli altyapı hazırlıklarını yapacaktım. Buna kararlıydım'' dedi, ''3 Kasım'da erken seçim yapılması konusunda ısrar edilirse, bu, koalisyonun mevcut yapısını etkileyebilir mi '' sorusu üzerine Ecevit, koalisyonun başka konularda anlaşmalarını sürdürdüğünü söyledi. 
     MHP Genel Başkanı Devlet Bahçeli'nin yardımıyla, anlayışıyla Kopenhag kriterleri yolunda birtakım adımları da belki de seçim süreci içinde, erken seçim olgusuna rağmen gerçekleştireceklerini kaydeden Ecevit, ''Bunlara MHP razı değil, Bahçeli razı değil. Ama siz diğer partilerle bu konuları Meclis'ten geçirebilirseniz geçirin. Biz engellemeyiz diyorlar. Bu güzel bir şey'' diye konuştu. 
     
     YERİMİ HAZIRLAYIP ÇEKİLECEKTİM'' 
     Ecevit, ''Seçimler zamanında yapıldığı takdirde DSP Kongresi'ni gündeme getirecek miydiniz '' sorusuna, ''Eğer Nisan 2004'ten önce seçim yapılmayacak olsaydı ben genel başkanlık yerimi başka arkadaşlarımıza devretmek için gerekli altyapı hazırlıklarını yapacaktım. Buna kararlıydım'' yanıtını verdi. 
     ''İsim telaffuz edecek misiniz '' diye sorulması üzerine Ecevit, şöyle konuştu 
     ''İsim telaffuz etmekle bu konu çözülebilecek olsa hiç sorun değil. Bugün ilan ederim. Benim adayım falanca diye. Kabul edilir, edilmez. Onu da bilmiyorum. Ama benim dediğim, bunun altyapısını hazırlamak. Bundan da kastım şu DSP çok köklü ve ilginç bir parti. 
     Son derecede güç koşullar altında, kendisi güç koşullar yaratarak her seçimden sonra biraz daha oylarını arttırdı. Birinci parti oldu. Bu kimsenin beklemediği, anketlerde yer bulmayan bir şeydi. Önemli bir parti. Kendine özgü yöntemleri olan bir parti. Bu partinin kendi kültürüne uygun biçimde bir liderlik gerçeği ortaya çıkarabilecekti ama bu ani şekilde yapıldığı vakit, işte şimdiki oluşum, yeni oluşumun başına gelenler gelir.'' ''Çekilecektim'' diyorsunuz sözleri üzerine Ecevit, ''Yerimi hazırlayıp çekilecektim'' dedi. 
     Şimdi kararının ne olduğuna ilişkin bir soruya ise Ecevit, ''Ben belli aşamaya geldikten sonra artık çekileceğim. Ama bunun hazırlıklarına kendinizi hazırlamalısınız diyecektim arkadaşlarıma. Bu hazırlıkların tabii belli bir süreç içinde olması doğal bir şey'' yanıtını verdi. 
     
     İSTİFALAR 
     ''Hüsamettin Özkan, İsmail Cem, İstemihan Talay, Metin Bostancıoğlu'nun ayrılmasını nasıl değerlendirdiğine ilişkin bir soru üzerine Ecevit, ''Onu vatandaşların nasıl değerlendireceği önemli'' dedi. 
     ''Sayın Cem, 'DSP misyonu tamamlamıştır. Hükümet işlevini bitirmiştir' dedi. Bu değerlendirmeye katılıyor musunuz '' sorusuna ise Ecevit, ''Kesinlikle katılmıyorum. Yalnız bu hükümetin, bu partinin DSP'nin tarihsel işlevini yerine getirebilmesi üzerine bir engel çıkmıştır bu erken seçimle... Ama bu engeli de aşacağız. Aşmak için elimden geleni yapacağım'' karşılığını verdi. 
     Ecevit, ''Yeni oluşum, Türkiye'de yeni rüzgar estirmek istiyoruz diye ortaya çıktı. Türkiye'de yeni bir rüzgara, yeni bir değişime gereksinim var mı '' sorusu üzerine şöyle konuştu 
     ''Türkiye kendini sürekli yenileyen bir ülke. Üç yıl gibi kısa bir süre içinde 300'ün üstünde son derece önemli yasalar çıkardı, ekonomik, sosyal, siyasal yapıyı temelinden değiştirecek adımlar attı Türkiye. Bunlar yenilik olarak herhalde gözardı edilemez. Son derece de önemli yenilikler ama bu yeniliklerden birçoğunun uygulanması belli süreç ister. Nisan 2004'ten önce seçim olmasın derken bunu da gözetiyordum.'' Ecevit, bir soru üzerine, ''Beraber çalışmak istediğim, çalışma olanağı bulduğum arkadaşlarla olabildiğince çalıştım. Bazen aramıza değişik düşünceler girdi. O zaman doğal olarak ilişkilerimiz de değişmiş olabilir'' diye konuştu. 
     
     GEZİLERİ 
     Meydanlara çıkmasına ilişkin bir soruya ise Ecevit, ''Hemen önümüzdeki günlerde yurt gezilerine başlayacaklarını'' söyledi. 
     ''İlk vaadiniz ne olacak '' sorusu üzerine Ecevit, ''Çıkarttıkları yasalar, uygulama süreçleriyle ilgili olarak söyleyecekleri bulunduğunu'' kaydetti. 
     Ecevit, ''Bunlar uygulandıkça üretimin artacağını, büyümenin yeniden canlanacağını, dar gelirlilerin, orta gelirlilerin, işçinin, köylünün gelirlerinin dengeli bir şekilde arttırılmasını sağlayacağız. 
     Bunu söyleyeceğim'' dedi. 
     Başbakan Ecevit, yurt gezilerine nereden başlayacağı sorusuna da onu henüz kararlaştırmadıklarını belirterek, ''Bugünlerde eşimle birlikte kararlaştıracağız'' dedi. 
     
     BİZİM DIŞIMIZDAKİ SOL KESİMLERİN İÇİ KARMAKARIŞIK'' 
     Ecevit, ''Kemal Derviş'in durumunu nasıl değerlendiriyorsunuz 
     Sizinle bağı ne ölçüde devam ediyor '' sorusuna, ''Sayın Derviş bakanlığı döneminde aslında başarılı adımlar attı. Ekonomiyi esenliğe çıkarabilme yolunda bize yardımcı oldu. Siyasal açıdan ne yapmak istiyor veya istemiyor, bunu henüz kimse bilmiyor. Kendisi de belirtmiş değil'' yanıtını verdi. 
     Derviş'in Türkiye'ye geldiği günlerde söylediği ''solu birleştirmek istiyorum. Hayalim daha geniş bir sol'' sözlerinin hatırlatılması üzerine Ecevit, ''Soldan sola fark var. Bir bölen deniyordu. Diğer solcularla görüşün deniyordu. Görüşmedik ve görüşmediğimiz için kazandık. Çünkü bizim dışımızdaki sol kesimlerin içi karmakarışık'' diye konuştu. 
     Ecevit, ''Görüşmemeye devam mı edeceksiniz '' sorusu üzerine, ''Kesinlikle'' dedi. 
     
     ''BİRİLERİ DÜĞMEYE BASTI'' 
     Son dönemde kendisi hakkındaki haberleri nasıl karşıladığının sorulması üzerine Ecevit, ''Çok çok üzüntü duydum bu yayınlardan'' dedi. ''Kamuoyuna mal olmuş kişilerin özel hayatı pek olmaz'' sözleri üzerine Ecevit, ''Özel hayatım da olur, ama özel hayat tahrif edilmemeli, bozulmamalı. Özellikle özel hayata değinilirken çok dikkatli davranmak, yalan haber vermemek, yanlış yorumlar yapmamak gerekir'' diye konuştu. 
     ''Özellikle son aylarda Türkiye'de birilerinin bir düğmeye bastığını'' ifade eden Ecevit, ''Dışarıdan mı, içeriden mi bilmiyorum, birileri bir düğmeye bastı ve eşi görülmemiş bir kampanya yöneltildi bana ve eşime karşı, dayanılması çok güç bir şeydi, etik açıdan tahammül edemiyordum, eski bir gazeteci olarak buna tahammül edemiyorum ama yine de üstünde durmuyorum'' dedi. 
     
     ''DOKTORA, RİSKİ DE GÖZE ALARAK ŞİMDİLİK GİTMİYORUM'' 
     15 gündür doktora gitmediği hatırlatılarak kendisini nasıl 
     hissettiğinin sorulması üzerine Ecevit, aslında gitmesi gerektiğini belirterek, ''Fakat gitseydim o geceden itibaren veya ertesi günden itibaren ne tür yalanların yine ortaya serileceğini biliyordum. Onun için belki bir riski de göze alarak 'şimdilik gitmiyorum' dedim'' diye konuştu. Bazı yorumcu ve köşe yazarlarının kendisi hakkında tahammül edilemez şeyler yazdığına işaret eden Ecevit, sağlık konusunun çok istismar edildiğini, yıllardan beri hiç hastalığı yokken de ''şu hastalığı var, bu hastalığı var'' diye yıllarca propaganda yapıldığını söyledi. Ecevit, son üç-dört ayda bunların dayanılmaz ölçülere vardığını, yurtdışına da taşırıldığını ifade ederek, ''Ama moralimi bozmamak için elimden geleni yaptım'' dedi. ''Son gelişmeler olmadan önce kendisinin bu yönde herhangi bir izlenim edinip edinmediği'' sorusu üzerine Ecevit, ''Evet tabii edindim. Bu rastlantısal bir şey olamaz, bu kadar yoğun, bu kadar yaygın bir kampanya. Belki o kampanyaya katkıda bulunanların da farkına varmaksızın katıldıkları bir süreç oldu'' dedi. Önceki gün vefat eden Metin Toker'in kendisinin siyasete girmesinde önemli bir rol oynayıp oynamadığı sorusu üzerine Ecevit, aslında kendisinin siyasete girme isteği bulunmadığını, ancak çeşitli kesimlerden, Metin Toker'den başka, İsmet İnönü'den ve Kasım Gülek'ten gelen istekler üzerine siyasete girdiğini söyledi. 
     
     ''ŞİİRDE ESİN KAYNAĞIM HALK ŞAİRLERİ'' 
     ''Şiir yazıyor musunuz '' sorusuna karşılık, son dönemde şiir yazamadığını belirten Ecevit, ''Ama inşallah yeniden yazar hale geleceğim'' dedi. 
     Bir soru üzerine geçtiğimiz günlerde vefat eden ünlü şair Ece Ayhan'ın sağlık durumuyla yakından ilgilendiğini ve son günlerini rahat geçirebilmesi için elden gelenin yapıldığını belirten Ecevit, Ece Ayhan'ın şiir türünden hoşlanıp hoşlanmadığı sorusuna karşılık da şiir konusunda değişik ekollere kapılmadığını, ancak ilgiyle izlediğini söyledi. 
     Başbakan Ecevit, değişik dönemlerde, değişik tarzda şiirler yazdığını anlatarak, ''Başlıca esin kaynağım da bizim halk şairlerimiz oldu. Tabii onların üslubunu taklit etmedim ama çok etkilendim halk şiirinden. Hala evde gece bir şiir okuma gereğini duyduğum vakit, bizim halk ozanlarını okurum'' diye konuştu. 
     





</TEXT>
</DOC>
