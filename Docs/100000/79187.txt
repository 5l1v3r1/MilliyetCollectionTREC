<DOC>
<DOCNO> 79187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/guncel/gun01.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazırlık boşa gitti 
</HEADLINE>
<TEXT>
Çinliler geldi ama turist değil 
Beklenen ilk Çinli turist kafilesi uçaktan inmeyince, karşılama komitesi çiçekleri 23 Nisan kutlamaları için gelen çocuklara verdi 
     ELİF KORAP İstanbul 

     Atatürk Havaalanı Dış Hatlar Terminali işletmecisi TAV, 26 gazeteciyi sabahın erken saatlerinde havaalanına davet ederek, "İlk Çinli turist kafilesini karşılama töreni" düzenledi. Ancak törenin yanlış bir istihbarat doğrultusunda planlandığı anlaşıldı. 
     Çin Başbakanı Zhu Rongji’nin ziyaretiyle birlikte heyecanla beklenmeye başlayan binlerce turistten ilk kafilenin sabah 04.50’de Türk Hava Yolları’na ait bir uçakla İstanbul’a inmesi bekleniyordu. Kafile, Dış Hatlar Terminali İşletmecisi TAV yetkililerince çiçeklerle karşılanacaktı. 
     
     Çince ders bile aldılar 
     TAV bunun için çalışanlarına üç ay boyunca Çince dersi aldırdı. Terminalin çeşitli yerlerine 22 adet Çince yönlendirme tabelası yerleştirildi. Ve karşılama komitesi, çiçeklerle beklemeye başladı. Ancak uçaktan beklenen kafile yerine, Cezayir’e giden Çinli gemiciler ve 23 Nisan kutlamaları için İstanbul’a gelen Çinli çocuklar çıktı. 
     
     Gemiciler çiçekleri istemedi 
     TAV yetkilileri Cezayir’e giden Çinli gemiciler bitince turistleri kaçırdıklarını zannedip gemicilerin arkasından giderek, çiçekleri vermek istediler. Ne olduğunu anlayamayan gemiciler çiçekleri almayınca, karşılama komitesi çareyi çiçekleri çocuklara vermekte buldu. 
     
     "Biz turist sanıyorduk" 
     TAV Basın İlişkileri Sorumlusu Bengi Vargül, şu açıklamayı yaptı "Trafik Kontrol ve Rezervasyon Bölümü’nün verdiği bilgi doğrultusunda harekete geçtik. Ama gelecek olan Çinliler 23 Nisan çocuklarıymış. Uçaktan inenleri tek bilen THY zaten. Bilgiyi onlardan aldık. Onlar da kafilenin ne kafilesi olduğunu belirtmezler. Biz de gelecekleri turist heyeti sandık." 
     
Galiba gelmediler      TAV Terminal Müdürü Ersel Göral, hüsranla sonuçlanan törene ilişkin sorularımızı şöyle yanıtladı 
     
Beklenen turist kafilesi niçin gelmedi 
     - Turizm ülkesi ilanından sonra gelecek ilk turist kafilesini karşılamak istedik. Bir grup geldi ama onlar çocuk grubu gibi geldi bana. 
     
23 Nisan için gelen çocukları mı söylüyorsunuz 
     - Sanırım onun için geldiler. 
     
Sizin bağlantı kurduğunuz turist kafilesi gelmedi mi 
     - Nasıl bağlantı kuruldu bilmiyorum, ama bana da gelmediler gibi geldi. 
     
Hazırlanan çiçekleri çocuklara verdiniz. 
     - Çocuklara ve diğer yolculara verdik, evet. 
     
Bunun için ne gibi hazırlık yapılmıştı 
     - Son üç ayda 24 personel Çince dersi aldı. Terminal genelinde, tuvaletlerde, levhalarda Çince yazılara yer verdik. 
     
Çince tabelalar bile astılar      Fotoğraflar AHMET DUMANLI 

     İlk Çinli turist kafilesini karşılama hazırlıkları 3 ay önceden başladı. Personelden bazısı Çince dersleri aldı, terminalin çeşitli yerlerine 22 adet Çince tabela asıldı altta . Ancak turist kafilesini karşılama komitesindeki görevlilerin Çince ders almayan personelden oluşması da dikkat çekiciydi. 
     



 GÜNCEL 

















</TEXT>
</DOC>
