<DOC>
<DOCNO> 66865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/siyaset/siy02.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Bizi kredi verenler yönetiyor 
</HEADLINE>
<TEXT>

Ziraat Mühendisleri Odası’nın Genel Kurulu’na katılan CHP Lideri, Türkiye’nin kendi öz iradesiyle bu tabloya müdahale etme şansının olmadığını söyledi 
     ANKARA Milliyet 

     CHP Genel Başkanı Deniz Baykal, Türkiye’nin yanlış ekonomik politikalar nedeniyle dışarıdan alınan kredilerle yönetilmeye çalışıldığını söyleyerek, "Türkiye’nin kendi öz iradesiyle bu tabloya müdahale etme şansı yoktur. Onlara ne yapması gerektiği söylenmekte, içlerine sindirmekte ve gereğini yapmaktadırlar" dedi. 
     Ziraat Mühendisleri Odası’nın 38. Genel Kurulu’na katılan Baykal, ülkenin 1990 - 2000 döneminde 143 milyar dolar iç borç faizi ödemesine karşılık 43 milyar dolar yatırım yaptığını belirtti. Ülkede 115 milyar dolar büyüklüğünde yolsuzluk ve vurgun yaşandığını iddia eden Baykal, "Ülkenin finansman ve örgütlenme sorunu önemli boyutlara ulaştı" diye konuştu. 
     Dünya tarımında üretim fazlası olduğunu vurgulayan Baykal, bu nedenle Türkiye’ye yöneltilen telkinlerde "sizi bunu üretmeyi bırakın" mantığı olduğunu ve Şeker, Tütün ve Elektrik kanunlarının mantığını bundan kaynaklandığını ifade etti. Baykal, "Şeker Yasası’nın Türkiye yararına olduğunu kimse anlatamaz. İzlenen politikaların, ulusal yararlar doğrultusunda olduğuna inanmıyoruz" dedi. 
     
Budak, CHP’ye göz kırpıyor      ESRA KURT 

     DSP’den ihraç edilen İstanbul Milletvekili Rıdvan Budak, CHP Genel Başkanı Deniz Baykal ile birlikte Divriği Çakmakdüzü köyünün yardımlaşma gecesine katıldı. Ataköy Mavi Marmara’da düzenlenen gecede salona "Başbakan Baykal" sloganlarıyla giren Baykal, protokol masasında Budak’la birlikte oturdu. CHP Baykal, yaptığı konuşmada namuslu dürüst insanların alın terinin yolsuzluklarla savrulduğunu ve ülkenin bu noktaya geldiğini belirterek, CHP’yi iktidara getirmek için seçim beklentisi içinde olduklarını söyledi. 
     



 SİYASET 
















</TEXT>
</DOC>
