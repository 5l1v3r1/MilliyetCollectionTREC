<DOC>
<DOCNO> 89938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/guncel/gun05.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Burs vermek suç mu 
</HEADLINE>
<TEXT>

Çağdaş Eğitim Vakfı, 2 bin 300 öğrenciye burs verip eğitimi desteklemenin ödülünü, polis baskınıyla aldı. DGM’de ifade veren vakıf yöneticileri, PKK’ya yardım etmekle suçlandılar 
     ÖMER ERBİL, SEMRA PELEK İstanbul 

     Modern bir eğitim için 2 bin 300 öğrenciye burs dağıtan Çağdaş Eğitim Vakfı’nın ÇEV 6’sı kadın 7 yöneticisi PKK’ya yardım ettikleri iddiasıyla İstanbul DGM Savcılığı’na ifade verdi. Fethullahçı çevrelere karşı verdikleri mücadeleyle tanınan vakfın yöneticileri, PKK’lı öğrencilere burs vermekle suçlanmanın şaşkınlığını yaşıyor. ÇEV’in Beyoğlu’ndaki merkez binasına geçtiğimiz hafta baskın yapan Terörle Mücadele Şube Müdürlüğü ekipleri, bütün evrak ve dökümanlara el koydu. 
     
     Fethullahçı komplosu mu 
     ÇEV yöneticileri, polis içinde Fethullahçı yapılanmayla ilgili iddiaları İçişleri Bakanlığı ve emniyete bildirmelerine rağmen, somut bir adımın atılmadığından şik yet ettiler. Bir süre önce "Hayri Canöz" kod ismiyle, kendilerine yardım etmek amacıyla geldiğini söyleyen bir polis memurunun vakfa sızdığını ileri sürdüler. Durumu emniyet müdürlüğüne bildirdiklerini söylediler. 
     Bu gelişmeler yaşanırken 3 Haziran günü yaklaşık 25 polis, PKK’ya maddi destekte bulunulduğu iddiasıyla, yazılı arama emriyle vakfın Beyoğlu’ndaki merkezine baskın yaptı. Sekiz saatlik arama sonunda vakfın tüm evrak ve belgelerine el konuldu. Abdullah Öcalan’a ait iki kitap, dokümanlar ile iki CD’nin bulunduğu iddialarına vakıf yöneticileri, kendilerine ait olmadığını söyleyerek itiraz ettiler. Tüm kitapların vakıf kaşeli olmasına karşılık, bu iki kitapta kaşe bulunmadığını ileri sürdüler. 
     
ÇEV neyle suçlanıyor      Çağdaş Eğitim Vakfı’nın PKK’ya yardım ettiği suçlamasına neden olan olaylar şöyle gelişti İÜ Cerrahpaşa Tıp Fakültesi 6. sınıf öğrencisi S. D., İÜ Hukuk Fakültesi 4. sınıf öğrencisi M. S. ile İÜ Edebiyat Fakültesi Kütüphanecilik Bölümü 3. sınıf öğrencisi R. Y.’nin, ÇEV’den burs alan PKK’lı öğrenciler oldukları öne sürüldü. Öğrencilere burs verirken sabıka ile okul kayıtlarını göz önüne alan ÇEV, ismi geçen öğrencilerin temiz çıkan sabıka kayıtlarını savcılığa delil olarak sundu. Ayrıca Ramazan Yıldırım’ın da ÇEV’den burs almadığı tespit edildi. Savcılıkta suçlamaları kabul etmeyen vakıf yöneticileri, DGM’den ayrılırken "Biz PKK’ya yardım etmedik. Zaten biz buna karşıyız. Olay adliyeye intikal etmiştir" dediler. 
     Bu arada savcılığın 60’a yakın CD ve kasedi, incelenmek üzere bilirkişiye yolladığı öğrenildi. 
     



 GÜNCEL 




















</TEXT>
</DOC>
