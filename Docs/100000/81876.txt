<DOC>
<DOCNO> 81876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun43.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MED TV'ye 2.5 milyon euroluk yolsuzluk soruşturması 
</HEADLINE>
<TEXT>

     Brüksel Savcılığı Sözcüsü Jos Colpin, eski adı PKK olan terör örgütü KADEK'in yan kuruluşu Medya TV'ye karşı 2,5 milyon euroluk yolsuzluk soruşturması yürütüldüğünü bildirdi. 
     Sözcü Colpin, PKK'nın AB terör örgütleri listesine alınması üzerine basından sorular geldiğini ifade ederek, bu örgüte karşı düzenlenen ''Spoutnik Operasyonu'' ve bu kapsamdaki soruşturmanın sonuçlandığını, yargı sürecine geçildiğini, Medya TV'ye karşı açılan soruşturmanın farklı bir dosya olduğunu belirtti. 
     -YENİ OPERASYON- Fransız polisi, geçen Ocak ayı sonunda, Belçika'nın talebi üzerine düzenlediği bir operasyon çerçevesinde, Medya TV'nin Paris'teki bürosunu basmış, bazı belgelere el koyulmuştu. 
     Brüksel Savcılığı Sözcüsü, bu belgelerden yola çıkılarak yapılan araştırmada, Belçika'nın Denderleeuw kasabasında tesisleri bulunan ve ''Medya TV Roj NV'' adı altında faaliyet gösteren şirketin kullandığı 2,5 milyon euronun kaynağının yasadışı olduğunun belirlendiğini ifade 
     etti. 
     Belçika Maliye Bakanlığı Vergi Dairesi'ne bağlı olan Ekonomik ve Mali Enformasyon Merkezi CETİF tarafından açılan soruşturmanın adalete intikal ettiği, Sorgu Hakimi Jeroem Burm'un soruşturmayı yürüttüğü belirtildi. 
     Terör örgütü yandaşlarının televizyon yayınları için kullandıkları paraların ''haraç toplama ve değişik yasadışı faaliyetlerden'' geldiğinin belirlendiği ifade edilirken, söz konusu ''değişik yasadışı faaliyetlerin'' içeriği, ''soruşturmanın sağlığı açısından'' gizli tutuluyor. 
     Savcılık, Paris operasyonunun ardından, Belçika'daki şirkete, İsviçre'deki ''Kurdish Trust Fond'' ve Danimarka'daki ''Kurdishe Kult Foundation'' isimli kuruluşlardan gelen paraların yasadışı kaynağı üzerinde durulduğunu bildirdi. 
     Bu konuda soruşturmanın süratle devam ettiği ifade edildi. 
     -''SPOUTNIK OPERASYONU''- Öte yandan, Belçika adaleti, ayrı bir dosya olarak, KADEK adını alan terör örgütü PKK hakkında, 1996 yılında açılan soruşturmayı tamamlarken, örgütün para kaynaklarını da hedef alan bir yargılama sürecine hazırlanıyor. 
     Belçika'da, 1996 yılında yapılan ''Spoutnik Operasyonu''nda, terör örgütü PKK ve yan kuruluşları hedef alınmış, terörü destekleyen yayınlar yapan Med-tv ile çok sayıda örgüt merkezi basılmış, birçok terör örgütü yandaşı gözaltına alınmıştı. 
     Savcılık, bu operasyon çerçevesinde, terör örgütünün kara para aklama, insan kaçırma, haraç toplama ve uyuşturucu kaçakçılığı gibi suçları üzerinde de durmuştu. Türkiye'de tutuklu bulunan terör örgütünün başının da bu kapsamda Belçikalılar tarafından İmralı'da sorgulandığı biliniyor. 
     Belçikalı yetkililer, yapılan soruşturmada özellikle terör örgütünün yasadışı yollardan sağladığı maddi gelir üzerinde durulduğunu, yargıda da bu konuya öncelik verileceğini ifade ettiler. 
     Yetkililer, soruşturmada, terör örgütü yandaşı televizyonun Lüksemburg bankalarında ele geçirilen kaynağı belirsiz paraları, yapılan çeşitli harcamalar, çocuk kaçırma olayları, haraç toplama gibi unsurların ön plana çıktığını ifade ettiler. 
     Terör örgütü PKK'nın, propaganda amacıyla kullandığı televizyon kanalı Medya TV'nin yayın lisansının alınması için çok değerli safir taşlarını İsviçre'de rehin bıraktığı ve bu taşları garanti gösterdiği de belirlenmişti. Adli yetkililer, bu konudaki soruşturmaları, terör örgütünün başının verdiği bilgilerden sonra tekrar yönlendirdiler ve derinleştirdiler. Bu çerçevede, terör örgütünün İsviçre'de, 55 milyon dolar kadar değeri olan safir taşları, bir işadamı aracılığıyla rehin bıraktığı ve bu safirlerin adli makamlar tarafından bloke edildiği duyuruldu. 
     Brüksel Savcılığı'nın, terör örgütü ve yan kuruluşlarına ilişkin soruşturma kapsamında, söz konusu safirleri İsviçre'den istediği, ancak ret yanıtı aldığı biliniyor. 
     İsviçre Federal Mahkemesi, Belçika adaletinin soruşturmayla ilgili ayrıntılı bilgi vermesini, söz konusu değerli safir taşları ile terör örgütü PKK'nın ilişkisinin ve bu taşların ne amaçla kullanıldığının tam anlamıyla gün ışığına çıkarmasını istiyor. 
     Savcılık, terör örgütü PKK'nın isim değiştirmesinin, soruşturmaları ve yargı sürecini etkilemeyeceğini belirtiyor. 
     





</TEXT>
</DOC>
