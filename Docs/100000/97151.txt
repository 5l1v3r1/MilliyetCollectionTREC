<DOC>
<DOCNO> 97151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sonspo04.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekvandoda yeni kurallar milli takımda sıkıntı yarattı... 
</HEADLINE>
<TEXT>

     Tekvandoda değişen oyun kuralları, Japonya'nın başkenti Tokyo'da yapılan Dünya Kupası'nı 2 gümüş ve 1 bronz madalya ile kapatan milli takımın en büyük sıkıntısı oldu. 
     Tekvando Federasyonu Başkanı Cengiz Yağız, Samsun'da 6-10 Mayıs tarihleri arasında yapılan Avrupa Şampiyonası'nı, erkeklerde 4 altın ve 1 gümüş, bayanlarda ise 2 altın 1 gümüş ve 3 bronz madalya ile tamamlayan ve iki takım halinde şampiyon olarak büyük bir başarıya imza atan milli sporcuların, tüm enerji ve konsantrasyonunu bu turnuva için harcadığını ifade etti. 
     Cengiz Yağız, Avrupa Şampiyonası sonrasındaki sürede, tekvandoda değişen oyun kurallarına sporcuların tam anlamıyla uyum sağlayamadığını vurgulayarak, ''Puanlama, ihtar ve ceza sistemi tamamen değişti. Kimse, yeni kurallara tam anlamıyla hazırlanamadı'' dedi. 
     Tokyo'daki Dünya Kupası'nda yeni kuralların ilk defa uygulandığını ve bundan böyle organizasyonların yeni sisteme göre yapılacağını ifade eden Yağız, ''Dünya Kupası, bu yönüyle teknik adam, sporcu ve hakemler için büyük bir tecrübe oldu. Milli takım kadrosunda yer alan ve takıma aday olan sporcuların önünde yeterli süre var. Yeni kuralları benimseyip, başarıyı yakalayacak kapasitedeler'' diye konuştu. 
     
     SPORCULARA UYARI 
     Yağız, 2003 yılında Almanya'da yapılacak Dünya Şampiyonası'nın Türk tekvandosu için öneminin büyük olduğunu belirtti. 
     Atina 2004 Olimpiyat Oyunları öncesinde yapılacak Dünya Şampiyonası'nın, milli takımın katılacağı son büyük turnuva olacağına dikkati çeken Yağız, ''Yeni yılın ilk 3 ayına kadar, sporcularımızın önünde yeterince süre var. Milli takımda yer alan ve kendilerinden çok şey beklediğimiz sporcularımız toparlanmazsa, yerlerini alt kadrolar alacak. Halen milli takımda yer alan sporcuların arkasında, en az onlar kadar yetenekli sporcular var'' diye konuştu. 
     





</TEXT>
</DOC>
