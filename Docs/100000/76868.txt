<DOC>
<DOCNO> 76868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur19.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Genel Başkanlığı'na Ertan Gönen tekrar seçildi 
</HEADLINE>
<TEXT>

     Türkiye Kızılay Derneği'nin 3. kez yapılan Olağanüstü Genel Kongresi'nde, genel başkanlığa Ertan Gönen yeniden seçildi. 
     Sürmeli Oteli'nde yapılan Olağanüstü Genel Kongre'de, iki listeyle seçime gidildi. Toplam 284 delegenin oy kullandığı seçimler sonunda yeniden genel başkanlığa aday olan Ertan Gönen'in listesi 197 oy alarak seçimi kazandı. 
     Genel Başkanlığa yeniden seçilen Ertan Gönen, seçimin ardından yaptığı konuşmada, tüm delegelere ve kongreyi hazırlayanlara teşekkür etti. 
     Türk Kızılay'ının her zaman birlik, beraberlik ve ülke içinde yapacağı hizmetleri ön plana aldığını vurgulayan Gönen, Kızılay'ın ''bir Mevlana hoşgörüsü, insanlara saygısı ve sevgisi'' ile hareket ettiğini belirtti. 
     Gönen, ''Aramızda, buna biraz ters düşen insanlar var. Bunları hoşgörü içerisinde karşılıyoruz'' dedi. Kızılay tüzüğü gereği, 26 Nisan 2002 tarihinde Kızılay Olağan Kongresi'nin yapılacağını hatırlatan Göner, olağanüstü kongre sonuçlarının Türk halkına hayırlı olmasını diledi. 
     Öte yandan, muhalif gruptan eski Çorum Şube Başkanı Günay Aksoy, seçim sonuçları açıklanmadan önce basın mensuplarına yaptığı açıklamada, delegelerin genel merkez tarafından baskı altında tutulduğunu öne sürdü. 
     Kızılay yönetiminde bulunanlar hakkında suç dosyaları bulunduğunu ve bu kişilerin görev yapamayacağını ileri süren Aksoy, ''Bu seçimi kazanacaklarını biliyorduk. Kaybedeceğimizi bile bile buraya geldik. 
     Bakanlar Kurulu'na sesleniyorum. Bunlara artık dur deyin. Yetkililer artık gerekeni yapsınlar'' diye konuştu. 
     






</TEXT>
</DOC>
