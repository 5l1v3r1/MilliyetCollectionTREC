<DOC>
<DOCNO> 98821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/yasam/yas12.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda boğuldu ama hayat verecek 
</HEADLINE>
<TEXT>

Tatile geldiği Bodrum’da boğularak can veren 23 yaşındaki Kıvanç Emekli’nin organları bağışlandı 
     YAŞAR ANTER Bodrum DHA 

     Askerliğini iki hafta önce tamamlayıp Bodrum’a tatile gelen Kıvanç Emekli, boğularak yaşamını yitirdi. Emekli’nin dayısı, Ege Üniversitesi Tıp Fakültesi Üroloji Bölümü Öğretim Üyesi Prof. Dr. Gürhan Günaydın ile ailesi gencin organlarını bağışladı. Geçen yıl Dokuz Eylül Üniversitesi Maliye Bölümü’nü bitirdikten sonra askere giden ve kısa dönem askerliğini iki hafta önce tamamlayan Emekli 23 , tatil için Bodrum’a gitti. Emekli, geçen perşembe günü arkadaşlarıyla Dedeman Aquapark’taydı. 
     
     Havuzda boğulmuş bulundu 
     Emekli, bir süre sonra havuzda boğulmuş olarak bulundu. Universal Hospital Bodrum Hastanesi’ne kaldırılan gencin su parkında duran kalbi yeniden çalıştırılmasına rağmen bir süre sonra beyin ölümü gerçekleşti. Acı haber üzerine Emekli’nin annesi Sebahat, babası Ahmet Emekli Akşehir’den, dayısı Gürhan Günaydın İzmir’den geldi. Prof. Dr. Günaydın, acılı anne ve babayı ikna ederek, organların bağışlanmasını sağladı. Emekli’nin böbrek, karaciğer, kalp ve akciğerinin alınacağı belirtildi. 
     



 YAŞAM 






















</TEXT>
</DOC>
