<DOC>
<DOCNO> 75876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/guncel/gun05.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
...Ve Garipoğlu da serbest 
</HEADLINE>
<TEXT>

38 sanıklı Sümerbank davasından 18 aydır tutuklu olan bankanın eski sahibi Hayyam Garipoğlu tahliye oldu. Bu kararla içeride’ banka patronu olarak sadece Murat Demirel kaldı 
     NEZİH GÜROL İstanbul 

     Sümerbank’ın içini boşaltmakla suçlanan eski sahibi Hayyam Garipoğlu, 18 aydır tutuklu yargılandığı davada tahliye edildi. Egebank’ın eski sahibi Yahya Murat Demirel, bu kararın ardından, cezaevinde tutuklu kalan tek eski banka patronu oldu. 
     
     Krediler paravan şirketlere’ 
     İstanbul 6. Ağır Ceza Mahkemesi’nde görülen 38 sanıklı Sümerbank davasının dünkü duruşmasına, tutuklu Garipoğlu ile tutuksuz sanıklar Hüseyin Çelik, Eşref Erolur, Fatma Süheyda Kunt ve işadamı Ahmet Şimşek katıldı. Şimşek, Garipoğlu’nun namuslu tüccara hiçbir zaman kredi vermediğini öne sürerek, "Garipoğlu, kurduğu paravan şirketlerine kredi vermiştir" diye konuştu. Garipoğlu savunmasında, " Kendisini bir arkadaşım getirdi. Zor durumda olduğunu ve tefecilerin eline düştüğünü söyledi. Ben de borçlarını ödedim" dedi. 
     
     Yurtdışına çıkışı yasak 
     Mahkeme, savcının talebi doğrultusunda, delil durumu ve tutuklu kaldığı süreyi dikkate alarak Garipoğlu’nun tahliyesine karar verirken, hakkında yurtdışına çıkış yasağı konuldu. 
     Kararı duyan yakınları büyük sevinç yaşarken, Garipoğlu’nun "Allah kimseyi haksız yere mağdur etmesin" dediği duyuldu. İstanbul Adliyesi’nden tutuklu bulunduğu Kartal Özel Tip Kapalı Cezaevi’ne getirilen Garipoğlu, tahliye işlemlerinin tamamlanmasından sonra cezaevinden ayrıldı... 
     Çıkışta ailesinin ve yakınlarının alkışlarla karşıladığı Garipoğlu, özel otomobiline binerek cezaevinden uzaklaştı... 
     



 GÜNCEL 






















</TEXT>
</DOC>
