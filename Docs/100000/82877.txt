<DOC>
<DOCNO> 82877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur19.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk pornosu davasına yayın yasağı getirildi 
</HEADLINE>
<TEXT>

     Bursa Cumhuriyet Başsavcılığı'nca, ''Çocukların pornografik görüntü ve resimlerini çekip internet aracılığıyla satmak, alıkoyma, ırza geçmeye teşebbüs ve Ateşli Silahlar Kanunu'na muhalefet'' suçlarından yargılanan rehber öğretmen Özgen İmamoğlu'nun gizli olarak görülen duruşmasına ''yayın yasağı'' getirildi. 
     Bursa 4. Ağır Ceza Mahkemesi'ndeki duruşma öncesi, mahkeme heyeti tarafından yargılamanın ''gizli'' yapılması kararı alınmasının ardından, gazeteciler duruşmanın yapıldığı salona alınmadı. 
     Sanık Özgen İmamoğlu da, cezaevi aracıyla getirildiği adliye binasında, mahkumların güvenliği için hazırlanan özel girişten, duruşma salonuna alındı. İmamoğlu, yaklaşık 2 saat süren duruşmanın sonunda, aynı yolla salondan çıkarılarak, gazetecilerin fotoğraf çekmelerine imkan tanınmadan cezaevi aracına bindirildi. 
     Mahkeme Başkanı Nihat Mete, duruşma sonunda, bilgi almak isteyen gazetecilere, Ceza Muhakemeleri Usulü Kanunu'nun 373'üncü maddesi gereği ''gizli'' olarak görülen davaya ilişkin, aynı kanunun 377'nci maddesi gereğince de ''yayın yasağı'' getirildiğini söyledi. 
     Mete, duruşmanın içeriği ile ilgili haberler yapılmaması konusunda gazetecileri uyardı. 
     Duruşmanın, evraktaki eksikliklerin tamamlanması için 19 Haziran tarihine ertelendiği öğrenildi. 
     
     OLAY 
     Bursa'daki özel bir okulda rehber öğretmenlik yapan Özgen imamoğlu, çocuk pornografisi ve istismarıyla ilgili yürütülen uluslararası ''Landmark Operasyonu'' çerçevesinde, Emniyet Genel Müdürlüğü ve Bursa Emniyet Müdürlüğü'nün ortak çalışmasıyla geçen yıl aralık ayında yakalanmıştı. 
     Evinde çocuk pornografisi ile ilgili çok sayıda CD ve video kaset ele geçirilen İmamoğlu'nun, Bursa ve daha önce görev yaptığı Gaziantep'te birden fazla çocuğu alıkoyduğu, ırza teşebbüste bulunduğu ve tecavüz ettiği iddia edilmişti. 
     İmamoğlu, sorgulamasının tamamlanmasının ardından tutuklanarak Bursa E Tipi Cezaevi'ne konulmuştu. 
     Bursa Cumhuriyet Başsavcılığı'nca yaklaşık 2.5 aydır sürdürülen soruşturma sonunda hazırlanan 4 sayfalık iddianame ile ''çocukların pornografik görüntü ve resimlerini çekip internet aracılığıyla satmak, alıkoyma, ırza geçmeye teşebbüs ve Ateşli Silahlar Kanunu'na muhalefet'' suçlarından hakkında dava açılan Özgen İmamoğlu, 80 yıla kadar hapis cezası talebiyle yargılanıyor. 
     Sanık öğretmen hakkında Gaziantep'te de, ''ırza geçme ve ırza geçmeye teşebbüs'' iddialarıyla dava açılmıştı. 
     





</TEXT>
</DOC>
