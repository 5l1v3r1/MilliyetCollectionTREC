<DOC>
<DOCNO> 61953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sonspo04.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal "Sözleşmem olduğu için Fener'e hayır dedim" 
</HEADLINE>
<TEXT>

     Ankaragücü'nün başarılı teknik direktörü Ersun Yanal, ''Başkent ekibiyle aramdaki sözleşme gereği, Fenerbahçe'nin teknik direktörlük teklifine tek başıma cevap veremedim'' dedi. 
     Ligin ilk yarısının son günlerinde, Ankara'da Fenerbahçe ve Ankaragücü yöneticileri arasında yaşanan pazarlıkları değerlendiren Ersun Yanal, ''Türkiye'de ve Avrupa'da büyük hedefleri olan ve tarihi birçok başarılarla dolu bir kulüp tarafından beğenilmek, istenmek ve teklif almak gurur verici'' diye konuştu. 
     Fenerbahçe camiasına bu önerileri nedeniyle teşekkür ettiğini vurgulayan Yanal, sarı-lacivertli kulübün önerisine ''Hayır'' demesinin nedenleri olduğunu belirterek, şunları söyledi 
     ''Ankaragücü Kulübü ile aramdaki sözleşme gereği, Fenerbahçe Kulübü'nün teklifine tek başıma cevap veremedim. Yönetimin tutumu, kararımı doğrudan etkileyecekti. Böyle de oldu. 
     Birçok takım tarafından transfer edilmek istenen oyunculara sahibiz. Böyle bir takımın başındaki teknik adama da bu tip bir teklif gelmesi, Ankaragücü Futbol Takımı'nda pozitif bir etki yarattı. Devre arası hazırlıklarına çok daha motive olarak girdik.'' Ankaragücü'nü, izlenmesi büyük keyif veren bir takım durumuna getirdiklerini belirten Yanal, ''Hedefe varmak, hedefe giden oyunculara bağlı'' dedi. 
     Türkiye'nin yaşadığı ekonomik yıkımın, doğal olarak kulüplerini de etkilediğine işaret eden Yanal, ''Ankaragücü takımının transfere ihtiyacı var. Alınmasını istediğim çok futbolcu oldu. Ancak, maddi imkansızlıklar nedeniyle transfer yapamıyoruz'' diye konuştu. 
     Bu dönemde, yüklü paralarla yeni bir oyuncu almanın da takımdaki iç huzurun yitirilmesine neden olacağını belirten Yanal, konuşmasına şöyle devam etti 
     ''Futbolcularımın para alamadığı bir dönemde, yeni bir transfer ne kadar yararlı olabilir. Transfer taksitlerini almayan oyuncularım var. 
     Maç başına primler de eklendiğinde, her futbolcumun, kulüpten yaklaşık olarak 75-80 milyar liraya yakın alacağı var. Ben bile 7 aydır para almadan çalışıyorum. Ancak bugüne kadar hiçbir futbolcum, bu konuyu açarak şikayette bulunmadı. Hepsinin değeri bilinmeli.'' 
     
     Hakemlere destek 
     Yanal, hakem camiasına destek olmak zorunda olduklarının söyledi. 
     En az hakemler kadar, futbolcuların, yöneticilerin ve teknik adamların da hata yaptığına dikkati çeken Yanal, ''Hakemlerle aynı kazandayız. Aynı yemekte farklı tatlarız'' dedi. 
     Hakemlerin hep gözönünde ve en son kararı en kısa süre içinde vermesi gereken bir ortamda görev yaptığını vurgulayan Yanal, ''Türkiye'nin şartları gereği, rahat bir ortamda maç yönetemiyorlar. 
     Özelliklerde, takımların aldığı yenilgilerde, büyüklerin tepkileriyle diğer takımların tepkileri aynı olmuyor. Çok fazla zorlanıyorlar'' diye konuştu. 
     Yanal, şunları söyledi 
     ''Futbol camiası olarak onları biraz daha rahat ve özgür bırakmalıyız. Merkez Hakem Komitesi de daha cesur ve hakemlerini destekleyen bir yapıda olmalı. 
     Hakemlik, başarı ve başarısızlığımızda kriter olarak alamayacağımız bir müessese. Onları rahatlatmak, Türk futbolunu güzelleştirir. Hakem camiasında, sorumluluk sahibi çok güzel insanlar var.'' 
     
     Dünya Kupası 
     Yanal, A Milli Futbol Takımı'nın Dünya Kupası finallerinde başarılı olacağına inandığını söyledi. 
     Türk futbolunun ve teknik adamlarının artık yurtdışı ölçütlerini yakaladığını ifade eden Yanal, ''Yurtdışında Türk teknik adamların konuşulması, Türkiye'yi Avrupa'da temsil eden futbolcuların artması, ve kulüpler düzeyinde yurtdışında elde edilen başarılar, biz çalıştırıcıların önünü iyice açıyor. Dünya Kupası'nda gelecek başarı da yolumuzu iyice açacak. Artık, İstanbul takımları dışından da yurtdışına açılacak teknik adamlar olacak'' diye konuştu. 
     En büyük ideallerinden birinin, Dünya Kupası'na gidecek milli takıma oyuncular vermek olduğunu vurgulayan Yanal, ligin ikinci yarısında ortaya koyacakları performansın, futbolcularının milli takım yolunu açıp açmayacağını belirleyeceğini sözlerine ekledi. 
     






</TEXT>
</DOC>
