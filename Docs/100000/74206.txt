<DOC>
<DOCNO> 74206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sonspo05.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant kamp yeri bakmak için Avusturya'ya gitti 
</HEADLINE>
<TEXT>

     Gaziantepspor'u 4-1 yenerek Birinci Süper Futbol Ligi'nde 2 maç fazlasıyla liderliğe yükselen Fenerbahçe, Gençlerbirliği ile 31 Mart Pazar günü yapacağı maçın hazırlıklarına ara vermeden başladı. 
     Teknik direktör Werner Lorant yönetiminde Samandıra Tesisleri'nde gerçekleştirilen ve 1 saat 15 dakika süren yağmur altındaki idmanda, sarı-lacivertli futbolculardan dünkü maçta 90 dakika oynayanlar, Lorant yönetiminde yarım saat koşu yaparak çalışmayı tamamladı. Diğerleri ise antrenör Nurettin Yıldız yönetiminde koştuktan sonra, yarım alanda çift kale maç yaptı. 
     İdmana, ülkelerinin milli takım kamplarına giden Mirkoviç ile Lazetiç katılmadı. Rapaiç'in ise yarın ülkesine gideceği bildirildi. Yabancı futbolculardan Rapaiç'in 28 Mart Perşembe, Lazetiç ve Mirkoviç'in ise 29 Mart Cuma günü Türkiye'ye döneceği açıklandı. 
     Bu arada Gaziantepspor maçı öncesi son idmandaki tavırları nedeniyle kadroya alınmadıkları bildirilen Yusuf ve kaleci Oğuz da bugünkü idmanda takımla birlikte çalıştı. 
     Werner Lorant ise dünkü maçta 90 dakika oynayan futbolcuları çalıştırdıktan sonra, bir süre yedek oyuncuların idmanını izledi ve tesislere gitti. 
     Öte yandan antrenör Oğuz Çetin'in, gelecek sezon başında yapılacak kamp yerini belirlemek amacıyla Avusturya'ya gittiği kaydedildi. 
     Fenerbahçeli futbolcular 2 gün izin yaptıktan sonra Gençlerbirliği maçı hazırlıklarını 26 Mart Salı günü sürdürecek. 
     






</TEXT>
</DOC>
