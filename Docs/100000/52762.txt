<DOC>
<DOCNO> 52762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/yazar/dundar.html </URL>
<DATE> 2001/11/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Saray'da bir hafta sonu 
</HEADLINE>
<TEXT>

     Yıldız Sarayı'ndaki Küçük Mabeyn Köşkü'nün üst katında tarihi bir oda vardır. 15 Mayıs 1919'da, yani Samsun yolculuğundan 4 gün önce Mustafa Kemal Paşa, Sultan Vahidettin ile o odada görüşmüştür. 
     Atatürk, daha sonra o görüşmeyi etraflıca anlatmış, hatta odanın krokisini çizerek, kendisinin ve Sultan'ın oturduğu yerleri işaretlemiş, o gün Padişah'tan umudu kesip Anadolu'ya açılma kararını netleştirdiğini söylemiştir. 
     Kimilerine göre ise o görüşmede Sultan, Kemal Paşa'ya "vatanı kurtarma emri"ni vermiştir. 
     Öyle ya da böyle, ülkenin kaderinin biraz da o odada şekillendiği söylenebilir. 
     İşte o tarihi oda, geçen hafta ziyarete açıldı. 
     Epeydir devam eden restorasyonun bittiğini, bir söyleşi için gittiğim Yıldız Teknik Üniversitesi'nde öğrendim. Müzeyi gezdim ve gördüklerimden çok etkilendim Modernleşme maceramızın simge yapılarından biri yenilenmiş, süslenmiş, ziyaretçilerini bekliyordu. 
     
     
     Müzenin 6 yıllık müdürü Sabahattin Türkoğlu, sarayda 33 yılını geçiren Sultan II. Abdülhamit'e ait ne varsa diğer müzelerden, müzayedelerden ve kişisel arşivlerden toplayıp adeta yoktan yepyeni bir müze yaratmış. Öyle ki, her salonunda tarihin ayrı bir sahnesini, her odasında mazinin renkli bir hatırasını saklayan bu küçük saray, sizi kah jurnalcilerin cirit attığı bir entrikalar mabedine, kah Art Nouveau tarzı süslemelerle bezenmiş bir Avrupai köşke taşıyor. 
     Padişah'ın suikasttan kurtulduğu Fransız yapımı arabası, tahtta 25. yılı için gelen sedef kakmalı çeşme maketi, Hintli Müslümanların hediye ettiği ıtriyat kutusu görülmeye değer... 
     Aynı zamanda bir oymacı ustası olan II. Abdülhamit'in atölyesinin, marangoz aletlerinin ve el oyma eserlerinin sergilendiği bölüm de ilginç... 
     Sultan'ın kaloriferle ısıtılan özel hamamında ise kurnadan küvete, hamamdan banyoya geçilen bir geçiş devrinin izlerini sürmek mümkün. 
     Günümüze ulaşabilen tek saray tiyatrosu ise, asırlık ömrünü belgeleyen bir tarih kokusuyla karşılıyor sizi... 
     Hünkar locasındaki iki koltuktan bir zamanlar Sultan II. Abdülhamit'in ya da Kayzer II. Wilhelm'in, sarayın yüksek maaşlı İtalyan sanatçılarının sergilediği Sevil Berberi, Faust, Carmen, Aida gibi operaları izlediklerini düşünmek heyecanlandırıyor insanı... 
     20. yüzyıl başında orada, Sarah Bernhardt, Güllü Agop, komik Naşit gibi dönemin ünlü sanatçılarının sahne aldığını, locanın altında bir mızıka takımının çaldığını öğrenmek, hele Topkapı deposunun sandıklarında bulunmuş "Kantocu", "ibiş", "zenne" kostümlerini vitrindeki mankenlerin üzerinde görmek çok etkileyici... 
     
     
     
     Ekonomik zorluklara rağmen bu mucizeyi yaratan Sabahattin Türkoğlu, saraya uygun eşya bulamamaktan dertli "Elinde eşya olan getirsin" diyor. Ama asıl üzüldüğü şey, müzenin açıldığından bile kimsenin haberdar olmaması... 
     O sarayın ilk sahibine ister "Ulu Hakan" deyin, ister "Kızıl Sultan" böylesi bir tarihi bilmemek, orada yaşadıklarıyla ilgilenmemek hem büyük ayıp, hem büyük kayıp... 
     Bir hafta sonu eşinizi dostunuzu alıp gidin Yıldız Sarayı'na, 10 yıl öncesinin labirentlerinde gezinin. 
     Tarih sevgisi, hem bugün paniğinizi, hem yarın endişenizi saracaktır. 
     
     







Sistemi değiştirmek 


Tele üç hilal... 


Lojmanda komik uygulama 


Ekonomide iyimserlik dalgası kalıcı olabilir mi 


Öteki Ada 1 


Saray'da bir hafta sonu 


ÖSS başvuruları uzatılsın 


Nükleer kabus... 


Pearson, Gülen’e yakın derneğin iftarına gidiyor 


Avrupa kapısı Türkiye'ye kapalı teröre açık 


Büyükelçi Vural'ın uyarısı 


Konfeksiyonda etiket fiyatı anlamsızlaştı 


Yanlışlığı düzeltin 


İskambil kağıdından bir şato gibi.. 


Dağ taş fındık 


</TEXT>
</DOC>
