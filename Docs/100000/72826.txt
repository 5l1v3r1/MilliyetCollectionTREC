<DOC>
<DOCNO> 72826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur06.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulucanlar Davası avukatları sanık oldu... 
</HEADLINE>
<TEXT>

     ''Ulucanlar Cezaevi Olayları'' davasındaki terör örgütü üyeleri tutuklu ve hükümlü sanıkların avukatlığı yapan 27 kişi hakkında, ''görevi kötüye kullanma'' suçundan açılan davaya, Ankara 1. Ağır Ceza Mahkemesi'nde 9 Mayıs 2002 tarihinde başlanacak. 
     Edinilen bilgiye göre, Jandarma Genel Komutanlığı, Ankara Merkez Kapalı Ceza ve Tutukevi'nde 26 Eylül 1999 tarihinde meydana gelen ve 10 kişinin öldüğü olaylarla ilgili olarak terör örgütü üyeleri 
     hakkında açılan ''Ulucanlar Cezaevi Olayları'' davasının, Ankara 5. 
     Ağır Ceza Mahkemesi'nde 5 Aralık 2000 tarihinde yapılan duruşmasında meydana gelen olaylar nedeniyle suç duyurusunda bulundu. Bunun üzerine soruşturma başlatan Ankara Cumhuriyet Başsavcı Vekili Ahmet Soylu, fezleke hazırlayarak Adalet Bakanlığı'na gönderdi. Dosya, son soruşturmanın açılması için Kırıkkale'ye gönderildi. 
     Kırıkkale Cumhuriyet Bassavcısı Kenan Sağlam, 27 avukat hakkında iddianame hazırladı. İddianamede, ''müvekkilleriyle birlikte hareket ettikleri, davanın 5 Aralık 2000 tarihli duruşmasından sonra slogan attıkları, sanıkları ve salonda bulunan şahısları görevli jandarmalara karşı kışkırttıkları, jandarma aleyhine bağırtıp mukavemette bulundukları'' görüşüne yer verildi. İddianamede, avukatlar hakkında, Türk Ceza Kanunu'nun ''görevi kötüye kullanma'' hükmünü içeren 240. 
     maddesine göre 1'er yıldan 3'er yıla kadar hapis talep edildi. 
     Davanın açıldığı Kırıkkale Ağır Ceza Mahkemesi, ''yetkisizlik'' kararı vererek, dosyayı Ankara 1. Ağır Ceza Mahkemesi'ne gönderdi. 
     Tensip tutanağını hazırlayan Ankara 1. Ağır Ceza Mahkemesi, duruşma günü olarak 9 Mayıs 2002 tarihini belirledi. Mahkeme, Ankara Barosu'na kayıtlı Medeni Ayhan, Nurten Çağlar, Fahriye Belgün, Dilek Mıdık, Vahide Özgür Sarıyıldız, Sevil Ceylan, Aytül Kaplan, Devrim Karakülah, Rıza Karaman, Gaye Dinçel, Hüseyin Biçen, Nuray Özdoğan, Nazan Betül Vangölü, Vedat Aytaç, Hacı Ali Özhan, Filiz Kalaycı, Suna Coşkun, Kazım Bayraktar, Selçuk Kozağaçlı, Göksel Arslan, Zeki Rüzgar, Mecit Engeci ve Oya Aydın için davetiye çıkarırken, İstanbul Barosu'na kayıtlı Gülizar Tuncer, İbrahim Ergün, Sevim Akat ve Keleş Öztürk'ün savunmalarının alınması amacıyla Nöbetçi İstanbul Ağır Ceza Mahkemesi'ne talimat yazdı. Mahkeme, müşteki Jandarma Genel Komutanlığı'na da duruşma gününü bildirdi. 
     






</TEXT>
</DOC>
