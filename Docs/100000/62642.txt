<DOC>
<DOCNO> 62642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur26.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mankenlere uyuşturucu kullanmak suçundan dava açıldı 
</HEADLINE>
<TEXT>

     Şişli Cumhuriyet Başsavcılığı, mankenler Gözde Yamanlıca, Karin Manuelvan Atınç ve Ufuk Atlı'nın da aralarında bulunduğu 6 kişi hakkında, ''uyuşturucu madde kullanmak'' suçundan 2'şer yıla kadar hapis cezası istemiyle dava açtı. 
     Şişli Cumhuriyet Savcısı Sudi Güner tarafından hazırlanan iddianamede, mankenler Gözde Yamanlıca, Karin Manuelvan Atınç ve Ufuk Atlı ile Çiğdem Ekmekçiler, Nalan Çelikli ve Celal Baydur'un, uyuşturucu madde kullandıklarının tespit edildiği belirtildi. 
     İddianamede, sanıkların, eylemlerine uyan TCK'nın 404. maddesinin 2. fıkrası gereğince 1 ile 2'şer yıl arasında hapis cezasına 
     çarptırılmaları istendi. 
     Sanıkların yargılanmasına, önümüzdeki günlerde Şişli Asliye Ceza Mahkemesi'nde başlanacak. 
     Savcı Güner, aynı operasyon kapsamında gözlem altına alınarak tutuklanan Faruk Türkseven hakkında da 4 ile 10 yıl arasında hapis cezası öngören TCK'nın 403. maddesinin 5. fıkrasında uyarınca ''uyuşturucu ticareti yapmak'' suçundan fezleke hazırladı. 
     Fezleke, bu suçtan yargılama görevinin ağır ceza mahkemesinde olması nedeniyle İstanbul Cumhuriyet Başsavcılığı'na gönderildi. 
     Fezlekede, Türkseven'den uyuşturucu madde alarak kullandıkları öne sürülen Adnan Aysel, Serkan Kula ve Kemal Fuat Doğanay hakkında da aynı dava kapsamında, 1 ile 2'şer yıl arasında hapis cezası istemiyle dava açılması istendi. 
     Bu kişiler, Beşiktaş ve Şişli'de düzenlenen operasyonlarda, 170 adet ''Extacy'' adlı uyuşturucu nitelikte hap ve 3 gram esrarla yakalanmışlardı. 
     






</TEXT>
</DOC>
