<DOC>
<DOCNO> 72636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/dunya/adun.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer uyarı 
</HEADLINE>
<TEXT>

ABD Başkanı Bush, Irak’a karşı eyleme kararlı olduğu mesajını verdiği basın toplantısında, nükleer silah dahil her türlü yöntemi kullanabileceklerini söyledi 
     YASEMİN ÇONGAR Washington 

     ABD Başkanı George W. Bush, ülkesinin teröre karşı açtığı savaşın önemli bir bileşeninin de kitle imha silahları üreten ülkeleri denetim altında tutmak olduğunu belirterek, bu ülkelere karşı gerektiğinde nükleer silah da kullanmaya hazır olduklarını söyledi. 
     Bush, Beyaz Saray’daki basın toplantısında, Başkan Yardımcısı Dick Cheney’nin süren Ortadoğu gezisinde bölge başkentlerine verdiği mesajları destekleyen "sert" bir tonda konuşarak, özellikle Irak’a karşı eyleme niyetli olduklarını yansıttı. 
     Bush ABD’nin, aralarında Irak’ın da bulunduğu toplam yedi ülkeye karşı nükleer silah kullanmaya hazır olmasını öngören Pentagon belgesine ilişkin bir soru üzerine, " Nükleer dahil bütün seçenekler masada, çünkü her ülkenin açıkça anlamasını istiyoruz ki, ABD’yi tehdit etmelerine ya da bize ve dostlarımıza, müttefiklerimize karşı kitle imha silahları kullanmalarına izin vermeyiz" dedi. Ancak Bush, genel bir nükleer silah indirimi hedefine de bağlı olduklarını belirterek, mayısta Rusya lideri Vladimir Putin ile Moskova’da buluştuğunda bu konuda yazılı bir belge imzalamayı önerdi. 
     Terörle mücadelelerini "Vietnam’dan ziyade İkinci Dünya Savaşı’na benzeyen bir savaş" diye nitelendiren Bush, gizlice kitle imha silahları üreten ülkeler ile teröre destek verenler arasında fark görmediğini ifade etti. 
     
Saddam’a gözdağı      Bush, Saddam Hüseyin’den "O bir sorun ve onunla uğraşacağız" diye söz etti. 
     ABD Başkanı, Bağdat’a karşı olası bir eylem öncesinde müttefik ve dost ülkelere danışacakları güvencesini verdi, ancak bu konuda ülkesinin kararlı bir liderlik sergilemesinin de şart olduğunu vurgulayarak, "Irak konusunda derin kaygı taşıyorum. Özgürlüğü seven bütün halklar da Irak’tan derin kaygı duymalı" dedi. Bush, "Yapmayacağım tek bir şey varsa, o da Irak gibi bir devletin kitle imha silahları geliştirerek bizim geleceğimizi tehdit altında tutmasına göz yummaktır" diye konuştu. 
     



 DÜNYA 












</TEXT>
</DOC>
