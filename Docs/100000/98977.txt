<DOC>
<DOCNO> 98977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur36.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Ordunun çalışma alanı belli, siyasi partilerin belli" 
</HEADLINE>
<TEXT>

     Ak Parti Genel Başkanı Recep Tayyip Erdoğan, Ordu'nun herkesin gözbebeği olduğunu ifade ederek, ''Ordunun çalışma alanı, yeri bellidir, siyasi partilerin çalışma alanı ve yeri bellidir'' dedi. 
     Erdoğan, Ak Parti Genel Merkezi'nde başkanlığında yapılan Merkez Yürütme Kurulu MYK toplantısının ardından, bir basın toplantısı düzenledi. 
     Erdoğan, son günlerde sıcak ve hareketli bir sürecin yaşandığını ifade ederek, 3 Kasım 2002 tarihinin seçim için kaçınılmaz olduğunu dile getirdi. 
     DSP ve SP'nin erken seçimden yana olmadığını dile getiren Erdoğan, Ak Parti'nin başından beri meydanlarda ve her platformda erken, hatta ''baskın'' bir seçimden yana olduğunu ifade ettiğini söyledi. Erdoğan, 3 Kasım'da seçimin yapılması için Ak Parti'nin eksiksiz bir şekilde Meclis'te oy kullanacağını kaydederek, AB üyeliği konusunda da tavırlarının ön şartsız devam ettiğini söyledi. 
     Meclis'e AB uyum yasalarıyla ilgili sunulan 13 maddelik paketin bir madde hariç tamamını desteklediklerini kaydeden Erdoğan, idam cezasının yerine, müebbet ağır hapis cezasının ön görülmesiyle ilgili maddeye Anayasa teminatı getirilmesi taleplerinin bulunduğunu anımsattı. 
     ''AB konusunu ANAP ve SP'nin seçimi erteletmek için siyasi malzeme yaptığını'' öne süren Erdoğan, herkesi açık ve net olmaya çağırdığını kaydetti. Meclis'te ele alınan bu paketin bu şekilde yasalaşmasının zor olduğunu anlatan Erdoğan, üzerinde uzlaşma olmayan maddelerin geri çekilerek, görüşülmesi gerektiğini ve bu şekilde yasalaşabileceğini söyledi. 
     Başbakan Bülent Ecevit'in ''sağa sola saldırarak gericilik ilericilik tanımı yaptığını'' kaydeden Erdoğan, ''Bunu yapacağına, ülkeyi ne hale düşürdüğünün nasıl hesabını vereceğini düşünsün'' diye konuştu. 
     Erdoğan, haftasonu Ereğli'de yapılan seçimlerin genel seçimler için ölçü olamayacağını, ancak AK Parti'nin seçimde birinci gelmesinin kendileri için önem taşıdığını söyledi. 
     
     ''ORDUMUZ GÖZBEBEĞİMİZ'' 
     Erdoğan, bir gazetecinin ''Newsweek'' dergisinde yer alan ''İktidara geldiğini Ak Parti ile Ordu arasında çatışma çıkması kaçınılmazdır'' şeklindeki değerlendirmenin sorması üzerine, sinirlenerek, şöyle yanıtladı 
     ''Bu soruya cevap vermeyi lüzumsuz görüyorum. Hele hele, demokratik bir düzen içersinde bu soruların demokrasi mücadelesi veren insanlar tarafından sorulmasını çok yadırgıyorum. Demokraside, demokratik hayatın vazgeçilmez unsurları olan siyasi partiler, siyasi kurumun birer temsilcisi olarak hiçbir zaman kendi görev alanlarını kimseyle paylaşmazlar, paylaşmamışlardır. 
     Ordumuz bizim gözbebeğimizdir. Onun çalışma alanı, yeri bellidir, siyasi partilerin çalışma alanı ve yeri bellidir. Hiçbir zaman kendi ilkeleri arasında böyle bir problemi, böyle bir sıkıntısı, böyle bir derdi olmayan Ak Parti'ye bu soruyu sormayı çok çirkin buluyorum. Burada nokta koymak istiyorum. Lütfen bu soruları artık AK Parti'ye sormayın.'' AK Parti'nin bu ülkede barış içinde siyasi gerilimleri ortadan kaldırmak için varolduğunu dile getiren Erdoğan, hiçbir zaman siyasi gerilimin tarafı olmayacaklarını kaydetti. ''Sadece barışın temsilcisi ve güvencesi olacağız'' diyen Erdoğan, temel felsefelerinin ''insanı yücelt ki, devlet yücelsin'' anlayışı olduğunu dile getirdi. 
     Erdoğan, SP Lideri Recai Kutan'ın, kapatılan RP'nin Genel Başkanı Necmettin Erbakan'ın parti mitinglerine katılabileceği yönündeki sözlerinin hatırlatılması üzerine ise ''Yasalar müsaade ettikten sonra bu ülkede 65 milyon vatan evladının hepsi meydanlarda mücadelesini sürdürür'' dedi. 
     Siyasi durumuyla ilgili soruları da yanıtlayan Erdoğan, her hakkı elde etmiş bir Türkiye Cumhuriyeti vatandaşı olarak çalışmalarını sürdürdüğünü söyledi. Erdoğan, Yüksek Seçim Kurulu'nun zamanı geldiğinde kendisiyle ilgili tespiti yapacağını da bildirdi. 
     
     ''...OYLAMAYA KATILMAYIZ'' 
     Erdoğan, önceki gün uçakta yaşadığı tehlikeyle ilgili herhangi bir kuşkusunun olup olmadığı sorusunu yanıtlarken de, ''Hiçbir kuşkum, endişem yok'' diye konuştu. 
     Erdoğan, Anayasa Mahkemesi'nin YDP eski Genel Başkanı Hasan Celal Güzel'le ilgili açıklanan gerekçeli kararıyla ilgili bir soru üzerine yorum yapmak istemezken, kararın Resmi Gazetede yayınlanmasının ardından gerekli açıklamayı yapacağını bildirdi. 
     Erdoğan, bir soru üzerine AB uyum yasalarının Meclis Genel Kurulu'na paket halinde gelmesi halinde oylamaya katılmayacaklarını bildirdi. 
     





</TEXT>
</DOC>
