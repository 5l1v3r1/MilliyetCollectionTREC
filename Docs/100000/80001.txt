<DOC>
<DOCNO> 80001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sontur13.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakaryalı öğrenciler Marmara Depremi'ni canlandırdı... 
</HEADLINE>
<TEXT>

     23 Nisan Ulusal Egemenlik ve Çocuk 
     Bayramı, yurtta çeşitli etkinliklerle kutlanıyor. 
     Adapazarı'nda Atatürk Bulvarı'ndaki kutlamalar, Sakarya Valiliği önünde bulunan Atatürk Anıtı'na çelenk konulmasıyla başladı. Sakarya Valisi M. Cahit Kıraç, İl Garnizon Komutanı Tuğgeneral Faruk Oktay Memioğlu ve Adapazarı Büyükşehir Belediye Başkanı Aziz Duran'ın çocukların ve katılımcıların bayramlarını kutlamalarının ardından tören, öğrencilerin çeşitli gösterileriyle devam etti. 
     Etkinliklerde, Mustafa Kemalpaşa İlköğretim Okulu öğrencileri, 17 Ağustos 1999 Marmara Depremi'ni temsili olarak canlandırdı. Enkaz altından yaralı ve hayatını kaybetmiş insanları çıkarma görüntülerinin törene katılanları hüzünlendirdiği görüldü. 
     
     BURSA 
     Bursa'da Atatürk Anıtı'na çelenk konulmasıyla başlayan kutlamalar, Bursa Atatürk Stadı'nda devam etti. Saygı duruşu ve İstiklal Marşı'nın ardından Bursa Valisi Ali Fuat Güven, Garnizon Komutanı Tuğgeneral Tahsin Baltacıoğlu ve Büyükşehir Belediye Başkanı Erdoğan Bilenser, stat çevresinde tur atarak çocukları ve izleyicileri selamladı. 
     İl Milli Eğitim Müdürü Engin Özbey, törende yaptığı konuşmada, Atatürk'ün yaşamı boyunca ve tüm söylevlerinde, bağımsızlık kavramını, ulusların varoluş nedeninin vazgeçilmez koşulu olarak gördüğünü belirterek, ''Hiç kuşku yok ki, devletimizin sonsuza kadar yaşaması, ülkemizin güçlenmesi, ulusumuzun refah ve mutluluğu için hayatımız, namusumuz, onurumuz, geleceğimiz için, bütün kutsal değerlerimiz ve nihayet her şeyimiz için, bütün gücümüzle ulusal egemenliğimizi koruyup savunacağız'' dedi. 
     Törenler, öğrencilerin ve Türk Hava Kurumu'na bağlı paraşüt ekiplerinin gösterileriyle sona erdi. 
     
     ESKİŞEHİR 
     Eskişehir Vilayet Alanı'ndaki Atatürk Anıtı'na çelenklerin konulmasının ardından saygı duruşu yapıldı ve İstiklal Marşı okundu. 
     Kutlama töreninden sonra Adalet İlköğretim Okulu 5. sınıf öğrencisi Melis Buz, Eskişehir Valisi Sami Sönmez'in koltuğuna geçti. 
     Buz, Milli Eğitim Müdürü'nden gelecek nesillere yeşil bir yurt bırakmak için yoğun çalışmalar yapmalarını istedi ve bu konuda her türlü çalışmaya destek vereceklerini söyledi. 
     Büyükşehir Belediye Başkanı Yılmaz Büyükerşen'in koltuğuna oturan Ezgi Can Kızılok da çocukların oynayabilecekleri ve spor yapabilecekleri alanların yapılmasını, okul önlerinde satılan sağlıksız yiyecek satışlarının durdurulmasını, sokaklarda başı boş dolaşan hayvanlar için barınaklar yapılmasını ve damacana ile su satışı uygulamasının Eskişehir'in tüm mahallelerine yaygınlaştırılmasını istedi. 
     Büyükerşen ise ilk, orta ve lise seviyesindeki okulların birarada toplanabileceği bir kampüs kurmayı düşündüklerini, böylece her türlü laboratuvar ve spor çalışmalarının rahatlıkla yapılabileceği bir ortam yaratılmış olacağını ifade etti. 
     Eskişehir'deki törenler Atatürk Stadyumu'nda gerçekleştirilen gösteriler ve resmi geçitle son buldu. 
     
     OSMANİYE 
     Osmaniye'de törenlere, Valilik Binası'ndaki Atatürk Anıtı'na Vali İsmail Fırat, diğer kurum ve kuruluş temsilcilerinin çelenk koyması, saygı duruşu eşliğinde göndere bayrak çekilmesi ve İstiklal Marşı'nın okunmasıyla başlandı. 
     Törenlere, daha sonra Osmaniye Şehit Stadı'nda devam edildi. Vali Fırat, burada yaptığı konuşmada, Ulu Önder Atatürk'ün, bayramı tüm dünya insanlığına armağan ettiğini belirterek, ''Çünkü böyle bir bayram sadece Türkiye'de kutlanıyor'' dedi. 
     ''Çocuğuna önem vermeyen milletin geleceği tehlikede'' diyen Vali Fırat, şunları kaydetti 
     ''Kentte geleceğimizin teminatı olan çocuklarımızın eğitimine büyük önem veriyoruz. Kendilerini çağın gerektirdiği bilgilerle yarınlara hazırlamalıyız. Onları sevmeli, ufuklarını açmalı ve düşüncelerine saygılı olarak, kendi özgüvenlerini kazanmalarına yardımcı olmalıyız.'' Törenler, öğrencilerin gösterileri ve resmi geçitle sona erdi. 
     
     SİVAS 
     Sivas'ta Cumhuriyet Meydanı'ndaki Atatürk Anıtı'na çelenk sunulmasıyla başlayan törenler, 4 Eylül Stadyumu'nda devam etti. 
     Burada yapılan törende konuşan Nizamettin Songur İlköğretim Okulu Öğretmeni Nazlı Kaloğlu, günün anlam ve önemini anlattı. Öğrenciler adına konuşan Vali Lütfullah Bilgin İlköğretim Okulu 8. Sınıf öğrencisi Merve Konguç da ''Bayram hediye edilen tek ülkenin çocukları olduğumuz için çok şanslıyız. Ulu Önder Atatürk'e minnettarız''dedi. 
     Öğrencilerin gösterilerinin ardından, İlköğretim Okulları Türkiye Hentbol birincisi olan Danişmet İlköğretim Okulu Hentbol takımı oyuncularına ödülleri verildi. 
     
     ÇANAKKALE 
     Çanakkale'de Cumhuriyet Alanı'nda yapılan ilk törende Vali Süleyman Kamçı, Boğaz ve Garnizon Komutanı Tuğamiral Nazif Özdağdeviren ve Belediye Başkanı İsmail Özay, Atatürk Anıtı'na çelenk koyarak saygı duruşunda bulundular. 
     18 Mart Stadı'nda düzenlenen törende konuşan Milli Eğitim Müdürü 
     Oktay Diren, yarının büyükleri olan çocuklara her zaman güven duyduklarını söyledi. 
     Tören, öğrencilerin gösterileri ile sona erdi. 
     
     BOLU 
     Bolu Şehir Stadı'ndaki törende, Bolu Valisi M. Ali Türker, Garnizon Komutanı Tuğgeneral Muzaffer Çarpan ve Belediye Başkanı Yüksel Ceylan, törene katılanların bayramını kutladılar. 
     Törenlerde 23 Nisan etkinlikleri kapsamında düzenlenen yarışmalarda dereceye giren okul ve öğrencilere ödülleri verildi. 
     Törene katılan bazı vatandaşlar ise törenin başlamasını beklerken bayıldılar. Bayılan vatandaşlar polisler tarafından ambulansla hastaneye gönderildiler. 
     





</TEXT>
</DOC>
