<DOC>
<DOCNO> 59531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur31.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftüden yılbaşı vaazı "Piyango ve kutlama haramdır" 
</HEADLINE>
<TEXT>

     Afyon'un Sandıklı İlçesi Müftüsü Faruk Arvas, Cuma vaazında Milli Piyango bileti ve yılbaşı kutlamalarının haram olduğunu öne sürdü. 
     Müftü Arvas, Sandıklı Ulucami'de verdiği ve merkezdeki 35 camiden aynı anda yayınlanan vaazında, ''Milli Piyango bileti haramdır, uzak durun. Yılbaşı kutlamaları haramdır, Hıristiyanların adeti ve yüzde 99 Müslüman olan ülkemizde kutlanması doğru değildir'' dedi. 
     ''Şans oyunlarına, içkiye, kumara para harcamayın'' uyarısında bulunan Müftü Arvas, şöyle konuştu 
     ''Geçen yıl yapılan bir araştırmaya göre, yılbaşı kutlaması, piyango bileti gibi şatafata harcanan paralarla 10 bin konut alınırdı, 30 bin işsize iş sağlanır, asgari ücretli 10 bin kişiye ücret ödenir, 
     6 milyon 500 bin ekmek alınırdı.'' 
     Müftü Faruk Arvas, yılbaşı kutlaması ve piyango bileti için yapılan harcamalarla yapılabilecek şeylere ilişkin rakamların, Yeşilay Cemiyeti'nin yaptığı araştırmalar sonucu belirlendiğini söyledi. Arvas, ''Milli Piyango da dahil şans oyunlarının hepsi haramdır. Cemaate uyarı görevimizi yaptık'' dedi. 
     






</TEXT>
</DOC>
