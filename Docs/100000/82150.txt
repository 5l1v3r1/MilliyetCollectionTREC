<DOC>
<DOCNO> 82150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/guncel/agun.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet kavuşturdu 
</HEADLINE>
<TEXT>

Londra’da yaşayan Perihan Çelikkoparan ile Eskişehir’deki babası 21 yıl sonra Milliyet’in bir haberi sayesinde kavuştu 
     ŞÜKRAN PAKKAN - NEZİH GÜROL İstanbul, Eskişehir 

     Londra’dan Eskişehir’e uzanan bir kavuşma öyküsü bu... Her şey İngiltere’de yaşayan Türk asıllı genç kızların kurduğu futbol takımının yöneticiliğini yapan Perihan Çelikkoparan 25 ile yapılan söyleşinin, 16 Mart tarihinde "İşte Turkish Girls" başlığıyla Milliyet’te yayımlanmasıyla başladı. 
     Eskişehir’de yaşayan Metin Çelikkoparan, 21 yıldır görmediği kızını Milliyet’in sayfalarında bulmuştu. Londra’daki spor kulübüne Perihan’la görüşmek istediğini anlatan bir mektup gönderdi "Seni gazetede gördüm ve şoke oldum. Eğer hatam varsa, seninle 20 yıldır görüşemediğim için çok pişmanım. Lütfen beni affet ve beni ara..." 
     
     Kamera şakası mı bu 
     Perihan mektubu aldığında "ne biçim bir şaka" bu diye düşünüyordu. Annesine ve bir yaş büyük ağabeyi Orhan’a gösterdi sonra. "Annem, haber çıkınca bizi bulacağını tahmin etmiş ama ben 21 yıldır bizi aramayan babamız şimdi neden arasın diye düşündüm. Mutluluktan havalara uçuyordum" diye anlatıyor o anki duygularını... 
     Babası kalınbağırsak ameliyatı olmuştu. Perihan, "Hastalığına çok üzüldüm, en kısa zamanda Türkiye’ye geliyorum" diye kısa bir mektup yazdı babasına. 
     
     Ve Eskişehir’de 
     Üç gün sonra Perihan’ın kendisine telefon ettiğini söyleyen Metin Çelikkoparan, kızının "Sensiz çok kötü günler geçirdik" diyerek, beş dakika hiç durmadan ağladığını söylüyor. 
     Londra’da haftalık yayımlanan bir Türk gazetesinde tasarımcı olarak çalışan Perihan, bir haftalığına izin alıp Türkiye’ye geldi. 21 yıllık ayrılıktan sonraki buluşma dün Perihan’ın babasının Eskişehir’deki evinde gerçekleşti. Perihan’a kapıyı babaannesi açtı, ardından Perihan babasına çiçek ve çikolata ile merhaba dedi. Babanın ilk sorusu "Beni hatırlıyor musun " oldu. Ardından "En son seni 4 yaşındayken görmüştüm, aynı bebekliğindeki gibi çatık kaşlısın. Ama gazetede daha yapılı görünüyordun, daha ince ve güzelmişsin" dedi. 
     Baba-kız, birbirlerini niye daha önce bulmadıklarını sorguladılar uzun uzun... 
     Perihan bir hafta daha Türkiye’de... Baba - kız bu süre içinde sık sık bir araya gelecekler, ayrı geçen 21 yılın acısını çıkartacaklar. 
     
Kısa süren bir evlilik öyküsü      Metin ve Nesrin Çelikkoparan’ın hik yesi 1973 yılına uzanıyor. 1970 yılında İngiltere’ye işçi olarak giden Eskişehirli Metin Çelikkoparan, görücü usulüyle evlendiği eşiyle 7 yıl evli kaldı. Londra’nın eğlence merkezi Piccadilly’deki ünlü bir restoranda müdür olarak çalışan baba, daha sonra konfeksiyon ve hediyelik eşya alanında yedi dükk n sahibi oldu. Ancak, iflas etti. 1980’de Türkiye’ye döndüler. 
     Kötü günler Türkiye’de de devam etti. Metin Çelikkoparan’a göre, eski eşi dönüş fikrine hiç sıcak bakmadı. Evliliğini yürütemeyeceğini anlayan baba, 1981 yılında ayrılık kararını verdi. Anne ise İngiltere’ye geri döndü. Çocuklar da bir yıl süreyle anneannelerinin yanında kaldıktan sonra Londra’ya gittiler. Perihan, babasına dair hiçbir ayrıntı hatırlamıyor. 
     Aradan geçen yıllar boyunca, çocuklar babalarıyla hiç görüşmedi. Baba Çelikkoparan, 1991’de restoran müdürü olarak çalıştığı Ramada Otel tarafından Londra’ya gönderildi. Ancak, çocuklarını bulabilmek için yaptığı girişimlerden sonuç alamadı. 
     Bu arada, Metin Çelikkoparan yeniden evlendi. Bu evlilikten 17 ve 13 yaşlarında bir kız ve oğlu daha oldu. Eskişehir’de bir çantacı dükkanı açtı. Baba Metin, geçtiğimiz günlerde geçirdiği kalınbağırsak ameliyatı nedeniyle zor günler geçiriyor. Tek isteği ölmeden önce kızını bir kez daha görebilmekti... 
     



 GÜNCEL 
















</TEXT>
</DOC>
