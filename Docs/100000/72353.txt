<DOC>
<DOCNO> 72353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun28.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Karen Fogg'u eleştirdi "Herhalde buradaki günleri sayılı" 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Birliği'nnin Türkiye Temsilcisi Büyükelçi Karen Fogg'a, basına, ''Denktaş'ı yıpratın'' diye yansıyan e-mail'leri konusunda sert tepki göstererek, ''Ben böyle diplomasi, böyle diplomat görmedim. Herhalde Türkiye'de günleri sayılı'' dedi. 
     Cumhurbaşkanı Denktaş, Türk Birliği Kültür Derneği Türk-Bir Başkanı Erhan Arıklı başkanlığında heyeti kabulü sırasında, konuyla ilgili olarak Türk basınında yer alan haberlere değinerek, şöyle konuştu 
     ''Madam Fogg, 'Denktaş'ı yıpratın' diye ona buna, gazetecilere para verip aleyhimize yazı yazdırtma oyunu oynamış. Yapmadığını bırakmamış. AB bunları yaparak ve yaptırarak nereye varmak istiyor. 
     Beni yıpratmak, bu halkı yıpratmaktır. Halkı kandırmak için hem burada, hem Türkiye'de yazılanları, söylenenleri görüyorsunuz. Ama niye yazıldığını artık anladık, ortaya çıktı. Doğu Perinçek ve gazetesinden Allah razı olsun. Böyle bir çürümüş kökü tespit etti, ortaya çıkardı. Nasıl çıkarttıysa çıkardı, bunun çaresini herhalde Türkiye düşünür. Ben böyle diplomasi, böyle diplomat görmedim. 
     Diplomatlar bilgi toplamak için her şeyi yapar. Ama bir memleketi birbirine vurduracak, milli davayı kökünden sarsacak, Kıbrıs'ta seçilmiş bir insanı yıpratmak için sağa sola paralar vererek ihanet yapacak bir diplomat ben görmedim ve herhalde Türkiye'deki günleri de sayılı olmalı. Ben bu Madam'ı AB ile Türkiye'nin arasını büyük ölçüde bozmuş bir kişi olarak görüyorum.'' -''BURADA VE TÜRKİYE'DE DÜNYANIN PARASINI DAĞITIYORLAR''- Karen Fogg'un yazışmalarının ortaya çıkmasıyla, Avrupa Birliği'nin gerçek niyetinin de ortaya çıktığını ifade eden Denktaş, AB'nin, kendi çıkarları için Kıbrıs'ı alel acele, Kıbrıs Türkleri'ni düşünmeden, pazarlık yapmadan üye yapmak istediğini kaydetti. Denktaş, ''Bizi apar topar götürmek istiyorlar. Bunlar doğru şeyler değil. Burada ve Türkiye'de dünyanın parasını dağıtıyorlar insanlarımızı kandırmak için'' dedi. 
     Temel hakları koruyarak gereken açılımları yaptıklarını ve ''Rumlar'ın tek sesle AB'ye girme istemini kabul etmenin'' en büyük açılım olduğunu belirten Denktaş, ''Gerisi bizim güvenliğimiz, bizim geleceğimiz. Burda da onların anlayış göstermesi lazım'' diye konuştu. 
     Türk-Bir Başkanı Erhan Arıklı'nın, temel kriterleri zaafa uğratacak bir anlaşmanın kabul edilemeyeceğini belirterek, toprak ve Türkiye'den gelip KKTC'ye yerleşen vatandaşlarla ilgili tartışmalardan duydukları tedirginliği dile getirmesi üzerine Cumhurbaşkanı Denktaş, herkeste, anlaşmalarla yeniden göçmen durumuna düşme huzursuzluğunun olduğunu söyledi. 
     Denktaş, yeni göç yaratacak bir anlaşma peşinde olmadıklarını, eşit şartlarda insanların rahat edeceği, iyi komşuluk içinde işbirliği yapılabileceği üç özgürlüğün kısıtlanacağı bir anlaşma için çalıştıklarını vurguladı. 
     -''VATANDAŞLARIMIZI KİMSE YERİNDEN EDEMEZ''- Rumlar'ın Türkiye'den gelip Ada'ya yerleşen vatandaşlarla ilgili abartılı rakamlarla propaganda yaptıklarına işaret eden Denktaş, ''Dünyaya feribotlardan inen herkesi Kıbrıs'a yerleşmeye gelen 'yerleşikler' diye takdim etmek anlamsız bir yalandır. Buraya yerleşenler 1974'ten sonra davetimiz üzerine gelen, işçi sorununu halletmek için gelen ve neticede burada kalan, çocuklarını burada büyüten insanlardır'' dedi. 
     Türkiye'den gelip KKTC'ye yerleşen vatandaşlara kimsenin dokunamayacağını ve ayrım yapamayacağının altını çizen Cumhurbaşkanı Denktaş, ''Kimse onları yerinden, yurdundan edemez. Biz burada devlet olarak aldığımız kararların sorumlusuyuz. Bu kararları değiştirmek diye bir düşünce yoktur'' diye konuştu. 
     Her konuda anlaşma olmadan hiçbir konuda anlaşma olmayacağını yineleyerek, halkın rahat olmasını isteyen Denktaş, yapılacak anlaşmanın halkın referanduma sunulacağını, halkın, haklarını ortadan kaldıracak, kendini Kıbrıs'tan yok edecek, başkalarının hazırladığı bir anlaşmaya evet demeyeceğini vurguladı. 
     






</TEXT>
</DOC>
