<DOC>
<DOCNO> 68898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/dunya/adun.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BAĞDAT’TA CONİ GELİYOR’ PANİĞİ 
</HEADLINE>
<TEXT>

Bir Japon gazetesi, Amerikan elit birliklerinin Kuzey Irak’a sızdığını öne sürdü. Irak Dışişleri Bakanı Aziz de bu yönde duyum aldıklarını doğruladı. Bağdat’ta alarm verildi 
     DIŞ HABERLER SERVİSİ 

     Saddam Hüseyin’i devirmeyi kafasına koyan ABD’nin Irak’a kuzeyden asker soktuğu ve Irak ordusunun alarma geçtiği öne sürüldü. Irak Başbakan yardımcısı Tarık Aziz, CNN Türk’e yaptığı açıklamada ABD askerlerinin Irak’a sızdığı yolunda duyumlar alındığını doğruladı. 
     Dünyanın tanıdığı büyük ajans ve gazetelerde yer almayan şaşırtıcı haberi Japonya’nın büyük gazeteleri arasında gösterilen Sankei Shimbun verdi. Washington’da bir bürosu bulunan ve ABD Savunma Bakanlığı Pentagon’la iyi ilişkileri olduğu belirtilen Japon gazetesinin haberine göre, Amerikan ve İngiliz savaş uçakları 3 gün önce Kuzey Irak üzerinde yüksek irtifalı yoğun uçuşlar gerçekleştirdi. Bu sırada seçkin ABD birlikleri kuzey Irak’ın Türkiye sınırına yakın bir bölgesinden içeri sızdı. Irak’a giren ABD askerlerinin öncelikle Kürt ve Şiilerden oluşan Irak muhalefetiyle temasa geçeceği ardından bu güçleri örgütleyerek silahlandırıp eğiteceği belirtildi. 
     
     Irak ordusu alarma geçti 
     Sankei Shimbun’un haberi başka kaynaklarca doğrulanmamasına rağmen son zamanlarda ABD siyasi çevrelerinde "Irak’ta da Afganistan’daki savaş modelinin uygulanabileceği, sınırlı sayıda seçkin komandonun Irak’a sokularak muhalefeti ayaklandırabileceği" konusunun yoğun olarak tartışıldığına dikkat çekiliyor. 
     Bu arada, Almanya’da yayınlanan Focus dergisi Irak ordusunun ABD askerlerinin ülke içine sızdığı yolundaki duyumlar üzerine alarma geçirildiğini bildirdi. Ayrıca CNN Türk’e konuşan Irak Başbakan yardımcısı Tarık Aziz, bu yönde duyumlar alındığını ve kendilerinin de buna göre önlem aldıklarını kabul etti. Focus dergisi, ABD yönetiminin Irak’a müdahale konusunda hazırlanan senaryo sayısını ikiye indirdiğini ve birisi 50 bin kişilik bir güçle Bağdat’a havadan indirme yapılmasını öngören, ötekinin de kuzeyden komando harekatı düzenlenmesini öneren iki seçenekten biri üzerinde karar verme aşamasında olduğunu iddia etti. 
     



 DÜNYA 













</TEXT>
</DOC>
