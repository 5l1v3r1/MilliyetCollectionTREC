<DOC>
<DOCNO> 77009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/dunya/adun.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki günde 70 ölü var 
</HEADLINE>
<TEXT>
Kan banyosu 
İsrail’in Filistin operasyonu Cenin ve Nablus’ta tam bir katliama dönüştü. Bir haftada tam 200 Filistinli öldürüldü 
     DIŞ HABERLER SERVİSİ 

     İsrail ordusunun 29 Mart’ta Filistin kentlerinde başlattığı "Sur" operasyonu tüm dünyanın tepkisine rağmen şiddetlenerek sürerken, en şiddetli çatışmaların yaşandığı Cenin mülteci kampıyla Nablus’ta adeta katliam yaşanıyor. Cenin’de son dört gün içinde İsrail kurşunlarına hedef olan 35 Filistinli ölürken, yüzlercesi de yaralandı. İsrailli yetkililer Nablus’ta da yine son 48 saat içinde 30’un üzerinde Filistinli’nin öldüğünü açıkladı. 
     
Bush Hemen çekilin      Bu arada ABD Başkanı George Bush "Sur" operasyonunun başlamasından bu yana, İsrail Başbakanı Ariel Şaron’u ilk kez telefonla arayarak İsrail güçlerinin Filistin topraklarından derhal çekilmesini istedi. Şaron ise ülkesinin Batı Şeria’daki operasyonlarını bir an önce bitirmek için elinden geleni yapacağını söyledi. Bush, 20 dakika süren ve gergin bir havada geçen görüşmede Şaron’dan "sadece söz değil, icraat beklediğini" vurguladı. Şaron ise görüşmede, Batı Şeria’daki askeri operasyonu "en çabuk biçimde" sona erdirmek için ellerinden geleni yapacaklarını ve bunun için de "her türlü çabayı göstereceği" sözünü verdi. 
     Diğer yandan İsrail Genelkurmay Başkanı General Şaul Mofaz, Batı Şeria’da 29 Marta’ta başlayan operasyonlarda öldürülen Filistinlilerin sayısını 200 olarak verdi. Mofaz, bugüne kadar 1500 Filistinli’nin yaralandığını, 1200’ünün tutuklandığını da bildirdi. "Sur" operasyonunda, 13 İsrail askerinin öldüğünü belirten Mofaz, 143 askerin yaralandığını bildirdi. 
     



 DÜNYA 











</TEXT>
</DOC>
