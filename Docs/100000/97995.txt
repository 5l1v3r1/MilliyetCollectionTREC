<DOC>
<DOCNO> 97995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sonspo10.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletizm Avrupa Şampiyonası'ndaki umudumuz Süreyya Ayhan... 
</HEADLINE>
<TEXT>

     Atletizm Federasyonu Başkanı Mehmet Yurdadön, Süreyya Ayhan'dan Avrupa Atletizm Şampiyonası'nda büyük başarı beklediklerini söyledi. 
     Üniversiteler Dünya Şampiyonası'nın ardından yarış koşmamasının ardından eleştirilen Süreyya Ayhan'a Atletizm Federasyonu Başkanı Mehmet Yurdadön sahip çıkarken, Ayhan'ın yarışlara katılmamasının normal olduğunu ifade etti. 
     Mehmet Yurdadön, şöyle dedi 
     ''O, kendisini Avrupa Şampiyonası'na göre hazırlıyor. Bu yöndeki eleştirileri çok yanlış buluyorum. Süreyya ferdi yarışıyor. Bu nedenle de her yarışmaya katılması mümkün olmuyor. Böyle atletler kendilerine bir hedef belirler ve ardından antrenman periyotlaması yapar. Bu periyot iki şekilde olur. Ya 6 aylık ya da 1 yıllık yaparsınız ve çalışma sonunda yarışa katılırsınız. Belli ki Süreyya 1 yıllık bir antrenman periyotlamış ve ona uyum sağlıyor. Sonunda da Avrupa Şampiyonası'na katılacak. Kendisinden burada büyük bir başarı bekliyoruz. Başarılı sporcumuz, periyotlamaya harfiyen uyuyor. Ortada hiçbir aksaklık yok, kimse endişelenmesin.'' Süreyya Ayhan'ın antrenör konusunda özgür davranma hakkı bulunduğunu kaydeden Yurdadön, şunları ifade etti 
     ''Her sporcunun antrenör seçme özgürlüğü var. Süreyya Ayhan ne yaptığını bilen bir atlet. Başarının sporcu ve antrenörün birbirine inanmasının ardından geleceğine inanıyorum. Süreyya da Yücel Kop'a güveniyor ve inanıyor. Herkes Avrupa Şampiyonası'nda görecek. Başarı mutlaka gelecek.'' 
     





</TEXT>
</DOC>
