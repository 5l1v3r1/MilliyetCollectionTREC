<DOC>
<DOCNO> 80064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/spor/spo03.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜMİT KARAN GERÇEĞİ 
</HEADLINE>
<TEXT>

Yıldız futbolcunun uzun süredir fıtık olduğu, sakatlığına rağmen takımını yalnız bırakmamak için, bu durumunu herkesten sakladığı ortaya çıktı 
     CÜNEYT KARAKAYA 

     GALATASARAY’IN uzun süredir suskun kalan golcüsü Ümit Karan’ın fıtık olduğu ancak bunu sakladığı öğrenildi. Avrupa ve lig macerasında takımını yalnız bırakmak istemeyen yıldız oyuncunun yedi hafta önce kasığındaki ağrılar nedeniyle doktora başvurduğu ve yapılan kontrollerinde fıtık teşhisi konduğu belirtildi. Ancak bu durum Teknik Direktör Lucescu ve Ümit arasında bir sır olarak kaldı. 
     PROBLEMİ nedeniyle maçlarda topa vurmakta büyük zorluk çeken ve her karşılaşmayı acılar içinde tamamlayan Ümit’in ciddi bir risk aldığı ifade edildi. Teknik Direktör Lucescu’nun olayı bildiği için tüm eleştirilere rağmen sürekli oyuncusunun arkasında durduğu da kaydedildi. Dün yapılan antrenmanda da ağrılarının çok arttığını belirten Ümit, Lucescu’dan izin alarak tesislere gitti. 
     
Effenberg kovuldu      MEHMET ÇİFTÇİ 

     GALATASARAY’IN transfer listesinde ilk sıralarda yer alan Alman Bayern Münih’in kaptanı ve orta alandaki maestrosu Stefan Effenberg, kulübünden kovuldu. Bayern Münih Başkanı Franz Beckenbauer, yaptığı açıklamada sözleşmesi 31 Haziran’da sona erecek Effenberg’in bu süreyi beklemeden disiplinsiz davranışları nedeniyle kulüple tüm ilişkisini kestiklerini açıkladı. 
     OLAYIN arkasında yıldız futbolcunun, haftasonu Playboy’a verdiği, "İşsizler sigortadan çok fazla para alıyor. Bunun kesilmesi lazım" demecine gelen büyük tepkinin olduğu öğrenildi. Effenberg ise Bayern’den yıllık 5 milyon dolar 7 trilyon alıyordu. Dünkü gelişmelerin ardından Stefan Effenberg’in Galatasaray’a gelme olasılığının daha da arttığı öne sürülüyor. 
     
Canaydın’dan Luce’ye destek      BAŞKAN Özhan Canaydın, Fatih Terim ile anlaştıkları yolundaki haberlere tepki gösterdi. Canaydın, "Taraftarın gönlündeki teknik direktörü getireceğim" sözünün sonuna kadar arkasında olduğunu ifade etti, "Lucescu takımı bu sezon şampiyonluğa taşıdıktan sonra taraftarın gönlündeki teknik adam olmayacak mı Üstelik ben Terim ile de görüşürüm, Mustafa Denizli ile de görüşürüm, Souness ile de görüşürüm. Hepsiyle de birlikte çalıştık" dedi. 
     
Kaptan Bülent yasak koydu      LİGDE büyük bir avantaj yakalayan Galatasaray’da kaptan Bülent, arkadaşlarıyla özel bir toplantı yaptı ve sert uyarılarda bulundu. Tecrübeli futbolcunun "Matematiksel olarak garantilenmeden kimse şampiyonluk kelimesini kullanmayacak" dediği öğrenildi. Bu arada Lucescu da futbolcularına "Daha işimiz bitmedi. Kimse gevşemesin ve şampiyon olduk zannetmesin" ifadelerini kullandı. 
     
Jardel hayatını yazdı      GALATASARAY’IN eski futbolcusu Mario Jardel, "Hayatım" adlı bir kitap çıkardı. Sarı - Kırmızılı takımdan övgüyle bahseden Brezilyalı golcü, "Türkiye’de geçirdiğim günleri özlüyorum. Çok güzel anılarım oldu" dedi. Jardel, Galatasaray’dan ayrılırken yaşadığı tatsız olayların baş sorumlusu olarak gösterdiği Benfica Başkanı Vilarinho’yu ise ağır şekilde eleştirdi. Jardel kitabın gelirini kimsesiz çocuklara bağışlayacak. 
     
Forma savaşı      GALATASARAY 1.5 günlük tatilin ardından Kocaelispor maçının hazırlıklarına başladı. Kaptan Bülent cezası nedeniyle oynamayacağı için Lucescu’nun Vedat ve Fleurquin’e "Hazır olun" emri verdiği bildirildi. Uzun bir aradan sonra Sergen ile Murat Sözkesen düz koşu yaptı. 
     
23 Nisan kutlaması      Türk Kalp Vakfı’nca ameliyat ettirildikten sonra sağlığına kavuşan çocuklar 23 Nisan’ı Galatasaray ve Beşiktaşlı futbolcularla birlikte kutladı. Vakıf Başkanı Çetin Yıldırımakın ve çocuklarla biraraya gelen Ergün, Suat, Ahmet Dursun ve Tamer de vakfın üyesi oldu. 
     
Körfez çıkarması      SARI - Kırmızılı taraftarlar bu hafta Körfez’de tur atmaya hazırlanıyor. Pazar günü deplasmanda oynanacak olan Kocaelispor maçında galip gelerek Türkiye ligindeki 15. şampiyonluğu ilan etmeyi planlayan Galatasaraylı taraftarlar, İzmit’e çıkarma yapacaklar. Ali Sami Yen Stadı’nda pazar günü toplanacak taraftarlar Albayrak’ın tahsis edeceği çok sayıda otobüsle Kocaeli’ye akın edecek. 
     



 SPOR 

































</TEXT>
</DOC>
