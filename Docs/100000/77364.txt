<DOC>
<DOCNO> 77364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko11.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten uyarı "Kurda spekülatif hareket yapanların canı yanar" 
</HEADLINE>
<TEXT>

     Devlet Bakanı Kemal Derviş'in, Türkiye Genç İşadamları Derneği TÜGİAD üyeleriyle yaptığı kahvaltılı toplantıda, kurda spekülatif hareket içinde olanları uyarırken, aksi halde ''canlarının yanabileceğini'' söylediği öğrenildi. 
     Derviş, TÜGİAD üyeleriyle Sheraton Otel'de düzenlenen kahvaltılı toplantıya katıldı. Derviş çıkışta, basın mensuplarının sorusunu yanıtlamadı. 
     Edinilen bilgiye göre Bakan Derviş toplantıda ise asli işi kurla ilgili olmayan, dış ticaret ve reel sektörde üretimle uğraşan kuruluşların, kur üzerinde pozisyon alarak ek gelir sağlamaya çalışmalarının riskli olduğunu vurguladı. 
     Derviş, kurda spekülatif hareket içinde olanlara dönük, ''Riske girmek isterseniz, istediğiniz gibi hareket edebilirsiniz. Ama canınız yanabilir. Bana sorarsanız tavsiye etmem'' dedi. 
     TÜGİAD üyelerinin nasıl finansman kaynağı sağlayacaklarına ilişkin sorusu üzerine Bakan Derviş'in, kamu bankalarının sisteme 2-3 hafta içinde, özel bankaların da 2-3 ay içinde girmeye başlayacağını söylediği öğrenildi. 
     Derviş'ni, bir başka soru üzerine, kişi başına düşen milli gelirin, kurdan dolayı 2 bin 600 dolara gerilediğini ifade ettiği kaydedildi. 
     TÜGİAD üyelerinin, ''Siz gittikten sonra ne olur'' şeklindeki sorusuna karşılık ise Derviş'in, ''bu şahsıma bağlı değil, artık sistem yerine oturmaya başlıyor'' yanıtını verdiği belirtildi. 
     Edinilen bilgiye göre Derviş toplantıda ayrıca, politik ve sosyal yapının, teknolojik, iletişim, finansal yapının gerisinde kaldığını söylerken, bunun da önemli temel sorunlardan biri olduğunu vurguladı. 
     Dünyada bu kadar yüksek enflasyonun sadece Türkiye'de bulunduğuna dikkati çeken Derviş, bu yıl yüzde 35'lik enflasyon ve yüzde 3'lük büyüme hedefinin tutturulması halinde, 2003 yılında yüzde 20'lik enflasyon hedefinin gerçekleşebileceğini belirtti. 
     






</TEXT>
</DOC>
