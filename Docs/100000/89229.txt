<DOC>
<DOCNO> 89229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko18.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "Ecevit'in hastalığının Türkiye açısından bir mahzuru yok" 
</HEADLINE>
<TEXT>

     TÜSİAD Yönetim Kurulu Başkanı Tuncay Özilhan, Devlet Bakanı ve Başbakan Yardımcısı Devlet Bahçeli'nin Bakanlar Kurulu'na başkanlık yaptığını ve neticede devletin fonksiyon ve görevlerinin devam ettiğini belirterek, ''Dolayısıyla Başbakan sağlığına kavuşuncaya kadar da bu böyle devam eder. Bizim açımızdan hiçbir mahzuru yok. Türkiye açısından da bir mahzuru yok'' dedi. 
     Özilhan, ''Türk Vergi Sisteminden Yeniden Yapılanma İhtiyacı'' konulu seminerin ardından, basın mensuplarını sorularını yanıtladı. 
     Basına yansıyan Bakanlar Kurulu'nda meydana gelen büyümeye ilişkin görüş ayrılığına ilişkin soru üzerine, Türkiye'nin krizden yüzde 9'luk küçülmeden sonra bu yıl mutlaka bir büyüme trendine girmesi gerektiğine inandıklarını belirten Özilhan, hükümetin bunun için yüzde 35 enflasyon, yüzde 3 büyüme hedefi ortaya koyduğunu anımsattı. 
     Tuncay Özilhan, bir ülkede bütün ekonomik birimlerin belirli bir uyum içinde çalışması gerektiğine, Merkez Bankası'nın da en önemli görevinin enflasyonun kontrol edilmesi noktasında olduğuna işaret etti. Özilhan, ''Ama genelde de hükümetin uyguladığı politikadan da kopmaması gerekir düşüncesindeyiz'' dedi. 
     Özilhan, konuyu bir görüş ayrılığı olarak da değerlendirmediğini ifade ederken, ''Neticede hükümetin uyguladığı ekonomik program için, Merkez Bankası da gerekli desteği verecektir. Hedef yüzde 35 enflasyon ve yüzde 3 büyüme ise, Türkiye bunun sağlama trendinde gelişmektedir. Türkiye'de herhangi bir siyasi istikrarsızlık çıkmadığı takdirde, bunun tutacağı kanaatindeyim'' diye konuştu. 
     Özilhan, AB yolunda gerekli kanunların çıkartılıp çıkartılmayacağının sorulması üzerine, TÜSİAD olarak bu konuda aktif olduklarını belirterek, şunları kaydetti. 
     ''Bu ataleti görünce, bir dizi girişimde bulunma mecburiyeti hissettik. Gerek gazete ilanıyla, gerek sivil toplmum örgütlerinin organizasyonuyla çeşitli vesilelerle bu görüşümüzü gündeme getirdik. 
     Bu işini bir dinamizm kazanmasını ve gündemde tartışılmasına katkıda bulunduk. Neticede de bu konu tartışıldı. 10 gün geçti, çeşitli partiler pozisyonlarını aldılar. Cumhurbaşkanı çok faydalı bir toplantı yaptı. 
     Neticede de bekliyoruz. Muhakkak burada bu inisiyatifin alınması lazım. Hükümet ya kendi içinde yahut da muhalefet ile işbirliğini geliştirip, önümüzdeki dönemde bu kanunların geçmesini sağlaması Türkiye'nin önünü açacaktır. Bunun için de herhangi bir atalete girmeden, konunun takip edilerek gündeme getirilmesi çok faydalı olur. 
     Zira bir hafta, 10 gün içinde Sevilla Zirvesi toplanacak. Biz de TÜSİAD olarak bu hafta Perşembe, Cuma günü Sevilla'da olacağız.'' Türkiye'nin müzakerelere başlaması için geçmişte bir paragraf koydurttuklarını, Sevilla'da yine onu koydurtmaya, tekrar gündeme getirmeye çalışacaklarına işaret eden Özilhan, ''dolayısıyla bu ataletin ortadan kalkması ve Türkiye'nin burada inisiyatif alıp bu konuların bir an önce tamamlanmasının, Türkiye'nin önünü açacağına inanıyorum'' dedi. 
     
     PİYASALARDAKİ GELİŞMELER 
     Tuncay Özilhan, piyasalardaki gelişmelere ilişkin soru üzerine de, mali piyasaların siyasi otoritelere hemen cevap verdiğini vurguladı. 
     TÜSİAD Başkanı, ''Türkiye, artık mali piyasaların oluşması, borsası, dövizi, faizi ile siyasetten kopamıyor ve belirsizlik de en önemli sorun. Dolayısıyla siyasilerin oturup bunu düşünmesi lazım. 
     Neden bu mali piyasalar bu reaksiyonu verdi. Dolayısıyla ona göre kendi hareket ve tavırlarını ayarlamaları gerekir'' diye konuştu. 
     Başbakan Ecevit'in sağlık durumu nedeniyle Bakanlar Kurulu'na başkanlık yapamamasının, Kurul'un işlevini yerine getirmesinde bir aksaklık yaratıp yaratmayacağı sorusu yöneltilen Özilhan, şu cevabı verdi 
     ''Yaratmayacak diye düşünüyorum. Neticede 3 partili bir koalisyon. 
     3 başbakan yardımcımız var. Dolayısıyla biz vekalet demiştik, bu bir 
     bakıma vekalet vermektir. 
     Sayın Bahçeli, Bakanlar Kurulu'na başkanlık yapıyor ve neticede devletin fonksiyon ve görevleri intikaya uğramaz, devam ediyor. 
     Dolayısıyla da Başbakan sağlığına kavuşuncaya kadar da bu böyle devam eder. Bizim açımızdan hiçbir mahzuru yok. Türkiye açısından da bir mahzuru yok.'' Özilhan, ''Diğer kurumlardan da atalet gördünüz mü '' sorusu üzerine de, hükümetin içinden olan partilerin ataletini gördüklerini belirterek, ''esas hareket, esas adımın oradan gelmesi gerekir. Konuyu da takip eden ve sorumlusu olan onlar olduğu için kamuoyunu o konuda ikaz etme ihtiyacı hissettik'' dedi. 
     
     PAMUKBANK-YAPI KREDİ BİRLEŞMESİ 
     Tuncay Özilhan, Pamukbank ve Yapı Kredi Bankası'nın birleşme kararına ilişkin olarak ise hayırlı olması dileğinde bulundu. 
     Bu birleşmelerin bankacılık sisteminin daha sağlıklı çalışmasına neden olacağını dile getiren Özilhan, ''Gerek bu tip birleşmeler, gerek yabancı ortaklar, birleşmeler bir an evvel sektörün problemlerinin çözülüp sermaye birikimlerinin sağlanmasıyla reel sektörü destekleyecek yapıya en kısa zamanda gelmesini sağlayacaktır'' dedi. 
     Özilhan, bir başka soru üzerine, Hazine bonolarında konsolidasyon erteleme olacağı inancını taşımadığını belirterek, ''Türkiye rahatlıkla iç borcunu da çeviriyor, dış borcunu da ödüyor. Dolayısıyla herhangi bir sıkıntısı olmayacak diye düşünüyorum'' dedi. 
     Tuncay Özilhan, Hazine Müsteşarı Öztrak'ın toplantıya katılamayacağının hatırlatılması üzerine de, Ankara'da gerek bürokrat gerek siyasilerin çalışmalarının yoğun olduğunu, ancak Türkiye'nin de kalbinin İstanbul'da attığını söyledi. Özilhan, devamla şöyle dedi 
     ''Dolayısıyla bu kopukluk birçok konunun havada kalmasına sebep oluyor. Temennimiz bundan sonra gerek siyasilerimizin gerek bürokratlarımızın bu kadar emek ve çalışmalara daha değer vermesi. Tek başına özel sektörün görüşleri alınmadan hazırlanan birçok konunun da havada kaldığını görüyoruz. Onun için inşallah onlar da bundan sonra gerekli çabayı sarfederler diye düşünüyorum.'' Tuncay Özilhan, ''AB konusu da havada kaldı mı '' sorusuna ''Kalmayacak'' karşılığını verdi. 
     





</TEXT>
</DOC>
