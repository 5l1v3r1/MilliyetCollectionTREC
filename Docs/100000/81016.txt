<DOC>
<DOCNO> 81016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun05.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Cenin konusunda yeni erteleme isteği 
</HEADLINE>
<TEXT>

     İsrail'in, Cenin'de inceleme yapmaya hazırlanan BM heyetinin gelişinin 24 saat daha ertelenmesini istediği bildirildi. 
     İsrail'in bu yoldaki istemini içeren mektup, Genel Sekreter Kofi Annan'a iletildi. Annan'ın ikinci erteleme isteğini de kabul etme eğiliminde olduğu belirtildi. 
     Bu arada, Arap ülkelerinin, İsrail'e verilecek tepkiyi belirlemek üzere Güvenlik Konseyi'ni acilen toplantıya çağırması üzerine Konsey dün gece yeniden biraraya geldi. Konsey üyeleri arasındaki danışmalar şu sıralarda devam ediyor. Arap ülkelerinin, BM heyetinin daha fazla gecikme olmaksızın Cenin'e girmesinde ısrar ettikleri belirtiliyor. 
     İsrail'in, Annan'a ilettiği mektupta, "BM heyetinin yalnızca Cenin'de inceleme yapması, heyetin hazırlayacağı raporda, yargı ya da yorumda bulunmaması, yalnızca olguları tespitle yetinmesi" gibi talepler yer alıyor. 
     





</TEXT>
</DOC>
