<DOC>
<DOCNO> 60419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo20.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ikinci devre mesaisi yarın başlıyor 
</HEADLINE>
<TEXT>

     Birinci Süper Futbol Ligi'nin ilk yarısını maç fazlasıyla lider olarak tamamlayan Beşiktaş, ikinci yarı hazırlıkları için yarın İstanbul'da toplanıp ilk çalışmasını yapacak. 
     Fulya Tesisleri'nde biraraya gelecek siyah-beyazlılar, ikinci yarının ilk hazırlığını da tesislerde yaptıktan sonra 5 Ocak Cumartesi günü kamp çalışmaları için Antalya'ya gidecek. 
     Manavgat'ta Side Palas Otel'de kampa girecek Beşiktaş, bu dönem içinde 2 de hazırlık maçı yapacak. 
     Siyah-beyazlılar, 12 Ocak tarihinde de İstanbul'a dönecek. 
     
     Asper de kampa katılacak 
     Beşiktaş'ın Real Sociedad takımından kiraladığı Mattias Asper de kamp çalışmalarına katılacak. 
     Yarın İstanbul'a gelecek Asper, takımın Antalya'da gerçekleştireceği kamp çalışmalarında yer alacak. 
     
     Sakatların durumu 
     İkinci yarı hazırlıkları öncesinde Beşiktaş'ta sakat oyuncuların çokluğu sıkıntı yarattı. 
     Kulüp doktoru Yalçın Yavuzer, Norveçli Stavrum ve Myhre'nin ülkelerinde tedavilerini sürdürdüklerini belirterek, ''Bu iki oyuncuyla yarın bir telefon görüşmesi yapacağız ve ne zaman döneceklerini öğreneceğiz. Tedavileri hakkında da raporları bize geliyor. Myhre, büyük bir ihtimalle ikinci yarının ilk maçında Trabzonspor karşısında forma giyemeyecek. Bursaspor maçında da şüpheli. Ancak Diyarbakırspor maçında tam olarak oynayacak duruma gelecek. Stavrum ise Trabzonspor maçında oynayabilir'' diye konuştu. 
     Diğer sakat oyuncular hakkında da bilgi veren Yavuzer, şöyle konuştu 
     ''Bayram'ın ayak bileğinde bağ kopması var. Bu futbolcuyu 1 hafta dinlendireceğiz. Kendisi kamp döneminde sadece koşu yapacak. Ali Eren'in ise sol uyluk adelesinde yırtık vardı. Ancak sakatlığı düzeldi. Kamp döneminde takımla birlikte çalışacak. Bunun dışında bir sıkıntımız yok.'' 
     






</TEXT>
</DOC>
