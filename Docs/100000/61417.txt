<DOC>
<DOCNO> 61417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/soneko17.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, ''Dünyada yılın bakanı''... 
</HEADLINE>
<TEXT>

     İngiltere'de yayınlanan günlük ekonomi ve siyaset gazetesi Financial Times'ın bankacılık dergisi, The Banker Devlet Bakanı Kemal Derviş'i ''Dünyada Yılın Bakanı'' ilan etti. 
     Dergi'nin bu yıl için 52 ülkede gerçekleştirdiği anket sonucunda, ekonomiden sorumlu Devlet Bakanı Kemal Derviş'in, gösterdiği başarılı çalışma temposu ve elde ettiği sonuçlar ile dünyada yılın bakanı seçildiği açıklandı. 
     The Banker'da yeralan yorumda, Arjantin'in düştüğü durum görüldükten sonra, Türk ekonomisini yeniden toparlanma sürecine sokma başarısı gösteren Kemal Derviş'in tereddütsüz 'Yılın Bakanı' seçildiği vurgulandı. 
     
     Derviş, dergiye konuştu... 

     Devlet Bakanı Kemal Derviş, kendisini 52 ülkenin ekonomi bakanları arasında ''yılın en başarılı ekonomi bakanı'' seçen Financial Times'ın ''Banker'' Dergisi'ne yaptığı değerlendirmede, Türkiye'de bankacılık sisteminin profesyonel bir yönetim anlayışına kavuşturulduğunu, ayrıca ekonomik programa geniş bir kamuoyu desteği sağlandığını bildirdi. 
     Bakan Derviş, derginin önümüzdeki günlerde abonelere gönderilecek Ocak sayısında, Bankalar'dan katı özel sektör kurallarını uygulamalarını istediklerini belirtirken, ''bankacılık sisteminin yönetimi güçlendirildi ve bu da dramatik bir dönüşüme yol açtı. Şimdi artık Türkiye'de bankaların son derece profesyonel biçimde yönetildiklerini söylemek mümkün'' dedi. 
     Bakan Derviş, kamu açıklarının da bütçede kesintilere gidilerek ve vergilerde artış sağlanarak azaltılması yoluna gidildiğini anlatırken, bazı tepkilere karşılık programa verilen kamuoyu desteğinin ise tam olduğunu bildirdi. 
     ''Geçen yıllar, bana yeterli bir halk desteği olmaksızın ekonomi yönetiminde başarı sağlanmasının mümkün olmadığını öğretti'' diyen Bakan Derviş, ''kamuoyu desteğinin sağlanabilmesi için de bazı şeylerin gerekliliği ve ne tür sonuçlar getireceğinin iyi anlatılması gerektiğini'' vurguladı. 
     
     IMF desteği 

     Derviş, IMF'nin program ve Türk ekonomisine verdiği desteğin sürmesi yolundaki umudunu dile getirirken, söz konusu desteğin 2001'de krizin aşılması açısından önem taşıdığını, 2002'de de programın uygulanması sırasında uluslararası güvenin sürmesi açısından önem taşımaya devam edeceğini vurguladı. 
     Geçen 6 ayın son derece güç koşullarda yaşandığını, 11 Eylül 2001'de ABD'ye yönelik terörist saldırılarının bu güçlükleri 
     arttırdığını hatırlatan Bakan Derviş, bu saldırıların özellikle yabancı yatırımlar ve turizm alanında olumsuz etki gösterdiğini bildirdi. 
     Derviş, ''ancak geçen kasım ayından itibaren uyguladığımız politikaların olumlu sonuçlarını almaya başladık. Yeni yıla, daha büyük bir iyimserlikle giriyoruz'' dedi. 
     Bu arada Derviş'in, ''uygulanan ilacın etkisini göstermeye başladığına inandığını'' belirten Banker dergisi, Devlet bakanının büyümenin yılın ortalarına doğru yüzde 3-4 oranını yakalayacağına dair tahminine de yer verdi. Derviş'in 2002 enflasyon tahmin rakamı da yüzde 35 olarak yer aldı. 
     






</TEXT>
</DOC>
