<DOC>
<DOCNO> 62453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/ekonomi/aeko.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılında hazırlık 2003’te özelleştirme 
</HEADLINE>
<TEXT>

Özelleştirme kapsamına alınacak olan TEDAŞ ve BOTAŞ ile birlikte yedi büyük KİT için, bu yıl hazırlık yapılacak.Satışlar ise önümüzdeki yıl gerçekleşecek 
     HARUN GÜREK Ankara 

     Özelleştirmede 2002 yılı hazırlık yılı olacak. Satışlar ise 2003’te yapılacak. Enerjinin büyük KİT’leri TEDAŞ ve BOTAŞ bu yıl özelleştirme kapsamına alınıyor. Bu iki büyük KİT dahil yedi KİT’in özelleştirme hazırlık çalışmaları bu yıl tamamlanacak. Varlık ya da hisse satışları ile halka arzları ise gelecek yıl gerçekleştirilecek. Tüpraş’ın hisselerinin halka arzı yaz aylarına ertelendi. 
     Başbakan Bülent Ecevit’in Amerika gezisi sırasında IMF yönetimine sunulması beklenen niyet mektubunda da yer aldığı kaydedilen özelleştirme programına göre, daha önce, bu ay sonu ya da şubat başında halka arzı planlanan Petrol Ofisi’ndeki POAŞ kamu hisselerinin satışı için uygun bir ortam bulunması için zaman dilimi genişletildi. POAŞ hisseleri İlkbahar’da halka arz edilecek. 
     
     Tüpraş yaza kaldı 
     Yine aynı dönemde halka arzı planlanan Tüpraş hisselerinin satış dönemi olarak yaz mevsimi belirlendi. Yaz aylarında yapılacak halka arz ile Tüpraş’taki kamu payı yeni satışla yüzde 50’nin altına çekilecek. 
     Devletin enerji sektöründen çekilmesini öngören elektrik ve doğalgaz piyasaları yasalarının ardından enerjide yeni dönemin ilk özelleştirme çalışmaları bu yıl başlıyor. Enerji sektörünün iki büyük kuruluşu TEDAŞ ve BOTAŞ bu yıl özelleştirme kapsamına alınıyor. Kapsama alma çalışmalarının yılın ilk yarısında tamamlanmasının beklendiği öğrenildi. 
     Bu yıl özelleştirmede, büyük ölçüde hazırlık yılı olarak geçecek. Türk Telekom, Erdemir, THY, Tekel, Şeker Fabrikaları, TEDAŞ ve BOTAŞ’ın özelleştirme altyapı ve hazırlık çalışmaları tamamlanarak, satışa hazır hale getirilecek. Sözkonusu KİT’ler, piyasalardaki olumlu koşulların sürmesi halinde 2003 yılında varlık satışı, blok hisse satışı, halka arz yöntemleriyle özelleştirilecek. 
     
Toprakbank’ta karar şubatta      Tasarruf Mevduatı Sigorta Fonu’na TMSF devredilen Toprakbank ile ilgili çözüm arayışları devam ediyor. TMSF’ye alınan en son banka olan Toprakbank için IMF’ye verilen niyet mektubunda bir taahhüdün yer aldığı da öğrenildi. Toprakbank’ın devir bilançosu önümüzdeki ay başında çıkmış olacak. Bilançonun açıklanması ile birlikte bankanın durumu da belirlenecek. Böylece Halis Toprak’ın sahibi olduğu Toprakbank’ın kapatılıp kapatılmayacağı da önümüzdeki ay içinde netleşecek. Toprakbank, bilindiği gibi 30 Kasım 2001’de TMSF’ye geçmişti. 2001 yılı ilk dokuz aylık bilançosunda 122.8 trilyon zararı gözüken Toprakbank’ta son durumun belirlenmesi için çalışmalar sürüyor. Karar ise önümüzdeki ay verilecek. 
     



 EKONOMİ 




















</TEXT>
</DOC>
