<DOC>
<DOCNO> 99858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur18.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'ten açıklama "Atasagun'e elçilik önerisi yok" 
</HEADLINE>
<TEXT>

     MİT Müsteşarı Şenkal Atasagun'un görevinden ayrılıp büyükelçi olma yönünde bir isteği olmadığı, bu konuda kendisine yapılmış bir önerinin de bulunmadığı bildirildi. 
     MİT Müsteşarlığı'ndan yapılan yazılı açıklamada, bugün bazı basın ve yayın organlarında, MİT Müsteşarı'nın Madrid'e büyükelçi tayin edileceğine dair haber ve yorumların yayınlandığı belirtilerek, kamuoyunun doğru yönde bilgilendirilmesi bakımından, Başbakan'ın onayı ile bir açıklama yapılması gereği duyulduğu kaydedildi. 
     Açıklamada, şöyle devam edildi 
     ''Mezkur haberlerde belirtildiği şekilde, gerek MİT Müsteşarı'nın görevinden ayrılıp büyükelçi olma yönünde bir isteği, gerekse kendisine bu konuda yapılmış herhangi bir öneri bulunmamaktadır. 
     Sayın basın mensuplarımızın, bu tür teyidi alınmamış haber ve yorumların, kritik görev yapmakta olan kurumlarda sadece bir kişiyi değil, tüm personeli de görev ve hasıla bakımından menfi yönde etkileyeceğini dikkate almalarının, ülkemiz açısından da gerekli olduğu bilgilerine sunulur.'' 
     





</TEXT>
</DOC>
