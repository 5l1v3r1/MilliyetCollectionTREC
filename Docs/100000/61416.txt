<DOC>
<DOCNO> 61416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/soneko16.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Mais Genel Müdürü ''Sektör yüzde 70 küçüldü...'' 
</HEADLINE>
<TEXT>

     Renault Mais Genel Müdürü İbrahim Aybar, otomotiv sektörünün 2001 yılında bir önceki yıla göre yüzde 70 küçüldüğünü söyledi. 
     Renault'nun 2001 yılı rakamlarının değerlendirildiği basın toplantısında konuşan Aybar, geçen Aralık ayında 5 bin 518 otomobil satışı ile sadece bu ayda yüzde 27.5'lik bir pazar payı elde ettiklerini ifade ederek, bunu kriz ortamında çok çabuk ve dinamik çözümler üretmeye 17 değişik modelle dünya markaları ile rekabet edebilirlik düzeyine bağladıklarını belirtti. 
     Aybar, Renault'un binek otomobil pazarında en yakın rakibinden 17 bin 500 adetten daha fazla satış gerçekleştirdiğini belirterek, 22 bin 916 adet yerli, 16 bin 229 adet de ithal otomobil olmak üzere toplam 39 bin 145 adet satış rakamına ulaşıldığını bildirdi. 
     Oyak ile devam eden ortaklık ile Türkiye'nin 230 noktasındaki satış teşkilatıyla yaygın bir hizmet vermelerinin de başarılarının anahtarı olduğunu anlatan Aybar, kriz süresince yaptıkları kampanyaların da başarılarında etkili olduğunu kaydetti. 
     Renault'un kriz ortamına rağmen geçtiğimiz yıl da gelişmesini sürdürdüğünü vurgulayan Aybar, ''2000 yılında yüzde 23'lük pazar payına sahipken bu oran 2001'de yüzde 28.7'ye çıktı. En yakın rakibimizden 13 puan öne geçtik ve çok açık farkla lider olduk'' dedi. 
     İbrahim Aybar, geçtiğimiz yıl otomotiv sektörünün tarihinin en şiddetli krizi ile karşı karşıya kaldığına işaret ederek, şunları söyledi 
     ''2001 yılında 2000'e göre sektörde yüzde 70'lik bir küçülme meydana geldi. Neden Çünkü kriz anında piyasalara güven kalmayınca hemen vazgeçilen otomobil... Ancak otomobil bir lüks değil. Ulaşımın büyük bir bölümünün karayoluyla karşılandığı Türkiye'de büyük bir ihtiyaç.'' Sektörde 2001'de yaşanan en önemli problemin vergi meselesi olduğunu belirten Aybar, Türkiye'de uygulanan vergi oranlarının da Avrupa ülkelerindeki düzeye çekilmesinin şart olduğunu, bir çok Avrupa ülkesinde sadece KDV uygulanırken Türkiye'de sektörde 4-5 çeşit vergi olduğunu söyledi. 
     Aybar, sektörde yaşanan yüzde 14'lük indirim sayesinde önceki aylara göre yüzde 64-65 civarında bir iyileşme yaşandığını ve devletin beklenenin aksine otomobilden daha fazla vergi topladığını ifade ederek, ''Biz inanıyoruz ki bu iş bu sene düzelecek, ancak bu işin çabuk ve sessiz olması lazım. Vergi işi konuşulmaz yapılır. Sektör olarak Hükümetten ilk 6 ay içinde bu çalışmaların çok çabuk bitmesini istiyoruz'' diye konuştu. 
     Geçen yıl Türkiye'de toplam 136 bin 571 adet binek otomobilinin satıldığını kaydeden Aybar, 2002'de satış rakamının bunun yüzde 10-12'si oranında daha fazla olabileceğini ve 150 bin civarında gerçekleşebileceğini bildirdi. 
     2000 yılının otomotiv sektörü için ticari açıdan çok kazançlı 
     olduğunu 2001'de ise kriz nedeniyle bu kazancın çoğunun gittiğini anlatan İbrahim Aybar, bu yıl geçtiğimiz yılki gibi kampanyalar olmayacağını, sektörün karlı duruma geçmek zorunda olduğunu kaydetti. 
     






</TEXT>
</DOC>
