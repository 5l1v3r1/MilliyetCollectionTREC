<DOC>
<DOCNO> 70957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo15.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Mustafa ve Ceyhun oynamamaktan şikayetçi... 
</HEADLINE>
<TEXT>

     Fenerbahçeli futbolcular Mustafa Doğan ve Ceyhun Eriş, uzun süre yedek kalmanın kendilerini üzdüğünü söylediler. 
     Samandıra Tesisleri'nde basın mensuplarının sorularını yanıtlayan futbolculardan Mustafa Doğan, 6 yıldır Fenerbahçe'de forma giydiğini belirterek, ''Oynayamamaktan hiç hoşnut değilim. 3-4 hafta oynayamamak beni üzüyor'' dedi. 
     Teknik direktör Lorant ile bir sorunu olmadığını vurgulayan Mustafa, şöyle konuştu 
     ''Takım üst üste 5 hafta kazandığı için, hoca takımı bozmuyor. 
     Ancak ben oynayamamaktan rahatsızım. Rahatsız olmasam, futbolculuğumdan şüphe duyarım. Bu duruma, sakatlık geçirmem neden oldu. Hata yapıp sakat sakat oynayınca bir daha sakatlandım. Sonra takıma başka arkadaşlar monte oldu.'' Mustafa, Ankaragücü maçında sakatlığı tam olarak düzelmemesine rağmen forma giydiğini ifade ederek, ''Hiçbir zaman görevden kaçmadım. 
     Tam hazır olmadan birçok maça çıktım. Ama bu profesyonel bir davranış değildi. Ankaragücü maçında oynamamalıydım. Hem kendime, hem takımıma zarar verdim'' diye konuştu. 
     Büyük takımlarda yedeklik diye bir şey kabul etmediğini anlatan Mustafa, yedek kalmasının geçici bir durum olduğunu düşündüğünü söyledi. 
     Mustafa, hafta sonunda Beşiktaş ile Galatasaray arasında oynanacak maçın berabere sonuçlanmasının, kendileri için en iyi sonuç olacağını da kaydetti. 
     
     Ceyhun "Kimse yedek kalmak istemez" 
     Fenerbahçeli Ceyhun Eriş de forma giyemeyen her futbolcunun moralinin bozulacağını, kimsenin yedek kalmak istemeyeceğini söyledi. 
     Çaykur Rizespor maçında bulduğu şansı iyi değerlendirmeye çalıştığını ifade eden Ceyhun, ''Uzun zaman oynamayınca baskı oluyor. 
     Şans bulunca da bunu değerlendirmek için çalışıyorsunuz. Çaykur Rizespor maçında hocamın dediklerini yapmaya çalıştım. Önemli olan takımın kazanmasıdır. Kimin oynayacağına hoca karar verir. Buna saygı duymak zorundayız'' dedi. 
     Kendini, bireysel yetenekleri olan bir futbolcu olarak nitelendiren Ceyhun, her ne yapıyorsa takım için yaptığını, sonuçta tek başına şampiyon olmayacağını ifade etti. 
     Galatasaray ile Beşiktaş arasında yapılacak derbi maça da değinen Ceyhun, ''Bu maçın berabere bitmesi, Antalyaspor'u yenmemiz halinde bizi lider yapacak. Ondan sonra da geride kalan maçlarımızı kazanıp, liderliği bırakmayacağımızı düşünüyorum'' diye konuştu. 
     Ceyhun, bir soru üzerine Galatasaray'dan transfer teklifi almadığını sözlerine ekledi. 
     






</TEXT>
</DOC>
