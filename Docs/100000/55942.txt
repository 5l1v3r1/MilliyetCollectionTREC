<DOC>
<DOCNO> 55942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/siyaset/siy02.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet’te kararname bombası .. 
</HEADLINE>
<TEXT>
25 müdür merkeze 
İçişleri Bakanlığı'nın hazırladığı 63 emniyet müdürünün kararnamesi onay için Cumhurbaşkanı'na gitti. Merkeze alınanlar arasında Tantan'ın ekibi de var. Kararnameyle 38 müdür de yer değiştiriyor 
     ANKARA Milliyet 

     İçişleri Bakanlığı, geniş kapsamlı emniyet müdürleri kararnamesi hazırlayarak onay için Cumhurbaşkanlığı'na gönderdi. Kararnameyle merkeze alınan 25 emniyet müdürünün arasında eski İçişleri Bakanı Sadettin Tantan'ın atadığı isimler de yer alıyor. 
     
     Yücelen hazırladı 
     Milliyet'in aldığı bilgiye göre, İçişleri Bakanı Rüştü Kazım Yücelen, koalisyon ortağı partilerin isteklerini de göz önüne alarak geniş kapsamlı emniyet müdürleri kararnamesi hazırladı. Bu amaçla, bakan Yücelen iki hafta önce Cumhurbaşkanı Ahmet Necdet Sezer ile görüşerek kararname taslağı üzerinde onay aldı. Onayın ardından Yücelen, 63 emniyet müdürünü kapsayan son yılların en geniş emniyet müdürleri kararnamesini hazırladı. Kararnameyle, İçişleri eski Bakanı Sadettin Tantan döneminde göreve getirilen il emniyet müdürlerinden bazılarının merkeze alınacağı öğrenildi. 
     Hazırlanan kararname, önceki gün Başbakan Bülent Ecevit ve yardımcısı Devlet Bahçeli'nin onayından sonra son onay için Cumhurbaşkanlığı'na gönderildi. 
     Kararnamede, halen görevdeki 25 emniyet müdürünün merkeze alınması 38 emniyet müdürünün ise yeni atama ve karşılıklı atanması karara bağlandı. 
     
     Kimler gidiyor 
     Kararname kapsamında, Tantan'ın göreve getirdiği Samsun, Muğla, Kırşehir, Trabzon ve Kütahya emniyet müdürleriyle, Osmaniye emniyet müdürü merkeze alındı. Aynı kararnamede, Manisa Emniyet Müdürü Hüseyin Çapkın'ın Kocaeli, APK uzmanları Muzaffer Çetinkaya'nın Osmaniye, Osman Öztürk'ün Rize, Ercüment Yılmaz'ın Bayburt, Durmuş Demirbaş'ın Kars, Tahir Bayındır'ın Batman, Sinan Salman'ın Tunceli, Polis Akademisi Başkan yardımcısı Kutlay Çelik'in Şanlıurfa emniyet müdürü olması planlandı. Aynı kararnamede, Sivas, Edirne, Kırklareli, Rize, Mardin, Nevşehir Emniyet müdürlerinin başka illere atanması öngürüldü. 
     



 SİYASET 


















</TEXT>
</DOC>
