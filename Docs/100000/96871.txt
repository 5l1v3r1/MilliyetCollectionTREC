<DOC>
<DOCNO> 96871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/dunya/adun.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefte kim var 
</HEADLINE>
<TEXT>

Amerikan ordusu 24 Temmuz’da tarihinin en büyük tatbikatını başlatıyor. Tatbikatın senaryosu stratejik bir su yolunu elde tutan bir ülkedeki büyük depremin ardından generallerin darbe yapmasıyla başlıyor ve gelişmeler bu ülkeye Amerikan müdahalesiyle sonuçlanıyor 
     DIŞ HABERLER SERVİSİ 

     Irak’ı işgal operasyonuna yakında start vereceği yolundaki haberler yoğunlaşırken ABD, kara, hava ve deniz birliklerinin görev alacağı tarihinin en büyük askeri tatbikatını başlatıyor. Ancak 24 Temmuz’dan 15 Ağustos’a kadar sürecek tatbikatın senaryosu, hedefin Irak olduğu konusunda büyük kuşkular yarattı. 
     Planlama çalışmalarının 2 yıl sürdüğü belirtilen "Millennium Challenge 2002" Milenyumun Meydan Okuması 2002 tatbikatının senaryosu son derece ilginç öğeler taşıyor ve birçok yönden Irak’a uymuyor. AP’nin haberine göre, ABD ordusunun hayali bir ülkenin çıkardığı uluslararası krizi önlemeye yönelik müdahalesini konu alan senaryo şöyle 
     
Deprem ve darbe      "Hedef ülkede çok yıkıcı, büyük bir deprem oluyor. Aynı zamanda devletlerarası anlaşmazlıklara bakan Dünya Mahkemesi bu ülkenin sınırlarıyla ilgili olarak aleyhinde bir karar alıyor. Bunun üzerine ordu yönetime el koyuyor. Mahkemenin kararına öfkelenen generaller dünya için çok stratejik bir deniz yolunu bloke ediyor. Karşılığında Birleşmiş Milletler bu ülkeye uluslararası yaptırım uygulanmasına karar veriyor. Ardından, kitle imha silahlarına sahip olduğu olduğu varsayılan bu ülkeye ABD’nin havadan müdahalesi ve kentlerini işgal etmesi gündeme geliyor." 
     ABD’nin Pasifik kıyılarındaki San Diego, Güney California’daki üsler ve Nevada çölünde 13 bin 500 askerler gerçekleştirilecek tatbikatı ABD Genelkurmay Başkanı ile Deniz Kuvvetleri Komutanı yönetecek, çok sayıda üst rütbeli komutan izleyecek. Kara, deniz, hava ve deniz piyadelerinden birliklerin katılacağı tatbikatın amaçlarından biri de, "Amerikan ordusunun vurucu gücünü, hareket yeteneği sınırlı ve nispeten yavaş olan şimdiki durumundan mekanize birliklerden çok daha hızlı hareket edebilen ve son teknoloji ürünü silahları kullanan birliklerin yer aldığı yeni bir yapıya dönüştürmek şeklinde" açıklandı. Beş yıl sonraki savaş tarzının deneneceği tatbikatla ABD askerleri, kitle imha silahlarına karşı savaşma yeteneğini artıracak, şehir savaşını öğrenecek ve insani yardım operasyonları düzenleme kapasitesini artıracak. 
     
Yeni silahlar denenecek      Tatbikat, Amerikan deniz piyadelerinin düşman güçleriyle 96 saatlik çatışmalardan sonra kentleri ele geçirmesi ve barış gücü oluşturmasıyla sona erecek. Bu arada ABD ordusunun envanterindeki yeni silahlar da test edilecek. Piyadelerin cephede tepelerin arkasını görmek için kullanacağı "Dragon Eye" Ejder Gözü adlı 3 kiloluk insansız hava keşif aracı ilk kez denenecek. Donanma ise saatte 80 km’lik hıza ulaşabilen yeni savaş gemilerini sınayacak. 
     
Büyüteçle bakınca...      ABD tatbikatının hayali senaryosu, gerçeklikle bağlantıları noktasında yakından incelenince, hedef olabilecekler listesine birkaç ülkenin girdiği görülüyor. Öncelikle ABD Başkanı George W. Bush’un "şer ekseni" olarak ilan ettiği ülkeler taranırsa, bunlardan Kuzey Kore’nin stratejik önemde bir deniz yolunu bloke etme ihtimalinin olmadığı biliniyor. Irak ise hem bu açıdan, hem de deprem kuşağında bulunmaması nedeniyle tanıma uymuyor. 
     Öteden beri şu veya bu şekilde, ABD’nin şimşeklerini üzerine çeken Suriye ve Libya da her iki kriter açısından liste dışında kalıyor. 
     Deprem kuşağında yer alan ve Hürmüz Boğazı’nı kapatarak Batı’nın enerji yolunu kesebilecek, kitle imha silahlarına sahip İran akla yatkın bir hedef olarak ortaya çıkıyor. Ancak ordusunun darbe yapma geleneğinin bulunmaması ve sınırlarıyla ilgili herhangi bir uluslararası tartışmanın olmaması kafalarda soru işareti yaratıyor. 
     Söz konusu koşullara bazı açılardan Türkiye de uyuyor. Büyük bir deprem bekleniyor Ermeni iddiaları, Ege veya Güneydoğu yüzünden sınırlarıyla ilgili iddialar ortaya atılıyor. Ancak ABD’nin stratejik müttefiki olması ve kitle imha silahlarına sahip olmaması nedeniyle senaryodaki hedef ülke tanımına girmiyor. 
     



 DÜNYA 











</TEXT>
</DOC>
