<DOC>
<DOCNO> 65740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur18.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT, deprem bölgesine hareket etti 
</HEADLINE>
<TEXT>

     Arama ve Kurtarma Derneği AKUT 
     Ankara ekibinin, 6.0 büyüklüğündeki depremin merkez üssü Afyon'un Bolvadin ilçesine hareket ettiği bildirildi. 
     AKUT Basın Sözcüsü Zeynep Aktosun, merkez üssü Bolvadin olan şiddetli depremin ardından ilk olarak AKUT'un Ankara ekibinden 3 kişilik öncü grubun yola çıktığını belirterek, hazırlanan Antalya ekibinin de yaklaşık yarım saat sonra hareket edeceğini söyledi. 
     İstanbul'daki ekibin de hazırlandığını, ancak depremin etkileriyle ilgili bilgiler netleşene kadar beklemede kalacağını anlatan Aktosun, ''Şu ana kadar deprem bölgesiyle ilgili çok fazla bilgi gelmedi'' dedi. 
     Antalya ve İstanbul ekipleri de yolda... 
     Arama ve Kurtarma Derneği'nin AKUT 
     Ankara ekibinin ardından Antalya ve İstanbul'dan da ekiplerin, deprem bölgesine hareket ettiği bildirildi. 
     AKUT Basın Sözcüsü Zeynep Aktosun, A.A muhabirine yaptığı açıklamada, merkez üssü Afyon'un Bolvadin ilçesi olan şiddetli depremden sonra Ankara'dan deprem bölgesine, incelemelerde bulunmak ve buna göre ihtiyaçları belirlemek amacıyla giden 3 kişilik öncü grubun ardından Antalya'dan 18, İstanbul'dan da 20 kişilik ekibin bölgeye hareket ettiğini söyledi. 
     İstanbul'da ayrıca ikinci bir grubun ihtiyaç olduğu takdirde gönderilmek üzere hazır beklediğini anlatan Aktosun, ekiplerle birlikte AKUT'un Ataşehir'deki İskender Iğdır Eğitim Merkezi'nden temin edilen gerekli malzemelerin de konteynerlerle deprem bölgesine gönderildiğini kaydetti. 
     Bu arada Toplum Sağlığı Vakfı, deprem sonrası sağlık ihtiyaçlarının tespit edilmesi ve acil sağlık hizmeti sunulması amacıyla, 2 doktor, 2 hemşire ve 2 lojistik elemanından oluşan ekibini bölgeye gönderdiğini açıkladı. 
     






</TEXT>
</DOC>
