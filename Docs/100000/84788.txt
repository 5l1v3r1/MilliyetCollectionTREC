<DOC>
<DOCNO> 84788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur03.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Gençliğimiz bizim gücümüzdür" 
</HEADLINE>
<TEXT>

     MHP Genel Başkanı ve Başbakan Yardımcısı Devlet Bahçeli, 19 Mayıs Atatürk'ü Anma, Gençlik ve Spor Bayramının da ileride 23 Nisan gibi çeşitli ülkelerden gelecek gençleri Türkiye'de biraraya getireceğine inandığını belirtti. Bahçeli, "Gençliğimiz bizim gücümüzdür. Gücümüz de gençliğimizdir" dedi. 
     Bahçeli, 19 Mayıs Atatürk'ü Anma ve Gençlik ve Spor Bayramı nedeniyle bir mesaj yayınladı. Atatürk'ün 19 Mayıs'ta yaktığı bağımsızlık meşalesinin karanlıktan ve ümitsizlikten bunalan milletin sönmek üzere olan umutlarını yeniden canlandırdığını kaydeden Bahçeli, Türk milletinin, gençliğin siyasal ve toplumsal bir güç olduğunu ve bunun önemini dünyada en önce kavradığını ifade etti. 
     Bahçeli, Atatürk'ün Türk çocuklarına armağan ettiği ve dünyada hiçbir ülkede bulunmayan Ulusal Egemenlik ve Çocuk Bayramının dünya çocukları arasında sevgi ve dostluk bağlarının geliştirilmesi ve bütün insanların barış içinde yaşayacakları bir dünyanın oluşmasına katkı sağladığını belirtti. Bahçeli, "Bu düşünceden hareketle, 19 Mayıs Atatürk'ü Anma ve Gençlik ve Spor Bayramı'nın da dünya gençliğini ülkemizde biraraya getirerek, çeşitli ülkelerden gelecek gençler arasındaki sosyal, kültürel ve dostluk ilişkilerinin geliştirilmesine vesile olacağına inanıyorum" dedi. 
     Eğitimin nesillerin etkileşimi olduğunu belirten Bahçeli, topyekun kalkınmada en önemli unsur olan eğitimin hayati önemi bulunduğunu kaydetti. Bahçeli'nin mesajı şöyle 
     "Bu nedenle, kendi sorunlarından arınmış, ekonomik ve toplumsal kalkınmanın lüzumuna ve faydasına inanan, büyük hedef ve ülkülere sahip, fikri hür, vicdanı hür, irfanı hür nesiller yetiştirmek vazgeçilmez gayemiz olmalıdır. 
     Çünkü gelecekte, üstün nitelikli insan gücüne ve yüksek teknolojiye sahip toplum olma avantajını bize gençlerimiz sağlayacaktır." 
     





</TEXT>
</DOC>
