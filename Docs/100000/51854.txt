<DOC>
<DOCNO> 51854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun11.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de lanet sürüyor...Prenses helikopter kazasında öldü 
</HEADLINE>
<TEXT>

     Nepal'de Prenses Prekşiya'nın helikopter kazasında öldüğü bildirildi. 
     Nepalnews.com internet sitesi, kraliyet ailesine yakın kaynaklara dayanarak, Kraliçe Komal'ın kız kardeşi Prenses Prekşiya'nın, özel bir helikopterin bu sabah kalkıştan kısa süre sonra Nepal'in batısındaki Rara Gölü'ne düşmesi sonucu yaşamını yitirdiğini duyurdu. 
     Haber, bağımsız kaynaklarca henüz doğrulanmadı. 
     Daha önce bir havaalanı yetkilisi, aralarında Prenses Prekşiya'nın da bulunduğu 6 kişiyi taşıyan, Fishtail Air'e ait Fransız yapımı helikopterin Katmandu'ya 550 kilometre uzaklıktaki Rara gölü yakınlarında düştüğünü açıklamıştı. 
     Nepal'de Haziran ayında meydana gelen saray katliamında, Veliaht Prens Dipendra, babası Kral Birendra ve Kraliçe Aişvarya ile kraliyet ailesinin diğer 7 üyesini öldürdükten sonra intihar etmiş, bu facianın ardından Kral Birendra'nın erkek kardeşi Gyanendra tahta geçmişti. 
     Bugünkü kazada helikopterde bulunan Prenses Prekşiya, şimdiki Kraliçe Komal ve eski Kraliçe Aişvarya'nın en küçük kız kardeşi. 
     






</TEXT>
</DOC>
