<DOC>
<DOCNO> 54542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/soneko16.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Reel Sektöre Teşvik Yasası" kapıda... 
</HEADLINE>
<TEXT>

     Yatırımları teşvikle ilgili yeni yasanın bir ay içinde çıkarılması bekleniyor. 
     Teşvikler iki kısım altında değerlendirilirken, öncelikle, yerli ve yabancı yatırımcı ayrımı yapılmadan, tüm bürokratik engeller ortadan kaldırılacak. İkinci kısımda ise reel sektörün yeniden canlandırılması çerçevesindeki düzenlemeler gerçekleştirilecek. 
     Teşvikle ilgili düzenlemelerin, yatırımın önündeki idari engellerin kaldırılması, yolsuzluklarla mücadele gibi yapısal önlemlerle paket olarak çıkarılacağı ifade ediliyor. 
     Yetkililer, reel sektörün canlandırılması için ilk aşamada 500 milyon dolarlık kaynağın yeterli olacağını belirtirken, gelecek hafta Türkiye'ye gelecek olan Uluslararası Para Fonu IMF heyetiyle, reel sektöre yapılabilecek yardımlar ele alınacak. 
     IMF'nin, faiz dışı fazla hedefine yük getirmemesi amacıyla, reel sektörün finansmanında, iç kaynaklar yerine, dış kaynakların kullanılmasına sıcak baktığı belirtiliyor. 
     Yetkililer, 500 milyon dolarlık mali kaynağın ise Dünya Bankası'nın bir yan kuruluşu olan Uluslararası Finans Kurumu IFC ve Avrupa Yatırım Bankası'ndan sağlanabileceğini vurguluyorlar. 
     Öte yandan, Hazine tarafından, küçük ve orta boy işletmeler KOBİ 
     ile yarım kalmış yatırımların tamamlanması için ayrılan 200 trilyon liralık fona işlerlik kazandırılırken, KOBİ'ler için, Avrupa Birliği Yatırım Bankası'ndan ilave kaynaklar temin edilmesi yoluna gidilecek. 
     






</TEXT>
</DOC>
