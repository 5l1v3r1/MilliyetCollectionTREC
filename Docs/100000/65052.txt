<DOC>
<DOCNO> 65052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur14.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Mayruk defilede gelin olacak amatör kız arıyor 
</HEADLINE>
<TEXT>

     Ünlü modacı Yıldırım Mayruk, ''2023'e Hikayeler'' başlıklı moda gösterisinde gelin kostümü giymek üzere Türkiye çapında amatör genç kızlar arıyor. 
     Mayruk, Teşvikiye'deki atölyesinde düzenlediği basın toplantısında, her yıl hazırladığı gelin kostümünü, bu kostümün masumluğunu ve heyecanını yansıtabilecek amatör mankenlere sundurduğunu hatırlatarak, daha önceki yıllarda bu mankenleri aile dostlarının kızları ya da Türkiye güzelleri arasından seçtiğini ifade etti. 
     Bu yıl, yelpazeyi geliştirerek, Türkiye çapında bir arama yapacağını belirten Mayruk, seçtiği genç kızı ya da kızları 11 Nisan 2002 tarihinde gerçekleştireceği ''2023'e Hikayeler'' başlıklı moda gösterisi serisinin altıncısında podyuma çıkaracağını anlattı. 
     Mayruk, bu genç kızları başarılı bulduğu takdirde yıl boyunca diğer defilelerinde ve basın tanıtımlarında da kullanarak, moda dünyasına kazandırmayı amaçladığını belirtti. 
     Gelinlik mankeni için bekar, daha önce modellik yapmamış, 18-25 yaş arası, en az lise mezunu, 1.77-1.80 arası boy ve 36-38 beden olanların tercih edileceğini belirten Mayruk, ''bu yıl manken Çağla Şıkel'e niçin defilesinde yer vermediğinin'' sorulması üzerine, ''Şıkel kadromda zaten yoktu. Sadece iki defileme çıktı. Benim ağzımdan çok şey yazıldı. Çoğu söylemediğim şeylerdi. Benim mankenim Sema Şimşek'' yanıtını verdi. 
     






</TEXT>
</DOC>
