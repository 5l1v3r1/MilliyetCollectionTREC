<DOC>
<DOCNO> 77136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/soneko12.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi şubat ayında geçen yıla göre geriledi 
</HEADLINE>
<TEXT>

     Bu yılın Şubat ayında sanayi üretimi, geçen yılın aynı ayına göre yüzde 4.5 azalış gösterdi. 
     Yılın iki ayında sanayi üretimindeki düşüş ise yüzde 3.7 olarak hesaplandı. 
     Devlet İstatistik Enstitüsü'nün DİE ''Aylık Sanayi Üretim Endeksinin 2002 Yılı Şubat Ayı Sonuçları'' açıklandı. 
     Buna göre toplam sanayi üretimindeki düşüş, sektörlerde de kendini gösterdi. 2002 yılının Şubat ayında, elektrik, gaz ve su sektöründeki üretim endeksi, geçen yılın aynı dönemine göre yüzde 6.3, imalat sanayi yüzde 4.5, madencilik sektörü de yüzde 0.4 oranında düşüş gösterdi. 
     Geçen yıl Şubat ayında toplam sanayi üretiminde yüzde 4.9 azalış olurken, dönemi madencilik sektörü yüzde 9.8, imalat sanayi yüzde 4.9, elektrik, gaz ve su sektörü de yüzde 3.5 gerileme ile kapatmıştı. 
     Bu yılın 2 aylık ortalamalarına bakıldığında da, toplam sanayi üretimi yüzde 3.7, madencilik yüzde 4.4, imalat sanayi yüzde 4, elektrik, gaz ve su sektörü yüzde 1.1 oranında geriledi. 
     Geçen yılın 2 aylık ortalamasında ise değerlerin artıda olduğu gözlenirken, toplam sanayi üretiminde bu oran yüzde 1, madencilik sektöründe yüzde 3.1, imalat sanayinde yüzde 1, elektrik gaz ve su sektöründe de yüzde 0.1 seviyesinde gerçekleşmişti. 
     






</TEXT>
</DOC>
