<DOC>
<DOCNO> 55025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/yazar/kohen.html </URL>
<DATE> 2001/12/01/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Irak seçenekleri 
</HEADLINE>
<TEXT>

     ABD'nin Irak politikasının ne olduğunu ve nasıl gelişebileceğini "ilk elden" öğrenmek için Dışişleri Bakanı Colin Powell'ın önümüzdeki salı Ankara'ya yapacağı ziyareti beklemeye gerek kalmadı. 
     Kuşkusuz Powell ile Afganistan'dan Kıbrıs'a kadar birçok sorunun görüşüleceği toplantılarda, Bush yönetiminin Irak'ta "yeni bir cephe" açıp açmayacağı veya Saddam rejimini devirmek için neler planladığı konusu, daha ayrıntılı olarak ele alınacak ve durum daha çok açıklık kazanacak. 
     Ama son zamanlarda, ABD'nin mutlaka Irak'ı vuracağı, bunu yaparken Türkiye'yi yanına almak isteyeceği, hatta Ankara'nın aktif desteğini sağlamak için onu Musul petrolleri ve hatta bir miktar toprak ile "ödüllendireceği" yolundaki haberlere karşılık, Powell'ın kısaca söyledikleri, durumu aydınlatıyor. Bakanın deyişi ile, Bush'un elinde "birçok seçenek var" ve "kimsenin henüz ilan etmediği bir savaş" lafı, spekülasyondan ibarettir... 
     
     BURADA daha önce de belirttiğimiz gibi, ABD'nin bu konuda henüz oluşmuş, kesinleşmiş bir stratejisi ve kararı yok. Doğru Washington "Saddam'sız bir Irak" görmek istiyor ve bunu gerçekleştirmenin çeşitli yollarını araştırıyor. Bu Irak'ı bombalamaktan Saddam'a karşı muhalif güçleri devreye sokmaya kadar, çeşitli opsiyonları kapsıyor. Şu anda Washington'da bunlar tartışılıyor ve bazı seçenekler de eleştiriliyor. 
     Örneğin "New York Times"ta çıkan "Irak bekleyebilir" başlıklı bir başyazıda, ABD'nin Afganistan'dan sonra Irak'ı vurmaya kalkışmasının ne kadar yanlış olduğu izah ediliyor. Bu durumda doğacak olumsuz sonuçlar özetle şöyle sıralanıyor Diplomatik alanda, koalisyon dağılır, Arap desteği son bulur, ABD yalnız kalır... Askeri alanda, ABD bombardımandan sonra kara harekatına da girişmek zorunda kalır, ağır bir fatura öder... Bu nedenle gazete en iyi opsiyonun, gene de Bağdat'ı diplomatik baskı ile yola getirmek olduğunu savunuyor. 
     
     BU arada ABD'nin Irak'ı baskı altında tutmak için yeni çabalar harcadığı görülüyor. Nitekim BM Güvenlik Konseyi'nde Irak'a karşı yaptırımların 6 ay daha uzatılması, eğer Bağdat silah denetimine karşı direnmeye devam ederse bu kez "akıllı yaptırımlar"ın uygulanması, karara bağlandı. Hem de Rusya'nın desteği ve oybirliği ile... 
     Şimdiye kadar Irak'a yakınlık gösteren Rusya'nın 11 Eylül'den sonra ABD ile dayanışmasını sürdürerek böyle bir tavır alması, çok anlamlı. Ve de Saddam için bir darbe... 
     Aslında, Saddam eğer silah denetimcilerinin tekrar Irak'a gelmesine izin verse, çok şey halledilebilir. Bir kere, Irak'ın gizlice kitlesel imha silahları ürettiğine ve bunun için denetime izin vermediğine ilişkin argümanı ki bunu ABD şimdi Irak'a olası müdahale için bir gerekçe olarak kullanıyor ortadan kaldırır. İkincisi, BM'nin yaptırımlarını hafifletmesini ve zamanla kaldırmasını sağlar. Bu da Irak halkının sıkıntıdan kurtulmasına imkan verir. Üçüncüsü bu Irak'ın yeniden uluslararası camiada yer almasına yardımcı olur. 
     Türk diplomasisi öteden beri Bağdat'a bu yönde tavsiyede bulunuyor. Ama Saddam nasihat dinlemiyor ve inadını sürdürüyor. Öyle bir inat ki, halkına faturası çok ağır çıkıyor, kendisi ile birlikte bölgeyi de, dünyayı da tehlikeye sokuyor. Ve de, "Saddam gitmeden bu iş düzelmez" kanısına - ve bir müdahale olasılığına - mahal veriyor... 
     
     
     







'Sırası değil' ama... 


Salkımlı yazı 


Türkiye Irak'a girer mi 


Acıyla tanışan ABD'de jeton mu düştü 


Yıkıcı yapım 


"Sorry .." 


Paylaşmayı bilmek 


Irak seçenekleri 


Ben kalender meşrebim, güzel çirkin aramam 


Ankara'da böyle bakanlar vardı 


İnönü'nün bıraktığı kulvar 


Krizle değişen öncelikler 


Tehlike yasaya uymayanlarda 


"Sağlam Kuvvetler"e geniş ufuk yaraşır 


Önemli olan ne zaman çıkacağımız 


</TEXT>
</DOC>
