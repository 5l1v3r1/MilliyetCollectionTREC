<DOC>
<DOCNO> 67010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/spor/ygokce.html </URL>
<DATE> 2002/02/11/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Kahvaltı maçı 
</HEADLINE>
<TEXT>

     Yumurtalar rafadan, goller İlhan’dan Milli Takım için sıkıştırılmış, yoğunlaştırılmış lig programı ilginç tablolar yaratıyor. Güngören Belediye Stadı’ndaki maç iyi bir "brunch" örneği oluşturdu. Pazar günü, üstelik bahar ılımanlığında öğle ortası futbol yadırgandı. Sabah kahvaltısı ile öğle yemeğini birleştirerek brunch yapmaya alışanlar dün başlama vuruşundan sonra ilk yarı bitene kadar değişen gecikmelerle maça zor attılar kendilerini. Tribünlerde esneyenler, saha içinde de gevşeyenler çoğunluktaydı. 
     Maçın ilk 45 dakikası, İstanbulspor’un Beşiktaş’a rövanşı vermemekteki direnişi ve kararlılığıyla geçti. Geride alan savunması yapan, orta alanda sık sık pres yaparak, top çalan ev sahibi, üç net gol pozisyonu yarattı, ama Mehmet Yozgatlı’nın vuruş zaafiyetinden hak ettiği skoru bulamadı. Hele bir de İbrahim - Mhyre anlaşmazlığı vardı ki, Beşiktaşlıların yüreği ağzına geldi. 
     Beşiktaş ilk yarıda oyuna istediği şekli veremedi. İstanbulspor’un hesap dışı atakları ve orta alandaki akıllılıkları yüzünden hücuma rahatlıkla yönelemedi. Sağ kanatta Khlestov oyunun ağır yükünü taşırken, solda İbrahim etkisiz ve dağınıktı. İlhan - Ahmet Dursun ikilisinin iletişimsizliği, kazandıkları topları kullanamadan kaybetmeleri Beşiktaş adına tuhaf karşılanacak beceri noksanlarıydı. 
     İkinci yarıda Beşiktaş galiba pazar sabahı mahmurluğundan sıyrıldı. Üstün enerjisini ve gol atma isteğini oyuna yansıttı. Tümer, Khlestov, Baya, Ronaldo ve Ahmet, İlhan ile Ahmet Dursun’u gollük toplarla buluşturmaya başladılar. Khlestov’un presle aldığı topu İlhan Mahsız’a aktarması skor tabelasına hoş bir golle yansıdı. İlhan Mansız, son haftalardaki formsuzluğundan sıyrılarak etkili, ezici ve üretken kimliğine yeniden büründü. Attığı ikinci gol de şıktı. Ancak sonradan denediği iki anlamsız röveşata keyif kaçırmaya yetti. Erman’ın, Ferdi ile giriştiği ikili mücadelede topu gereksiz biçimde ayağında tutma isteği İstanbulspor’un, Cenk’in attığı golle beraberlik arayışlarını hızlandırdı. Farka giden maç Beşiktaş açısından korkuya dönüştü. Ali Eren’in hastalığından dolayı oynayamaması Beşiktaş’ı da hasta edecekti, olmadı. 
     Tümer’in Orhan Erdemir’e -haklı olduğu halde israrla itiraz etmesi yanlıştı. Daum’un doksan dakikayı oyuncu değiştirmeden tamamlaması da tuhaf Ama tabeladaki gerçek Beşiktaş için güzeldi. Hem rövanşı aldılar. Hem de zirve koşusunu kayıpsız tamamladılar. 
     
     



 SPOR 
































</TEXT>
</DOC>
