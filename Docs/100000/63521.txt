<DOC>
<DOCNO> 63521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/spor/spo01.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Zafer sevinelim ama disiplinden asla kopmayalım 
</HEADLINE>
<TEXT>

Beşiktaş’ın Alman hocası, farklı Trabzon galibiyeti nedeniyle futbolcularını göklere çıkarırken, ciddiyetten uzaklaşıldığı dakikaları sert bir dille eleştirdi 
     BİLAL MEŞE 

     "Hüsran yaşarsınız" 
     SİYAH - Beyazlı ekibin teknik patronu Christoph Daum, Trabzonspor önündeki farklı skora karşın, futbolcuların oyun disiplininden çıkmalarına ve rakibe pozisyon vermelerine sinirlendi. Alman hoca, "Üç puan ve farklı skor bize müthiş moral oldu. Ne var ki, 3-0 öne geçtikten sonra disiplinden koptuk, rakibimize iki net gol şansı verdik. Futbolda ciddiyetten uzaklaştığınız anda hüsrana uğrarsınız" diye konuştu 
     
     "Taviz vermem" 
     ALMAN hoca, İlhan Mansız’ın penaltı sonrası hareketlerini eleştirdi. Christoph Daum, "Disiplin konusunda kimseye taviz vermem, bozdurmam da. Gerilimi yüksek maçlarda futbolcular kontrolü kaybederler. Profesyonellik bu değil. Olayı daha sakin ortamda değerlendireceğim, gerekeni yapacağım. Şu aşamada yorum yapmak istemiyorum. Çok önemli bir engeli daha firesiz atlattık, zirve yarışında iddialıyız" ifadelerini kullandı. 
     
     "Şımarmayacağız" 
     DAUM, görev verdiği tüm oyuncuların, kapasitelerini sonuna kadar sahaya yansıttıklarını belirtti, "Beni sevindiren en önemli nokta bu. Emin adımlarla yürüyoruz, şımarmayacağız" yorumunu yaptı. Almanya’da bugün 14. kez yargıç önüne çıkacak Alman hocanın maçtan önce, "İlk maçta yenildik. Ancak biz daha iyi takımız. Çıkın bunu gösterin. Geri çekilin, hızlı atağa kalkın, maçı farklı kazanırız" dediği öğrenildi. 
     
Asper’e güvenoyu      CENGİZ MALGIR 

     REAL Sociedad’dan transfer edilen, ilk resmi maçında ortaya koyduğu futbol ve yaptığı kurtarışlarla dikkatleri üzerine çeken Asper, teknik kadronun gözüne girdi. Kaleci antrenörü İmmel, "Gerçekten olağanüstü oynadı. Bu şekilde oynamaya devam ederse formasını Myhre’ye vermez" dedi. 
     ASPER ise 2.5 yıldır kale yüzü görmediğini, yedek kaldığını hatırlattı. İsveçli kaleci, Trabzonspor maçıyla ilgili yorumunda "Benim için zor maç olmadı. İspanya’da gaspedilen ve elimden alınan kariyerimi, Türkiye’de geri alacağım" ifadesini kullandı. 
     
Marinho imzaladı      BEŞİKTAŞ, dün İstanbul’a getirdiği Brezilyalı savunma oyuncusu Marinho ile 1.5 yıllık sözleşme imzaladı. Akaretler’deki kulüp binasında gerçekleştirilen ve yönetici İbrahim Altınsay’ın da hazır bulunduğu tören sonrası Marinho yeni takımının formasını giyerek objektiflere poz verdi. Bu transferden 1 milyon dolar alacağı öğrenilen Brezilyalı futbolcu bugün idmana çıkacak. 
     
Sevgi yumağı      BEŞİKTAŞ’I önceki akşam Atatürk Havalimanı’nda karşılayan çok sayıdaki taraftar, şölen havası yarattı. Taraftarlar "En büyük Beşiktaş, şampiyon Beşiktaş" sloganları atarlarken, uçaktaki kongre üyeleri başta imparator olarak nitelendirdikleri Sinan Engin ve futbolculara sevgi gösterisinde bulundular. 
     
Hedef Bursa      SİYAH - Beyazlı takım, seyircisiz oynayacağı Bursaspor maçının hazırlıklarına başladı. Fulya’da yapılan ve Roland Koch’un yönettiği antrenmana Fevzi, Ahmet Yıldırım, Yasin Sülün ve Tunus’ta bulunan Baya katılmazken, İlhan Mansız ile Tümer düz koşu yaptılar. 
     
İlhan’a uyarı      MENAJER Sinan Engin, penaltı sırasında kulübeye sözlü saldırıda bulunan İlhan Mansız’ı sert şekilde uyardı. Engin, yıldız oyuncuya, "Daha dikkatli ol. Bu tür hareketler sana hiç yakışmıyor, antipatik oluyorsun. Aklını başına topla" dedi. Engin maçla ilgili yorumunda da "Rakibimizin gücü bu, abartmaya gerek yok. Bu skor kimseyi şımartmasın, havaya sokmasın. Şartlar ne olursa olsun bu ekip sezon sonunda ipi göğüsleyecektir" diye konuştu. 
     



 SPOR 

























</TEXT>
</DOC>
