<DOC>
<DOCNO> 65108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/siyaset/siy01.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Davos sınavı 
</HEADLINE>
<TEXT>

Kırılgan Zamanlarda Liderlik’ temasının ele alınacağı Dünya Ekonomik Forumu toplantısına Türkiye’den Kemal Derviş, İsmail Cem ve Tayyip Erdoğan katılıyor 
     SEMA EMİROĞLU - NEW YORK 

     Dünya Ekonomik Forumu toplantıları, 31 yıllık tarihinde ilk kez 11 Eylül’de terör saldırılarına sahne olan New York’a taşındı. Bugün olağanüstü güvenlik önlemleri altında başlayacak olan toplantılar, 11 Eylül sonrasında değişen dünyanın global ekonomik ve güvenlik konuları üzerinde yoğunlaşacak. 
     Önde gelen siyaset, ekonomi, diplomasi, akademi ve özel sektör temsilcilerinden oluşan 3 bin kişiyi ağırlayacak olan Forum toplantılarında, "Kırılgan Zamanlarda Liderlik" teması ele alınacak. Bu yıl ilk kez, din ve kültür çatışmalarının çözümü konusuna da ağırlık verilecek. Davos’un "liderlik" temalı toplantılarına Türkiye’den katılanlar arasında, kamuoyunun kendileri hakkındaki siyasi liderlik beklentileri yüksek olan isimler Devlet Bakanı Kemal Derviş ve Dışişleri Bakanı İsmail Cem ile AKP Genel Başkanı Tayyip Erdoğan katılıyor. 
     Filistin lideri Yaser Arafat ve globalizm karşıtlarının çağrılmadığı toplantılara, dünyanın önde gelen Hıristiyan, Müslüman ve Yahudi din adamları davet edildi. 
     Toplantılarda, aralarında Alman Başbakanı Gerhard Schroeder ve Amerikan Dışişleri Bakanı Colin Powell’ın da bulunduğu pek çok devlet adamı hazır bulunacak. 
     Davetlileri göstericilerden korumak için 4 bin polis görevlendirildi. New York güvenlik birimleri alarma geçirilirken, olası şiddet olayları ve protesto gösterilerinin altından kalkmanın, 11 Eylül sonrasında New York’un imajını düzeltmek için en büyük sınav olacağı belirtiliyor. Toplantıların düzenleneceği Waldorf Astoria Oteli ve çevresinde binlerce kişinin protesto gösterisi yapması bekleniyor. Göstericiler, otelin önündeki Park Avenue’ye etten duvar örerek, davetlilerin toplantıya girmelerini engellemeyi planlıyor. 
     



 SİYASET 



















</TEXT>
</DOC>
