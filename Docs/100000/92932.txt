<DOC>
<DOCNO> 92932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/siyaset/siy01.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon uyum için toplanıyor 
</HEADLINE>
<TEXT>

Koalisyon liderleri, geçmişte yaşanan uzlaşma fotoğrafını yeniden yakalamak amacıyla yarın bir araya gelecek 
     ANKARA Milliyet 

     Koalisyon liderleri 41 gün sonra ağır ekonomik kriz ve Avrupa Birliği’ne AB üyelik kriterlerindeki yaşanan görüş ayrılıklarına karşın, geçmişte yaşanan "uzlaşma fotoğrafını" yakalamak amacıyla yarın bir araya gelecek. Ortaklar, AB kriterleri ve ekonomideki gidişatın ele alınacağı toplantının ardından yazılı açıklama yerine kameralar karşısına geçerek, "57. koalisyon hükümetinin uzlaşma ve atılım hükümeti" olduğu ve "uyum" içinde çalışmalarını sürdürdüğü mesajını verecek. 
     Liderler Başkent Hastanesi’ndeki zirvenin ardından bu kez tam donanımlı "Başbakanlık Konutu"nda buluşacak. Ekonomideki dalgalanmaların ele alınacağı toplantıda, bankacılık sektöründeki gelişmeler değerlendirilecek. Para ve mali piyasalara ilişkin kısa vadeli önlemleri masaya yatıracak olan liderler, hükümetin enflasyon ve büyüme hedeflerinin tutturulması için gerekli "inisiyatif ve iradeye" sahip olduğunun altını çizecek. 
     Zirvede, seçim tartışmasının ekonomi üzerinde olumsuz etki yaptığı ve "kamouyunda erken seçim tartışmalarının doğruğa çıkmasına karşın" hükümetin 2004’e kadar seçim istemediği görüşü seslendirilecek. 
     Zirvede ayrıca, TBMM’nin tatile girmesi nedeniyle, AB’ye üyelik çerçevesinde Türkiye’nin siyasi kriterlerden hangilerine öncelik vermesi gerektiği üzerinde durulacak. 
     
     OLAĞANÜSTÜ TOPLANTI 
     Liderler, Meclis’in tatil olduğu dönemde çalışmak üzere oluşturulan "komisyonun", sadece idam cezasına ilişkin bir yasa değil, diğer kriterleri de kapsayan bir Anayasa değişikliği paketini görüşüp görüşmeyeceğine de karar verecek. Bahçeli, eski tavrını koruyarak "Biz yokuz" derse, Başbakan Ecevit ve Mesut Yılmaz, Meclis’in olağanüstü toplantı tarihini de kapsayan bir program üzerinde çalışma yapacak. 
     



 SİYASET 











</TEXT>
</DOC>
