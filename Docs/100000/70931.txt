<DOC>
<DOCNO> 70931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko26.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Futbol şampiyonası Türkiye ve Yunanistan'a milyon Eurolar getirir" 
</HEADLINE>
<TEXT>

     Yunan-Türk İşbirliği Konseyi Başkanı Panagiotis Koutsikos, Yunan Milli Bankası Etniki ve Novabank'ın Türkiye'de yatırımları olduğunu belirtirken, Yunan Pireos Bankası'nın da Türkiye'de yatırım hazırlığında olduğunu açıkladı. 
     Türk-Yunan İş Konseyi olarak 2008'deki Avrupa Futbol Şampiyonası'na talip olduklarını kaydeden Panagiotis Koutsikos, bunun verileceğine ilişkin kuvvetli inanışları olduğunu ifade etti. 
     Koutsikos, şöyle dedi 
     ''Türk-Yunan İş Konseyi Başkanı Şarık Tara ile karar aldık ve 2008'de yapılacak Avrupa Futbol Şampiyonası'na talip olduk. 
     Ülkelerimizin Kültür Bakanları da bir araya gelerek, bu talebimizi siyasi karar alarak pekiştirdiler. 2008 Avrupa Futbol Şampiyonası'nı alma yüzdemiz çok yüksek, alacağız. Şampiyonanın yarı maçları Yunanistan'da yarı maçları Türkiye'de olması için projeler yaptık. Bu gerçekleşirse her iki ülkeye de milyon Euro'lar girecek.'' Yunanistan'da gerçekleşecek 2004 Olimpiyatları hazırlıklarında da Türk işadamlarının önemli paylar almasını arzu ettiklerini kaydeden Koutsikos, Türk firmalarının burada önemli avantajlara ve şanslara sahip olduğunu ileri sürdü. Yunanlıların tek başlarına 2004 Olimpiyatları'na hazırlanamayacaklarını belirten Panagiotis Koutsikos, Türk firmalarının teknik donanım olarak çok daha iyi durumda olduklarını anlattı. Olimpiyat hazırlıklarında en az 4 Türk firmasının bazı ihalelere teklif verdiğini açıklayan Koutsikos, sözlerini şöyle sürdürdü 
     ''Türk şirketlerinin 2004 Olimpiyat hazırlıklarından ne kadar pay alacağını bilmiyorum. Ama şansları çok yüksek. Çünkü Yunanlılar bu işi yetiştiremezler. Teknik donanım olarak Türk firmaları çok çok iyi durumda. Her alanda birlikte hareket etmek, ortaklıklar, yatırımlar bizi çok mutlu ediyor. Bunlar dostluğumuzun kalıcılığını artırıyor.'' 
     
     Türkiye'ye yatırım 
     Koutsikos, 60 Yunan şirketinin Türkiye'de yatırım için Türk işadamlarıyla işbirliği içinde olduğuna işaret ederek, bu sayının her geçen gün arttığını söyledi. 
     Koutsikos, bir çok işletmenin işbirliği ve ortak yatırım girişimlerini sonuçlanıncaya dek gizlediğine işaret ederek, ''Türk -Yunan işbirliği konusunda son 2.5 yılda katedilen gelişmeler, son 50 yılda yapılandan çok fazla. Gelişen işbirliği ve ortak yatırım konularında biz işadamları olarak siyasi desteği de arkamızda hissediyoruz. Onlar da bize yardımcı oluyor'' dedi. 
     Panagiotis Koutsikos, 2002 yılında Türkiye'ye gelecek Yunan yatırımının en az 100 milyon dolara ulaşacağını tahmin ettiklerine değinirken, bunun önemli bir kısmının fiilen gerçekleştiğini açıkladı. 
     Yunan bankalarının Türkiye'ye ilgisinden çok memnun olduklarını kaydeden Koutsikos, Yunanistan'ın milli bankası Etniki'nin ve Novabank'ın Türkiye'de faaliyette olduğunu, Pieros Bankası'nın da Türkiye'de yatırım hazırlığında olduğunu söyledi. Finans sektörünün Türkiye'ye gösterdiği ilginin diğer yatırımların artacağına ilişkin ''en ciddi gösterge'' olduğunu kaydeden Koutsikos, şöyle konuştu 
     ''Şu anda çok büyük Yunan şirketleri Türkiye'de yatırım yapmaya başladı. 4 büyük Yunan şirketi, telekominikasyon ve bilgi aktarma konularında yatırım aşamasında. Yunan bankaları da Türkiye'ye büyük ilgi gösteriyor. Türkiye'de yatırımı olan Yunan şirketlerinin sayısının artacağını biliyoruz. Çok ciddi görüşmeler ve yatırım çalışmaları sürüyor. Aynı ilgi Türk şirketlerinde de var. Ben kişisel çabalarımla 20 şirketi karşılaştırdım, tanıştırdım.'' 
     






</TEXT>
</DOC>
