<DOC>
<DOCNO> 96879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/ekonomi/eko04.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KİT’lerden 12 bin işçi çıkartılacak 
</HEADLINE>
<TEXT>

İstihdam fazlası 12 bin kişinin işten çıkarılması için Türk - İş’le görüşmelere başlandı. Atıl istihdam sorununu çözen KİT’lere geçici işçilerini daimi kadroya alma hakkı verilecek 
     ANKARA Milliyet 

     Devlet Bakanı Mehmet Keçeciler, KİT’lerde istihdam fazlası 12 bin işçi bulunduğunu açıkladı. Keçeciler, atıl istihdam sorununu çözen, verimli çalışan KİT’lere geçici işçileri kadroya alma hakkının hemen verileceğini bildirirken 12 bin kişinin işten çıkartılması için Türk - İş’le görüşmeler başladı. 
     Keçeciler, dün Devlet Bakanı Kemal Derviş’le görüştü. Derviş, ardından Türk - İş Genel Başkanı Bayram Meral’i kabul etti ve ihtiyaç fazlası olduğu belirlenen işçilerin işten çıkarılmasına ikna etmeye çalıştı. 
     Derviş’le görüşmesinden çıkışta basın mensuplarının sorularını yanıtlayan Keçeciler, KİT’lerdeki çalışan geçici işçilerin daimi kadroya geçirilmeleriyle ilgili çalışmalar yapıldığını söyledi. Atıl isdihdamın belirlenmesi için oluşturulan komisyonun, iki aydan beri çalıştığını, hazırlıkların belli oranda tamamlandığını belirten Keçeciler, şöyle dedi 
     
     Önemli adımlar atılacak 
     "Kamuda geçici işçi olarak çalışıp da, daimi kadroya geçmek üzere alınacak işçilerden, atıl durumda olup işten çıkartılması gerekenleri, Hazine yetkilileri ve Sayın Derviş ile görüştük. Önümüzdeki hafta içinde, bu konuda önemli adımlar atabileceğimizi sanıyorum." 
     Keçeciler, KİT’lerde 12 bin atıl işçinin işten çıkarılmasının planlandığını kaydetti. İşten çıkarmanın ne zaman yapılacağı konusunda, Keçeciler, "Kim hangi KİT bu işi yaparsa, geçici işçileri daimi kadroya hemen alır" dedi. 
     
Verimli KİT’lere kadro müjdesi      Tekel’de hafta başında bin 896 işçinin işten çıkartıldığını açıklayan Keçeciler, verimliliğe önem veren KİT’lerde geçici işçilerin kadroya alınmasına olanak sağladıklarını ifade ederek, şöyle konuştu "Mesela Kömür İşletmeleri, emekliliği gelenleri emekli etti, geçici işçilerin 2 bin 700’ünün kadroya alınması söz konusu. Yani atıl işçi problemini çözen kuruluşlara, geçici işçilerini daimi kadroya geçirme hakkı vereceğiz. Bununla ilgili talimat, Hazine’den KİT’lere ulaştırılacak." 
     



 EKONOMİ 























</TEXT>
</DOC>
