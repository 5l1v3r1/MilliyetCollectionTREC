<DOC>
<DOCNO> 71550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur15.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten AB açıklaması ''Başka seçenekler aramayız'' 
</HEADLINE>
<TEXT>

     Başbakan Bülent Ecevit, AB'ye üyeliğin Türkiye'nin yadsınamayacak ve vazgeçilemeyecek bir hakkı olduğunu belirterek, başka seçenekler aramanın söz konusu olamayacağını söyledi. 
     Başbakan Bülenet Ecevit, MGK Genel Sekreteri, Tuncer Kılınç'ın AB'den uzaklaşılması yönündeki açıklamasından sonra tırmanan tartışmalarla ilgili yazılı bir açıklama yaptı. Ecevit, Avrupa'da kimi çevrelerin Türkiye'nin AB üyeliğini içlerine sindiremeyebileceklerini ve AB ile Türkiye arasında zaman zaman tartışmalar ve anlaşmazlıklar olabileceğine dikkat çekerek, şöyle dedi 
     "Fakat şu gerçek değiştirilemez. Türk ulusu coğrafi açıdan da tarihsel açıdan da kültürel açıdan da Avrupalı'dır. Ancak Türk ulusu yalnız Avrupa'lı değildir. 
     Türk ulusu aynı zamanda Asya kökenlidir, Ortadoğu'ludur, Akdeniz'lidir, Kafkasyalı'dır. Avrasya sürecinin ve Doğu- Batı yakınlaşmasının önde gelen etkenidir. Çağdaş demokrat ve laik kimliğiyle kültürler ve dinler arasında uzlaşının da bir güvencisidir." Ecevit, geçen ay İstanbul'da yapılan ve Avrupa ile islam alemini kaynaştıran toplantının bu söylediklerinin bir kanıtı olduğunu kaydederek, böyle bir toplantının başka bir ülkede yapılamayacağını belirtti. Ecevit, bu özellikleri nedeniyle Türk ulusunun Avrupa'nın ufkunun açılmasına da katkıda bulunudğunu ifade ederek, şunları söyledi 
     "Bu nedenlerle Avrupa Birliği'de tam üyelik Türkiye'nin yadsınamayacak ve vazgeçilemeyecek bir hakkıdır. Onun için üyelik yolunda karşılaştığımız veya bundan sonra da karşılaşabileceğimiz güçlük ve engellerden yılgınlığa kapılıp da başka seçenekler aramamız söz konusu olamaz. 
     Türkiye elbette bölge ülkeleriyle ve başka ülkelerle de ilişkilerine sürdürecek ve derinleştirecektir." 
     
</TEXT>
</DOC>
