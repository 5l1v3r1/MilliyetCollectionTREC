<DOC>
<DOCNO> 96435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/guncel/agun.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BUHAR OLDUK 
</HEADLINE>
<TEXT>

İstanbul, bunaltıcı sıcağa ve neme teslim oldu. Dün 35 dereceye çıkan sıcaklık, nemin de etkisiyle bazı semtlerde 40 derece olarak hissedildi 
     GÜLAY FIRAT İstanbul 

     Son bir haftadır artan hava sıcaklıkları, nemin de etkisiyle çekilmez hale geldi. Dün İstanbul’da 35 dereceye ulaşan sıcaklık, nem yüzünden bazı semtlerde 40 derece hissedildi. Sıcaktan bunalan vatandaşlar, denize ya da ağaç gölgelerine koştular. Turistler Sultanahmet Meydanı’nda çimlerin üzerine sere serpe uzandılar. Bazıları ise fıskiyeli havuz önünde serinlemeye çalıştılar. Parkları dolduran çocuklar da hortumların altından çıkmadı. 
     Sıcağa rağmen çalışmak zorunda olanlar arasında, güneşten korumak için gömlek ya da tişörtünü başlarına geçirenler de çoğunluktaydı. Biraz olsun rahat nefes almak isteyenler, klimaların çalıştığı büyük alış veriş merkezlerini doldurdular. 
     
     Yağmur da görülecek 
     Akdeniz’den gelen hava dalgası, sıcaklıkların daha da artmasına neden olacak. Özellikle gece nem oranı yüzde 90’lara ulaşacak. Devlet Meteoroloji İşleri Genel Müdürlüğü’nün tahminlerine göre güney ve iç kesimlerde sıcaklıklar 5 - 7 derece daha artacak. Güney kıyılarda nem oranı özellikle gece yüzde 90 civarında seyredecek. 
     İç kesimlerde 30 - 50 arası olması beklenen nem oranı İstanbul’da yüzde 40 - 90 arası arasında değişecek. Ancak bugün İç Anadolu’nun batısı ve Trakya’da sağanak yağış bekleniyor. 
     Yağış yarın da Trakya ve İç Anadolu’nun kuzey ve batısında etkisini sürdürecek. 
     
Sıcaklar can aldı      Antalya’da, er Volkan Biçici, güneş çarpması sonucu hayatını kaybetti. Adapazarı’nda, bir çocuk annesi Bedia Reis 22 aşırı sıcakta yürürken ani tansiyon düşmesi nedeniyle can verdi. İzmit’te de Selim Sazlıdereli 24 , sıcak yüzünden çıktığı balkondan düşüp öldü. 
     
Doğu sel altında      UFUK BALKİS-TURGAY İPEK DHA 

     Doğu Anadolu Bölgesi’ni etkisi altına alan yağışlı hava, birçok yerleşim biriminde hasara yol açtı. Erzurum Horasan’da 200 ev sular altında kalırken, Ağrı Hamur’da 7 ev yıkıldı. 
     Erzurum ve çevresinde önceki akşam etkili olan sağanak yağış, Horasan’da sele dönüştü. Metrekareye 36 kilogram yağış düşen ilçede 200’ü aşkın evi su bastı. Horasan Kaymakamı Sinan Güner, evleri hasar gören ailelere Kızılay’dan çadır, battaniye ve gıda yardımı yapıldığını bildirdi. 
     Ağrı Hamur’da da geçen pazartesi başlayıp iki saat süren yağış felakete yol açtı. Uğurtaş köyünde 7 ev yıkılırken, 6 ev de oturulamaz hale geldi. 
     



 GÜNCEL 





















</TEXT>
</DOC>
