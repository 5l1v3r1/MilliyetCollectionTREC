<DOC>
<DOCNO> 62435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur14.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirli eczacılar yürüyüş yaptı 
</HEADLINE>
<TEXT>

     İlaç fiyatlarında eczacıların payının yüzde 10 indirilmesi kararına karşı İzmir'de kepenklerini indiren eczacılar, Eczacı Odası'nın önünden Dokuz Eylül Üniversitesi DEÜ 
     Rektörlük binasına kadar topluca yürüdüler. 
     Sağlık Bakanlığı'nın kararı doğrultusunda bugün uygulamaya konulan ve ilaç fiyatlarında eczacıların payının yüzde 10 indirilmesini öngören karara tepki gösteren eczacılar, diğer illerde olduğu gibi İzmir'de de kepenklerini indirdiler. 
     Kararı protesto ederek bu sabah eczanelerini açmayan eczacılar İzmir Eczacı Odası'nın önünde toplanarak DEÜ Rektörlük binasına kadar yürüyüp daha sonra rektörlükteki salonda düzenlenen toplantıya katıldılar. 
     İzmir Eczacı Odası Başkanı Levent Kamacık, toplantıda yaptığı konuşmada, bugün ve yarın eczanelerin kapalı olacağını belirterek, demokratik haklarını kullandıklarını kaydetti. 
     Sağlık Bakanı Osman Durmuş'un, kepenklerini indiren eczacıların ruhsatlarını iptal etme hakkının bulunmadığını savunan Kamacık, kamuoyunun aldatılmak istendiğini söyledi. 
     Kamacık, bundan bir süre önce eczaneleri kapalı olduğu iddiasıyla ruhsatnameleri iptal edilen serbest eczacıların adına, bakanlığa karşı açılan davaların eczacıların lehine sonuçlandığını hatırlatarak, ''Demokrasiye aykırı tehditlerle bir yere varılamayacağının görülmesi gerekir. Sağlık Bakanlığı hastayı çok düşünüyorsa önce KDV'yi indirsin. Hastalıktan vergi alınması siyasi bir ayıptır. Buna son verilmesi gerekiyor'' diye konuştu. 
     Sağlık Bakanının kararı gözden geçirerek geri almasını isteyen Kamacık, Kasım ayında ilaç fiyatlarına yüzde 15 oranında zam yapılmasına karşın şimdi eczacıların payından yüzde 10 indirime gidilmesinin bir çelişki olduğunu öne sürdü. Kamacık tüm olumsuz gelişmelere karşın haklarına sahip çıkacaklarını bildirdi. 
     Toplantıda eczacılar, ''Durmuş istifa'' şeklinde slogan attılar. 
     






</TEXT>
</DOC>
