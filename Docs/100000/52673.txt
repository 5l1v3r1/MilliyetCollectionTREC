<DOC>
<DOCNO> 52673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur09.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türkiye'den eğitim manzarası... Bir öğretmene 206 öğrenci 
</HEADLINE>
<TEXT>

     Samsun'un 19 Mayıs İlçesi'nde, 206 öğrencinin öğrenim gördüğü Köselik Köyü İlköğretim Okulu'nda, bir müdür ile bir öğretmen görev yapıyor. 
     Bu yıl eğitim-öğretime açılan, çevre köylerden de öğrencilerin devam ettiği 2 katlı, 8 derslikli Köselik Köyü İlköğretim Okulu'ndaki 206 öğrenciye karşılık, okulda sadece bir müdür ve bir öğretmenin 
     bulunması nedeniyle 1. sınıf dışındaki sınıflarda dersler 3 aydır boş geçiyor. Okulunun tek öğretmeni Cavit Ovalı, 22 öğrencisi bulunan 1. sınıfa derse girerken, Müdür Osman Yanık'ın ise branş öğretmeni olmaması ve idareci konumu nedeniyle haftada en çok 6 saat derse giriyor. Okul Müdürü Osman Yanık, bu konuda konuşmak istemezken, öğrencilerin büyük çoğunluğununu okula gelmediğini belirten öğretmen Cavit Ovalı ise gelenlerin de öğretmensizlikten eğitim göremediğini söyledi. ''Gelenler de akşama kadar oturuyorlar'' diyen Ovalı, ''Sadece 1. sınıflar eğitim görebiliyor. Acil olarak, öğretmen ihtiyacımız var. Okulumuz daha yeni hizmete girdi. Çok modern bir bina. Ancak, atanan öğretmenler de ilçeye uzak diye burada durmadılar'' diye konuştu. İlçeye 20 kilometre uzaklıktaki Köselik Köyü'nün Muhtarı İsmail Hancı da, yaklaşık 1 trilyon liraya mal olan okulda öğretmen bulunmamasını eleştirerek, ''Tek isteğimiz çocuklarımızın eğitim görmeleri. Hem harcanan paraya hem de çocuklarımıza yazık. Büyüklerimizin bir an önce konuya çözüm getirmelerini istiyoruz'' dedi. Samsun Milli Eğitim Müdür Vekili Bünyamin İnan, Köselik Köyü İlköğretim Okulu'nun bu yıl öğretime başladığını, ancak okula ''norm kadro uygulaması'' nedeniyle öğretmen atamasının yapılamadığını söyledi. Norm kadrolara her yıl mayıs ayında Bakanlık tarafından atama yapıldığını hatırlatan İnan, bu nedenle söz konusu okula ''görevlendirme ile öğretmen atanacağını'', bakanlığa gerekli yazının yazıldığını bildirdi. 
     






</TEXT>
</DOC>
