<DOC>
<DOCNO> 50557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun15.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Batılı istihbarat örgütleri cihat ansiklopedisini ele geçirdi 
</HEADLINE>
<TEXT>

     Batılı istihbarat örgütlerinin 7 bin sayfadan oluşan ve El Kaide mensuplarına şehir ve kır savaşının bütün tekniklerini öğreten ''Cihat Ansiklopedisi'' adlı yayını ele geçirdikleri bildirildi. 
     İngiltere'de yayımlanan The Sunday Times Gazetesi, kitabın 11 bölümden oluştuğunu ve ''tüyler ürperten her türlü terör tekniğini'' içerdiğini yazdı. Gazete, yayının CD-Rom'lara da aktarıldığını belirtti. 
     Kitabın, öldürücü bir biyokimyasal maddenin dondurulmuş gıdalara nasıl enjekte edileceğinden, kitleleri paniğe sevketmenin yollarına, kapı tokmağına bağlanan bir bombanın patlatılmasından füzeyle bir uçağı düşürmeye kadar her türlü bilgiyi içerdiğini belirten gazete, yayının Usame Bin Ladin ve Abdullah Azzam'a ithaf edildiğini kaydetti. 
     Sunday Times, kitabın özellikle 11. bölümünün son derece ürkütücü olduğunu belirtirken, bu bölümün biyoterörizmle ilgili ayrıntılar içerdiğini ve bir kentin su kaynaklarının zehirlenmesinden, marketlerde satılan besinlerin zehirlenmesine kadar pek çok dehşet verici yönteme yer verdiğini kaydetti. 
     İlaçların içine zehir karıştırılması ve halkın böylece müthiş bir panik içine sokulması önerisinde de bulunan kitabın, 1999 yılında Ürdün'ün başkenti Amman'da havaalanında tutuklanan Halil Deek adlı terör zanlısının evinde ele geçirildiğini belirten Sunday Times, bir bilgisayar uzmanı olan Deek'in kitabın CD-Rom'a aktarılmasında da rol oynadığına inanıldığını bildirdi. 
     Gazeteye göre kitap, Özgürlük Anıtı ve Eyfel Kulesi gibi çok büyük psikolojik zararlara yol açacak, ancak yaşam kaybına neden olmayacak bir hedefin seçilmesi, nükleer tesisler, gökdelenler ve tren istasyonları gibi kilit hedeflere yönelinmesi ve büyük can kayıplarının yaşanacağı ve paniğe yol açacak stadyum benzeri yerlerin seçilmesi gibi öneriler sıralıyor. 
     






</TEXT>
</DOC>
