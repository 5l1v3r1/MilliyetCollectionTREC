<DOC>
<DOCNO> 77420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur21.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK ve Hak-İş, Filistin'e destek için yapılacak eylemi destekliyor 
</HEADLINE>
<TEXT>

     DİSK ve Hak-İş, Filistin halkıyla dayanışma için bu akşam başlatılması planlanan ''1 Dakika Kanalık'' eylemini destekleyeceklerini bildirdi. 
     DİSK Genel Başkanı Süleyman Çelebi, yaptığı yazılı açıklamada, İsrail'in başlatmış olduğu işgal ve saldırıların, tüm dünyanın tepkisine rağmen sürdürüldüğünü belirtti. 
     ''Terörle kurulan ve terörü bir devlet politikası olarak benimseyen İsrail devletinin, Filistin'i işgaline terörü önleme gibi bir gerekçe göstermesi, kara mizah örneğidir'' diyen Çelebi, kimi Filistin örgütlerinin girişmiş olduğu ''canlı bomba'' eylemlerini de kabul etmenin, insanlıkla bağdaştırmanın mümkün olmadığını kaydetti. 
     Çelebi, barışa ve kardeşliğe giden yolda atılacak her adımın desteklenmesi, işgalin sona erdirilmesi, iki devletin toprak bütünlüğü ve bağımsızlığına saygı gösteren politikaların yaşam bulması için çaba gösterilmesi gerektiğini bildirdi. 
     Türkiye Barış Girişimcileri'nin düzenlediği ''1 Dakika Karanlık'' eyleminin, bu yolda önemli bir başlangıç olduğunu vurgulayan Süleyman Çelebi, Türkiye genelinde bu gece saat 21.00'de başlayacak kampanyayı desteklediklerini belirtti. 
     
     HAK-İŞ'İN AÇIKLAMASI 
     Hak-İş'ten yapılan yazılı açıklamada da Filistin topraklarında devam eden ''işgal, katliam, tecrit ve insan avının'', bütün dünyanın gözü önünde gerçekleşmesine rağmen, günlerdir barışa yönelik hiçbir somut adımın atılmadığı ifade edildi. 
     Türkiye ve dünya kamuoyunun haklı tepkisinin hiçe sayıldığı ve gerekli girişimlerde bulunulmadığı kaydedilen açıklamada, ''Yanı başımızda ve gözlerimizin önünde devam eden bu insanlık dışı işgalin biran önce sona erdirilmesi en büyük arzumuzdur'' denildi. 
     Açıklamada, Hak-İş Yönetim Kurulu'nun, ''1 Dakika Karanlık'' eylemini destekleme kararı aldığı bildirildi. 
     






</TEXT>
</DOC>
