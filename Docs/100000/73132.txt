<DOC>
<DOCNO> 73132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur08.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "AB gelip karnımızı doyurmayacak" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Kusura bakmayın, AB gelip de bizim karnımızı doyurmayacak, Türkiye'yi ayağa kaldırmayacak, borçlarımızı ödemeyecek'' dedi. 
     Erdoğan, Antalya Göktaş Otel'de sabah kahvaltısında bir grup gazeteciyle yaptığı sohbette, gündeme ilişkin görüşlerini dile getirdi. 
     AB giriş süreciyle ilgili Devlet Bakanı ve Başbakan Yardımcısı Mesut Yılmaz'ın bugün bir gazetede yer alan açıklamalarının anımsatılması üzerine Erdoğan, AB'ye verilen kısa vadeli taahhütlerde, ''19 Mart'a yetiştirememe endişesinin'' yaşandığını ifade etti. 
     Üyelik sürecinde 2004 yılına kadar yapılması gereken orta vadeli konuların da yer aldığını anlatan Erdoğan, fazla telaş edilmemesi gerektiğini dile getirdi. 
     Fransa'nın AB'ye üye olduktan 10 yıl sonra idam cezasını kaldırdığını anlatan Erdoğan, Türkiye'nin atacağı adımlarda karşı tarafa güven vermesi gerektiğini söyledi. İlk etapta kısa vadeli taahhütlerin bitirilmesi gerektiğini ifade eden Erdoğan, ''ancak ülkede bunun dışında son derece önemli ve çözülmesi gereken sorunlar da bulunduğunu'' kaydetti. 
     ''Varsa yoksa, AB'' diyen Erdoğan, şunları kaydetti 
     ''Gündemi tamamen bu işgal etmemelidir. Çünkü ülke gündeminde daha önemli işler var. Aş, iş var. Bunlara bakmak lazım. Varsa, yoksa AB'yi konuşuyoruz. Kusura bakmayın, AB gelip de bizim karnımızı doyurmayacak, onu söyleyeyim. Türkiye'yi ayağa kaldırmayacak, borçlarımızı ödemeyecek. Türkiye'de üretimi, AB bizim adımıza yapmayacak.'' 
     
     "Gecikmiş bir çıkış..." 
     Recep Tayyip Erdoğan, Susurluk konusu ile emekli Yarbay Korkut Eken'le ilgili emekli generallerin yaptığı açıklamaların anımsatılması üzerine, bu konuda birinci derecede işin sorumlusunun yargı olduğunu dile getirdi. Yargının, karar verdiğini, son noktanın konulduğunu anlatan Erdoğan, iade-i muhakeme yapılabilmesi için yeni delillerin ortaya konulması gerektiğini belirtti. 
     Erdoğan, ''Bugün konuşan komutanlar, aslında yargı süreci içinde konuşsalardı, bugüne örtülü biçimde gelinmemiş olurdu. Gecikmiş bir çıkıştır. Bu çıkış da Türkiye'de insanların kafasını bulandırmaktadır'' dedi. 
     Erdoğan, bir soru üzerine, gelecek hafta Meclis gündemine alınması gereken ikinci uyum paketiyle ilgili olarak, ortaya çıkacak metni yetkili kurullarda görüşüp, inceledikten sonra, destek verip vermeyeceklerine karar vereceklerini bildirdi. 
     Erdoğan daha sonra, karayoluyla Isparta'ya hareket etti. 
     






</TEXT>
</DOC>
