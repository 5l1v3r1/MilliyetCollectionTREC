<DOC>
<DOCNO> 95235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/spor/spo04.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon susmayacak 
</HEADLINE>
<TEXT>

Samet Aybaba, taraftarlara özledikleri futbolu sunacaklarını iddia etti. Bordo-Mavililer’in hocası, "Gümbür gümbür geliyoruz" ifadesini kullandı 
     MEHMET TAN 

     TRABZONSPOR Teknik Direktörü, Werder Bremen karşısında ortaya konulan futbol, oyun disiplini ve mücadeleden memnun kaldı. Tecrübeli çalıştırıcı, "Henüz yüzde otuz kapasitedeyiz. Çok çalışmalıyız. Ama gümbür gümbür geliyoruz" yorumunu yaptı. Transfer isteğini tekrarlayan Aybaba, "Lig uzun maraton. Hastalık, sakatlık, ceza ve formsuzluklarla karşılaşacağız. Onun için kadroyu mümkün olduğunca geniş tutmalıyız" diye konuştu. 
     AYBABA, yeni sistemin kolay uygulanabilir olduğunu savundu ve "Defansa, gol yollarındaki en uzak oyuncudan başlayacağız. Topu mümkün olduğunca kalemizden uzak tutacağız. Her yerde baskımız olacak. Hücuma çıkışlarda da seri olacağız. Sistem aksarsa, çok sıkıntı çekeriz" dedi. W. Bremen maçının ilk yirmi ve son yirmi dakikalarında büyük işler yaptıklarını belirten Samet Aybaba, çok çalışmaları gerektiğini sözlerine ekledi. 
     
     Aachen sınavı 
     KARADENİZ ekibi, Almanya’daki ikinci hazırlık maçında bugün Almania Aachen’le karşılaşacak. Mücadele TSİ 20.00’de başlayacak. Öte yandan maçlar için alınan uzun mesafeler can sıkıyor. Aachen karşılaşması için Stollberge’e gidecek ekip, gidiş - dönüşte toplam 400 kilometre yol kat edecek. Almanya’daki altı özel maç için toplam 1600 kilometre yol alınacak. Aybaba, "Sefil oluyoruz" dedi. 
     
     Transfer zor 
     TRABZONSPOR’UN kafile başkanı Ahmet Ağaoğlu, "Bir yıldız oyuncuyu Trabzon’a adapte etmek zor. O nedenle yıldızlar bünyemizden çıkacaktır" dedi. Aybaba’nın transferde ısrarcı olmadığını savunan Ağaoğlu, "Altı maç yapacağız. İhtiyacımız çıkarsa, kamp sonrası konu gündeme gelir, ele alınır. Şimdilik sorun yok. Belli bir yapılanma içindeyiz. Hedef dört takım arasına girmek" diye konuştu. 
     



 SPOR 

























</TEXT>
</DOC>
