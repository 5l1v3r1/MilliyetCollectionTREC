<DOC>
<DOCNO> 76324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/ytan.html </URL>
<DATE> 2002/04/04/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Kahreden yetersizlik 
</HEADLINE>
<TEXT>

     Korkaklığından mıdır, yoksa öyle inandığı için midir Galatasaray Teknik Direktörü Capone, Emre, Bülent ve Victoria’dan oluşan dörtlü savunma blokunun önüne Batista, Suat ve Ergün’den oluşan üçlü duvar örerek oyunu kilitledi... Rumen hoca, öncelikleri arasına gol yememeyi alırken, bu düzen içerisinde gol atması da tesadüflere ve oluşacak bireysel hatalara kalacaktı ki, öyle oldu. 
     Trabzonspor son dönemlerdeki en tempolu maçını çıkardı. Direnci yüksekti ve özellikle ikinci yarıda ortaya koyduğu mücadele ile kazanmayı çok istedi. Ancak ev sahibi takım, ilk yarıda Lucescu’nun tuzağına düştü. Her hücum teşebüsünde duvara çarpıp, geri döndü. Diğer bir deyişle Trabzonspor ilk yarıda futbolda yaratıcılık adına hiçbir şey üretemedi. 
     Trabzonspor adına oyunu kilit ismi olan ve müsabakanın kalitesini yükseltecek ve yönünü değiştireceğini umduğu Gökdeniz doksan dakikayı eksi performansla tamamladı.... Adam eksiltemedi, top çalamadı ve top kullanamadı... Gökdeniz hem kendine, hem de takımına yazık etti. 
     Karadeniz ekibinin gol ayakları Hami ve Da Silva, kalabalık Galatasaray savunması arasında kaybolup, gittiler. Kanat bindirmeleri de yoktu. Sol dış kulvarda Sommers en yetersiz oyununu sergiledi. Keza Osman, hücuma çıktı, dönüşü çok ağır oldu... Orta alanda Hasan ve Aurelio’nun gayretleri ise maçı koparmaya yetmedi. 
     İkinci yarıda sahada çok farklı bir mücadele sergileyen, oyuna ve topa hakim olan Trabzonspor, kendine olan güvenlerindeki zaafiyet yüzünden sonuca gidemedi. Trabzonspor’un yeterli ve yetenekli ayakları sorumluluk üstlenseler maçı kurtarabilirlerdi. 
     Müsabakanın hakemi Bülent Uzun’un 12. kural yorumunda ciddi kuşkularım var. Daha ilk dakikada Arif - Cem mücadelesinde niyetini ortaya koydu. Trabzonspor’un kazandığı ilk golde hadi Hasan’ınkini geçelim, ama Arif’in Mehmet’e yaptığı fauldu. İki kritik pozisyonda faul vardı, biri gol oldu, diğeri tesadüfen dışarı çıktı. 
     Trabzonspor kendine çok şeyler katacak bir müsabakayı kazanamadı. Galatasaray ise kötü oynadığı ve korkarak geldiği Trabzon deplasmanından üç puanı güç bela çıkardı. Yani artık ezberlediğimiz, o çok bilinen Trabzonspor’un kahreden yetersizliği şampiyonluk yarışında Galatasaray’ın önünü açtı. 
     



 SPOR 






























</TEXT>
</DOC>
