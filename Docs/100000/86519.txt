<DOC>
<DOCNO> 86519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun04.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Kıbrıs'ın AB'ye girmesi çözümü imkansızlaştırır'' 
</HEADLINE>
<TEXT>

     Çin ziyaretini sürdüren Devlet Bakanı ve Başbakan Yardımcısı Devlet Bahçeli, Avrupa Birliği'nin AB Türkiye ile ilgili benimseyeceği tutumun yanı sıra, Kıbrıs konusunda alacağı siyasi kararın da çok yönlü etkileri ve sonuçları olacağını söyledi. 
     Devlet Bahçeli, Çin gezisinin 3. gününe eski imparatorluk sarayı ''yasak kenti'' gezerek başladı. Bahçeli ve beraberindekiler daha sonra, Türkiye'nin Pekin Büyükelçiliği'nde Çin'de yaşayan Türk vatandaşları ile biraraya geldiler. 
     Türkiye'nin Pekin Büyükelçisi Rafet Akgünay tarafından verilen resepsiyondan sonra Devlet Bahçeli, Türk gazetecilere 57. hükümetin 3. yılını değerlendirdi. 
     Bahçeli, ''Kıbrıs'ta siyasi bir çözüm bulunmadan önce Rumların yasal olmayan başvurusu sonuçlandırılarak Kıbrıs'ın üye yapılması hem Kıbrıs sorununun çözümünü imkansız hale getirecek, hem de Türkiye ile AB arasındaki ilişkilerin geleceğini kaçınılmaz olarak derinden etkiyecektir'' dedi. 
     Devlet Bakanı ve Başbakan Yardımcısı Devlet Bahçeli, ''Türkiye'nin, önündeki kısa dönem içerisinde kriz sendromunu tamamen aşacağını ve büyüme sürecinin hız kazanacağını'' belirtti. 
     Bahçeli, Çin Halk Cumhuriyeti hükümetinin resmi davetlisi olarak bulunduğu başkent Pekin'de Türk Büyükelçiliği'nde düzenlediği basın toplantısında, Türkiye'nin uzun yılların birikimi olan sorunlar yumağını çözmek, gerekli yapısal dönüşümü sağlamak zorunda olan meclis ve hükümetin kısa süre içerisinde sürekli değişen ve ağırlaşan dış politika gündemleriyle de uğraşmak zorunda kaldığını anlattı. 
     ''Çin ziyaretimin üçüncü günü, aynı zamanda 57. hükümetimizin üçüncü yıldönümüne rastlamaktadır'' diyerek konuşmasına başlayan Başbakan Yardımcısı Bahçeli, şunları belirtti 
     ''Yüksek bir alaka ve konukseverlik görmekte olduğumuz bu ziyaretimiz sırasında, 57. Hükümet'in 3 yılının gerçekçi değerlendirmesini yapmanın ve muhasebesini çıkarmanın önemli olduğuna inanıyorum. Bu vesileyle 57. Hükümet döneminde ülkemizin karşı karşıya bulunduğu sorunlara değinmek istiyorum. 
     57. koalisyon hükümetinin oluştuğu 1999 yılındaki siyasi ve ekonomik şartları dikkate aldığımızda, meclisi ve hükümeti, kısacası Türkiye'yi çok zor bir dönemin, çok çetin şartların beklediğini görmemek mümkün değildi.'' 
     ''Türkiye'nin devasa sosyo-ekonomik sorunlarını aşma mücadelesini verdiği bir dönemde, finans sisteminin yetersizliklerinin ortaya çıkardığı ve kısa sürede çığ gibi büyüyen ekonomik krizin patlak vermesi, siyasi ve ekonomik istikrarın sağladığı elverişli zeminin zayıflamasına yol açmıştır'' diyen Bahçeli, bunun temel sonucunun, paralel gitmesi gereken güven ve reform sürecinin yara alması olduğunu söyledi. 
     Güçlü Ekonomiye Geçiş Programı'nın, uluslararası piyasaların desteğini yeniden kazanarak, Türkiye'de ekonomik alanda güven ve reform sürecini tekrar doğal ve sağlam şekilde rayına oturtmayı hedeflediğini belirten Bahçeli, ''Bugün gelinen noktada, bu açıdan önemli mesafe alındığı görülmektedir. Bir yandan enflasyonun düşme eğilimine girmesi, diğer yandan yatırım ve üretim sürecinin canlanmaya başlaması, bunun önemli-açık kanıtlarıdır'' dedi. 
     ''İnanıyorum ki Türkiye'miz önümüzdeki kısa dönem içerisinde kriz sendromunu tamamen aşacak ve büyüme süreci hız kazanacaktır'' diyen Bahçeli, 57. Hükümet'in dış politika alanında da hassas bir dönemde göreve başladığını hatırlattı. 
     Türkiye'nin Avrupa Birliği AB ile ilişkilerinde çok kritik bir dönemece girildiğini hatırlatan Başbakan Yardımcısı Bahçeli, Aralık ayında Kopenhag'da yapılacak AB zirvesinde, Türkiye ile AB arasındaki ilişkilerin geleceğini etkileyecek hayati nitelikte kararlar alınacağını söyledi. Bahçeli, zirvede, ''Kıbrıs'ın AB'ye üyeliği '' konusunun da karara bağlanacağına işaret etti. 
     Çin ziyaretini sürdüren Devlet Bakanı ve Başbakan Yardımcısı Devlet Bahçeli, Milliyetçi Hareket Partisi'nin MHP faal desteğiyle, Türkiye'nin Avrupa Birliği için son 3 yıldır somut adımlar atıldığını kaydetti. 
     AB'nin, üyelik müzakereleri için Türkiye'nin bazı ilave adımlar atmasını olmazsa olmaz ön şart haline getirdiğini belirten Bahçeli, Çin'de Türk gazetecilere yaptığı açıklamada şunları söyledi 
     ''Kopenhag Kriterleri'ne uyum adına Türkiye'den idam cezasının terör suçlarını da kapsayacak şekilde kaldırılması, ana dilde eğitim ve televizyon yayınlarına izin verilmesi istenmektedir. Uzun bir zamandır Türk kamuoyunda da tartışılmakta olan bu hassas konular, geçen hafta yapılan liderler zirvesinde de yeniden ön plana çıkarılmıştır.'' 
     
     MHP'YE YÖNELTİLEN TENKİT VE SUÇLAMALAR 
     MHP'nin bu konulardaki tutumunun başından beri açık ve tutarlı olduğunu ifade eden Bahçeli, ''MHP, Türkiye'nin Avrupa Birliği üyeliğini samimiyetle istemektedir. Bu amaç için son 3 yıldır atılan somut adımlar MHP'ye rağmen değil, MHP'nin faal desteğiyle mümkün olmuştur. Bu bakımdan MHP'ye yöneltilen tenkit ve suçlamalar, eğer maksatlı değilse, en azından yersiz, haksız ve dayanıksızdır'' dedi. 
     Bahçeli, MHP'nin bu konularda Türkiye'ye ön şart olarak dayatılmak istenen konulardaki görüşlerini ve hassasiyetlerini baştan itibaren bütün açıklığıyla ortaya koyduğunu ifade etti. 
     Türkiye'nin 17 yılı aşkın bir süredir bölücü terörle mücadele ettiğini belirten Bahçeli, ''Terörist başının yakalanarak hak ettiği mahkumiyet cezasına çarptırılmasından sonra da terör tehdidi ve potansiyeli son bulmamıştır. Kanlı terör örgütünün sınırlarımıza yakın bölgelerde hala silahlı militanları bulunmaktadır'' diye konuştu. 
     
     PKK'NIN YENİ STRATEJİSİ 
     PKK'nın bilinen amaçlarını terk etmeden sadece ismini değiştirdiğini, bu hedeflere siyasi yollardan ulaşmak için yeni bir strateji belirlediğini belirten Bahçeli, ''KADEK'' olarak ismini değiştiren terör örgütünün yeni siyasi platformu ve uygulama stratejisinin ana ekseninde, Türkiye'nin AB üyeliği süreci ve Kopenhag siyasi kriterlerinin yer aldığını kaydetti. 
     Bahçeli, şunları söyledi 
     ''AB üyelik sürecimizle ilgili tartışma ve değerlendirmelerde bu gerçeğin görmezden gelinmesi veya hafife alınması mümkün değildir. 
     MHP'nin üzerinde ısrarla durduğu milli hassasiyetler ve endişeler bundan kaynaklanmaktadır. Kopenhag siyasi kriterleri adına AB'nin Türkiye'den talep ettiği hususlar ile terör örgütünün siyasi hedefleri örtüşmektedir. Bu gerçek karşısında bu taleplerin, demokratikleşmenin gereği masum istekler olarak görülmesi ve değerlendirilmesi mümkün değildir.'' Çin'deki temaslarını sürdüren Devlet Bakanı ve Başbakan Yardımcısı Devlet Bahçeli, Türkiye'ye yönelik terör tehdidi bütün unsurlarıyla ve kesin olarak sona ermeden, terör örgütünün değişmeyen amaçlarına ulaşmasına yardımcı olacak, Türkiye'nin sosyal dokusunu, birliğini ve iç huzurunu tahrip edecek adımlar atılmasının mümkün olmadığını söyledi. 
     Bahçeli, bununla birlikte terör tehdidinin tamamen ortadan kalkmasından sonra bazı alanlarda atılması mümkün ve gerekli olacak ek adımların kendi boyutları ve çerçevesi içinde ele alınabileceğini belirtti. 
     
     SOMUT GELİŞMELER 
     Tehdidin tamamen ortadan kalkmasını bazı konulardaki somut gelişmelere bağlayan Bahçeli, bunların ilkinin terörist başı Abdullah Öcalan'ın cezasının infaz süreci olduğunu belirtti. 
     Bahçeli, Öcalan dosyasının süratle Türkiye Büyük Millet Meclisi'ne sevk edilmesi gerektiğini, bu dosya hakkında yapılacak işlemin TBMM'nin iradesine ve kararına bağlı olacağını kaydetti. 
     Öcalan'ın İmralı'da özel şartlarda tutulması için artık hiçbir hukuki gerekçe ve zorunluluk kalmadığını söyleyen Bahçeli, terörist başının F tipi cezaevine nakledilerek, cezasını mevzuata uygun şekilde tecrit koşullarında çekmesi için gerekli düzenlemelerin derhal yapılması zorunluluğundan söz etti. 
     Devlet Bahçeli, Avrupa Birliği'nin terörle mücadele konusunda samimi ve kararlı olduğunu somut ve açık bir biçimde ortaya koymasının da büyük önem taşıdığını ifade etti. 
     Bahçeli, bu amaçla AB'nin ilk olarak ''KADEK''i de terörle mücadele listesine alması gerektiğini kaydetti. 
     Türkiye'ye yönelik terör tehdidinin bütün unsurlarıyla sona ermesi için terör örgütünün sözde yöneticileri ve silahlı militanlarının koşulsuz olarak ve ivedilikle devlete teslim olmalarının şart olduğunu belirten Bahçeli, aynı şekilde bu kişileri barındıran ülkelerin de bunun için gerekli tedbirleri almalarının bir zorunluluk olduğunu vurguladı. 
     Devlet Bahçeli, ''Yıllardır kanlı terörü acımasızca uygulayan PKK KADEK'in bundan tamamıyla vazgeçtiğini Türkiye ve kamoyuna inandırıcı bir biçimde açıklaması ve bunu hareketleriyle göstermesi de şarttır'' dedi. 
     Bahçeli, Cumhurbaşkanı Ahmet Necdet Sezer'in AB konusunda liderleri biraraya getirecek önerisiyle ilgili bir soru üzerine, Ankara'da yapılacak toplantıya katılacağını ve AB'yle ilgili görüşlerini orada da tekrarlayacağını söyleyerek, basında çıkan haberlerin asılsız olduğunu belirtti. 
     
     ''MHP'NİN ESASLI YAKLAŞIMI'' 
     MHP'nin esaslı yaklaşımıyla, Kopenhag siyasi kriterlerine uyum konusuna bu gerçekçi bakış açısıyla yaklaşılması gerektiğini vurgulayan Bahçeli, Kopenhag Kriterleri'nin terör tehdidi ve potansiyelinden soyutlanarak ele alınması ve değerlendirilmesinin doğru olmayacağını bildirdi. 
     ''Bu kriterler, Avrupa Birliği'yle ilişkilerimizin geleceğini rehin alan katı önşartlar manzumesi olarak görülmemelidir'' diyen Bahçeli, AB'ye üyelik müzakerelerinin 10-12 yıl kadar sürecek uzun bir süreç olduğunu hatırlattı. 
     Kopenhag Zirvesi'nde Türkiye'ye tarih-takvim verilmesinin Türkiye'nin AB ile ilişkilerinde yeni bir dönem başlatacağını belirten Bahçeli, ''Böyle olumlu ortamın iç dinamikleri, bugün sorun olarak görülen bazı konuların zaman içinde pürüz olmaktan çıkması için gerekli şartları da hazırlayacaktır. Bu nedenle üyelik sürecimizde dayatma mantığı ve anlayışı terk edilmeli, bu tarihi fırsat iyi değerlendirilmelidir. Aksi takdirde bunun tarihi vebali büyük olacaktır'' dedi. 
     Bahçeli, Çin'deki basın toplantısını şu sözlerle noktaladı 
     ''Sonuç olarak şunun altını bir kez daha çizmek istiyorum 
     Türkiye'ye bu yıl sonunda üyelik müzakereleleri için bir tarih verilerek bu süreç en kısa zamanda başlatılırsa ve Türkiye'de terör tehdidinin son bulması için somut gelişme sağlanırsa, Türk vatandaşlarının demokratik hak ve özgürlükler alanının genişletilmesi için atılması gerekecek adımların yeni ortamda yeni bir anlayışla ele alınması mümkün olabilecektir.'' Devlet Bahçeli'ye Pekin Üniversitesi'nce fahri profesörlük unvanı verilecek. Bahçeli, temasları çerçevesinde Çin Başbakanı Cu Rongji ile biraraya gelecek. 
     





</TEXT>
</DOC>
