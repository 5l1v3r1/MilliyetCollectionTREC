<DOC>
<DOCNO> 73674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur18.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney'in ziaretinin ardından Ankara... 
</HEADLINE>
<TEXT>

     ABD Başkan Yardımcısı Cheney'in Türkiye'den ayrılmasından sonra CNN Türk'e kısa bir açıklama yapan Başbakan Bülent Ecevit ziyaretin sonuçlarını şöyle özetledi 
     "Rahatladık" Ecevit Irak'a operasyon söylentisinin bile Türk turizmine zarar vereceğini de vurguladı. 
     Cheney'in yakın bir gelecekte Irak'a operasyon olmayacağını söylemesi, Ecevit'in ve piyasaların moralinin yükselmesine karşın DYP Genel Başkanı Çiller'in sözleri dikkat çekti. 
     Çiller, ABD Başkan Yardımcısı Dick Cheney'in Türkiye ziyaretinin, sonbaharda Irak'a gerçekleştirilecek operasyona ilişkin hazırlıkların altyapısını oluşturmaya yönelik olduğunu söyledi. Çiller, ''Eğer Irak operasyonu olacaksa Türkiye bunun dışında değil, en azından yönlendirmek açısından o planlamanın, bilgilendirmenin içinde olmalıdır'' dedi. 
     Buna karşılık görüşmelere alınmayan MHP'li Milli Savunma Bakanı Sabahattin Çakmakoğlu'nun Atatürk Havalimanı'nda yaptığı açıklama burukluğunu ortaya koydu. 
     Çiller, DYP TBMM Grup Toplantısı'nda yaptığı konuşmada, iktidarın dış politikada çizdiği zik zakların sürdüğünü savunarak, şöyle devam etti 
     ''Başbakan dün bir açıklama yapıyor ve yakın bir gelecekte Irak'a operasyon yok diyor. Dünya alem böyle bir hazırlığın hızla geliştiğini bilmektedir. Eğer kısa dönemde görülmüyorsa bu birilerinin miyop olduğunu gösterir. Çünkü 2-3 ay ötesini göremeyenlerden de böyle bir büyük devletin çıkarlarını koruma iradesini beklemek, zaten abesle iştigaldir. Öyle gözüküyor ki, sonbaharda böyle bir operasyonun hazırlıkları ciddi biçimde devam ediyor. Cheney'in ziyareti de bu hazırlıkların altyapısıdır.'' Irak operasyonu olacaksa Türkiye'nin bu planlamanın ve bilgilendirmenin içinde bulunmak mecburiyetinde olduğunu ifade eden Çiller, ''Mühim olan risklerle çıkarları dengeleyebilmektir. Aksi taktirde risklerin hepsi üstümüze biner'' dedi. 
     Çiller, Saddam rejiminin, Kuzey Irak'ta bayrağıyla, parasıyla, askeriyle ve siyasi iradesiyle bir kuruluşun varlığını önlemediğini de kaydederek, ''Dolayısıyla mesele Türkiye açısından demokrasi meselesi, Irak'ın toprak bütünlüğü meselesi, oradaki bütün sivil unsurların haklarını alma meselesi olabilir ama Saddam'ı koruma meselesi olamaz'' dedi. 
     
</TEXT>
</DOC>
