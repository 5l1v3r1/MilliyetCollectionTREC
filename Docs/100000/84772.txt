<DOC>
<DOCNO> 84772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sonspo01.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 100. yılda basketbolda da büyük hedefler peşinde 
</HEADLINE>
<TEXT>

     Beşiktaş Erkek Basketbol Takımı Menajeri Ömer Yalçınkaya, ''Kuruluşumuzun 100. yılında takımdaki mevcut havayı ve yapıyı bozmadan, doğru takviyelerle daha büyük hedeflere ulaşacağımızdan kimsenin kuşkusu olmasın'' dedi. 
     Yalçınkaya, siyah-beyazlı kulübün resmi web sitesinde yer alan açıklamasında, ligde yabancı oyuncudan yoksun kadrolarıyla mücadele ettiklerini hatırlatarak, ''Bugün geriye döndüğümüzde, ligde talihsizce kaybettiğimiz 3-4 maçın kazanılması, bizi puan cetvelinin daha üst sıralarına taşıyacaktı. Ama basamakları birer birer çıkmanın ödülünü umuyoruz ki önümüzdeki sezon alacağız'' diye konuştu. 
     ''Yüzde 100 Türk tek takım, basketbolumuzun geleceği için..." parolasıyla hareket ettiklerini belirten Ömer Yalçınkaya, şöyle konuştu 
     ''Ne mutlu ki tüm Beşiktaşlıların ve basketbolseverlerin yüzlerinde mutlu bir tebessüm ve de hatırlarında güçlü, genç Beşiktaş Basketbol Takımı var. Kuruluşumuzun 100. yılında takımdaki mevcut havayı ve yapıyı bozmadan, doğru takviyelerle daha büyük hedeflere ulaşacağımızdan kimsenin kuşkusu olmasın. 
     Basketbol camiasının tüm fertlerinin gıptayla baktığı takımımızın her maçı Türk basketboluna ayrı bir renk, ayrı bir hava vermiştir. 
     İnanıyorum ki tüm basketbolseverler maçlarımızı heyecanla bekliyor ve sonucu ne olursa olsun bu gençleri Beşiktaş camiasının yanı sıra herkes yürekten destekliyor. Düşmesi olmayan, tatsız tuzsuz denilen, hatta kalitesi tartışılan lige, gençlerimizin yepyeni bir çehre kattığını görmek bize ayrı bir mutluluk veriyor. Tahmin ediyoruz ki kimse bu gerçekleri tartışmıyordur.'' 
     





</TEXT>
</DOC>
