<DOC>
<DOCNO> 71643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sondun08.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Gazze şeridine helikopter saldırıları düzenledi 
</HEADLINE>
<TEXT>

     İsrail helikopterleri, bugün Gazze şeridinde Filistin hedeflerine üç saldırı düzenledi. 
     Filistin güvenlik yetkililerinden alınan bilgiye göre, sabahın alacasında Han Yunus kentinde Filistinlilerin İsrail askerlerine ateş açmak için siper aldıkları metruk bir binayı roket atışıyla yerle bir eden İsrail helikopterleri, daha sonra Gazze kentinin orta kesimlerindeki cezaevi yönetim binası ve Filistin polisine ait bir yapıyı vurdu. 
     Helikopterler, üçüncü kez Gazze kentinin kuzeyinde bir karakolu hedef aldı. Kentte en az dört şiddetli patlama duyuldu. 
     İki kişinin yaralandığı saldırılarda ölen olup olmadığı belirtilmedi. 
     Bu arada İsrail ordusu, son 24 saat içinde Batı Şeria'da 400'den fazla Filistinliyi tutukladı. 
     Askeri kaynakların açıklamasına göre, Tulkarim Filistin mülteci kampında yapılan operasyonlarda yakalanan Filistinliler, sorgu için İsrail'e götürüldü. 
     Tutuklanan Filistinlilerin 60 kadarının güvenlik mensubu olduğu kaydedildi. 
     İsrail, perşembeden beri Tulkarim kentini ve aynı adı taşıyan mülteci kampını kuşatma altında tutuyor. 
     






</TEXT>
</DOC>
