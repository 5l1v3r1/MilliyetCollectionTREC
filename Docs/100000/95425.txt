<DOC>
<DOCNO> 95425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/guncel/gunz1.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Bagajlarda cephanelik var 
     Atatürk Havalimanı Dış Hatlar Terminali’ne giriş yapan bazı yolcuların bagajları adeta küçük birer cephaneliği andırıyor. Havalimanının emniyetinden sorumlu Tepe Güvenlik Şirketi’nin verdiği bilgiye göre, x-ray cihazıyla yapılan kontrollerde, bu yılın ilk 6 ayında yolcu bagajlarında, 249’u antika ve 8’i de havalı olmak üzere 371 tabanca, 64 pompalı tüfek, 741 av tüfeği, 14 antika tüfek, 8 havalı tüfek tespit edildi. 
     
     1.3 trilyonluk kaçak telefon 
     Bodrum’da 1 trilyon 323 milyar lira değerinde kaçak cep telefonu ele geçirildi. Münih’ten Bodrum’a gelen Sun Expres Havayoluna ait uçağın takibe alındığı, yolculardan Aykut Çalıkuşu, Ramazan Karatay, İbrahim Halil Çağırdan, İsmail Polat, Hacı Yasak, Abdullah Memiş ve Hamit Uzunoğulları’nın valizlerinde 5 bin 784 adet cep telefonu, 4 bin 864 adet batarya ve 34 adet de şarj cihazı ele geçirildiği kaydedildi. 
     
     Boyacı, terlik uğruna can verdi 
     Samsun’da ayakkabı boyacılığı yapan dokuz yaşındaki Emrah Çetin, denize düşen terliğini almak isterken suya düştü ve boğuldu. Emrah Çetin’in ağabeyinin yardım çığlıklarına kayalıklar arasında tiner koklayan 16 yaşındaki İ.U. ve 15 yaşındaki M.K. koştu. Suya dalıp Çetin’i birlikte çıkaran İ.U ve M.K. durumu hemen polise bildirdi. Yapılan tüm müdahalelere karşın boyacı çocuk kurtarılamadı. 
     
     Ecza deposunda bıçaklı soygun 
     Maltepe’de TED ecza deposuna gelen biri silahlı diğeri bıçaklı iki soyguncu, işyeri sahibi Münir Müngen ve yardımcısı Veysel Helvacıer’i etkisiz hale getirdi. Müngen kasadaki 7 milyar lirayı alarak kaçmak isteyen soygunculara müdahale etti. Maskeli saldırganlar Müngen’i kalçasından bıçakladıktan sonra kaçtı. Bu arada, Yapı ve Kredi Bankası Tüccarbaşı Şubesi’ni soymak isteyen Mehmet Bedeli, polisler tarafından yakalandı. 
     
     Üzerine kapı devrildi, öldü 
     Sakarya’nın Karapürçek ilçesinde demir kapıya asılarak oynayan 4 yaşındaki Seray Tavusbay, menteşesi koparak düşen kapının altında kalarak yaşamını yitirdi. Cumhuriyet Mahallesi’nde oturan Tavusbay ailesinin küçük kızı Seray, evlerinin bahçesindeki demir kapıya asılarak oynamaya başladı. Menteşesi koparak devrilen demir kapının altında kalan küçük Seray hastaneye kaldırılmasına karşın kurtarılamadı. 
     
     Gözyaşları Serap Hoca için 
     Kalp krizi sonucu hayatını kaybeden, Özel Maltepe Üniversitesi Mimarlık Fakültesi öğretim görevlisi Serap Akkan gözyaşları arasında toprağa verildi. Önceki gece vefat eden iki çocuk annesi Akkan’ın 42 , İlahiyat Fakültesi Camii’ndeki cenaze törenine eşi Mehmet Ali Akkan, kızları Gizem ve Elvin ile yakınları, meslektaşları, öğrencileri katıldı. Akkan’ın cenazesi ikindi namazının ardından, Ümraniye Kocatepe Mezarlığı’na defnedildi. 
     
     D R’da hediye yağmuru... 
     Türkiye’nin en zengin eğlence ürünlerine sahip D R Mağazaları, düzenlediği "Yaz Festivali Kampanyası" ile müşterilerinin ayaklarını yerden kesiyor. Kampanyada, 31 Temmuz’a kadar 15 milyon liralık alışveriş yapan herkes 1 adet 2002 Fiat Albea’nın yanı sıra çift kişilik tatil, Philips Home Cinema sistemi, Compaq ve HP bilgisayarlar, Motorola cep telefonları ve Digitürk aboneliği kazanma şansı yakalıyor. 
     



 GÜNCEL 




















</TEXT>
</DOC>
