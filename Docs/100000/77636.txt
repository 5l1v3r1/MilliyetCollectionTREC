<DOC>
<DOCNO> 77636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur14.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcunu ödeyemeyince Taliban' a katıldı, yakalandı... 
</HEADLINE>
<TEXT>

     Ekonomik kriz sonrasında borçlarını ödeyemeyince yurtdışına giden Sakaryalı esnaf Yüksel Çelikgöğüs'ün, geçen ay iddia edildiği gibi, Taliban militanlarının gözetim altında tutulduğu Küba'daki Amerikan üssü Guantanamo Bay'da olduğu ortaya çıktı. 
     Karasu İlçesi'nde marangozluk yapan ve kriz sonrasında 9 bin dolarlık borcunu ödeyemeyince, arkadaşı Mustafa Ekşi ile birlikte yurtdışına giden ve kendisinden 15 aydır haber alınamayan Çelikgöğüs, Küba'daki Amerikan üssünden, eşine kart gönderdi. 
     11 Mart'ta yazılıp 1 Nisan'da postaya verilen ve üste esir tutulan 
     kişiler için kullanılan ''JJJBIA'' kodu ile ABD yönetiminin üsse verdiği isim olan ''160 Camp XRay'' ibaresinin bulunduğu kartı alan Çelikgöğüs ailesi, aylar sonra haber alabilmenin mutluluğu ile Yüksel Çelikgöğüs'ün daha önce iddia edildiği Taliban suçlusu olarak esir olduğunu öğrenmenin üzüntüsünü aynı anda yaşadı. Oğlunun yaşadığını öğrenen anne Hanife Çelikgöğüs, sevinç gözyaşları döktü. Kartı öperek ağlayan Çelikgöğüs, ''Oğlum Taliban değil. Oraya çalışmaya gitmişti. Şimdi onu nasıl kurtaracağız, devlet bize yardım etsin. Avukat tutmaya gücümüz yetmez. Cumhurbaşkanımızdan, Başbakanımızdan yardım bekliyorum. Bu çocukları babasız bırakmasınlar'' dedi. 
     
     ALMANYA'YI İSTEMİŞ 
     Kamptan hiç söz etmeyen, ancak bir cümle ile Amerika'nın gözetiminde olduğunu belirten Çelikgöğüs, ''Selamünaleyküm'' diye başladığı kartta, şunları yazdı 
     ''Canım, inşallah iyisinizdir. Ben sizleri çok özledim. Canım, benim yerime Sümeyye'yi, Sina'yı, Hanife'yi öp. İnşallah Allah bizi tekrar kavuşturur ama Türkiye'de değil. Çünkü sıkıntı içinde yaşamaktan bıktım. Biliyorum şartlar gene aynıdır. Ben Amerika'dan Almanya'yı istedim. İnşallah verirler, orada güzel yaşarız canım. 
     Haydar borçlarını ödesin, atölyeden hakkını alır.'' Bu arada, Yüksel Çelikgöğüs'ün, yurtdışına birlikte gitmelerine karşın kartında hiç söz etmediği arkadaşı Mustafa Ekşi'den ise henüz hiçbir haber alınamadı. 
     Türkiye'den ayrıldıktan sonra ailesine bir daha haber iletemeyen Çelikgöğüs'ün komşuları, kendisini önceki ay TV haberlerinde Taliban tutuklularının arasında gördüklerini söylemişler, ancak bu iddia doğrulatılamamıştı. Aile bu nedenle zor günler geçirirken, Çelikgöğüs'ün 10 yaşındaki kızı, Cumhurbaşkanı Ahmet Necdet Sezer'e mektup yazarak, babasının kurtarılması için yardım istemişti. 
     






</TEXT>
</DOC>
