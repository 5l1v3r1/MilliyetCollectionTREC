<DOC>
<DOCNO> 98566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/ekonomi/aeko.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tekstili, Teflon kumaş üretecek 
</HEADLINE>
<TEXT>

Tavalarda kullanılan Teflon maddesinden kumaş üreterek yeni bir moda trendi yaratmaya hazırlanan DuPont, bu kumaşın üretiminde Türk tekstil şirketlerine öncelik verme kararı aldı 
     ŞULE YÜCEBIYIK 

     Teflon ve Lycra gibi günlük yaşamı kolaylaştıran buluşlarıyla tanınan ABD’li kimya şirketi DuPont, yepyeni bir tekstil trendinin üretimine Türkiye’yi dahil etti. Tüketicilerin, tava başta olmak üzere çeşitli mutfak ürünleriyle tanıdığı "teflon" artık giysiler ve ev tekstilinde kullanılacak. 
     
     Kullanımı kolay 
     Kumaşlara, kir ve leke tutmama, su geçirmeme gibi özellikler kazandırdığı keşfedilen Teflon’un, giyimde "Easy Care" markasıyla yepyeni bir çığır açacağı öngörülüyor. DuPont Avrupa Marka Müdürü Dennise Sakuma Wertz, Teflon’la üretilen Easy Care kumaşlarının eylül ayında yapılacak Premier Vision Tekstil Fuarı’nda dünyaya tanıtılacağını, bunun hemen ardından Dupont lisansına sahip Türk tekstil şirketlerine üretim için sipariş verileceğini söyledi. 
     Modada yeni bir trendi başlatacaklarına inandıkları Teflon giysilerin halen Londra’daki Marks Spencer mağazalarında tanıtıldığını belirten Wertz, tüketicilerden çok iyi tepki aldıklarını söyledi. Teflonun tekstilde kullanımı için yıllardır araştırma ve geliştirme çalışmaları yaptıklarını anlatan Wertz şöyle devam etti "Teflon kulanılarak üretilen kumaşlar, su geçirmiyor, leke tutmuyor, kırışmıyor ve bozulmuyor. Üstelik bu koruma kumaşın renginde, dokusunda, görünüşünde ve nefes alma özelliğinde hiç bir değişiklik oluşturmadan gerçekleşiyor. Teflon, giyside görünmüyor ve hissedilmiyor. Yün ve pamuklu’dan sentetik kumaşa, ipek kravattan jean pantolona, kazaktan gömleğe kadar her tür giysi ve kumaşta kullanılabiliyor." 
     
Modacılar peşinde      Teflon’lu kumaşlar, sayılan özellikleri ile George Rech Sports, Daniel Hechter gibi ünlü modacıların ilgisini çekerken, Hugo Boss, Prada Sports ve Escada Sports gibi dünyaca ünlü markalar, Teflon’lu ürünleri koleksiyonlarına dahil etmeye başladılar. Wertz, üretimde, Lycra’nın da dünyadaki ikinci en büyük pazarı olan Türkiye’ye öncelik tanınacağını belirtti. DuPont’un Türkiye’de Bossa, Yünsa, Altınyıldız, Akın Tekstil gibi şirketlerle lisans anlaşması bulunuyor. 
     



 EKONOMİ 


















</TEXT>
</DOC>
