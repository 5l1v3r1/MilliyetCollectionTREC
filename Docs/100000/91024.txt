<DOC>
<DOCNO> 91024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo20.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Perugia'dan kovulan Ahn ''İtalyanlar kaybetmeyi bilmiyor" 
</HEADLINE>
<TEXT>

     17. Dünya Kupası finallerinde İtalya'yı eleyen ''altın gol''ü attığı için Perugia takımından kovulan Güney Koreli Jung Hwan Ahn, ''İtalyanlar kazanmayı biliyor da yitirmeyi bilmiyor'' dedi. 
     İtalyan gazetelerinde bugün demeci yer alan Ahn, Perugia Kulübü Başkanı Gaucci'nin kendisi hakkında söylediği, ''Onun yüzünü bir daha görmek istemiyorum'' biçimindeki sözlerle ilgili olarak, ''Beni reddeden Gaucci olmadı. Gerçekte beni sevmeyen teknik direktör Cosmi'ydi' dedi. 
     Henüz kendisine Perugia Kulübü'nden kovulduğuna dair resmi bir yazının gelmediğini belirten Ahn, ''Perugia'da kalmak isterim. Eğer İtalya bana kapılarını kapatırsa, işsiz kalmayacağım. İspanya'dan, İngiltere'den, İskoçya'dan bir sürü öneri alıyorum'' diye konuştu. 
     Güney Koreli futbolcu, takım arkadaşlarına ve ülkesine yönelik İtalyan basınında çıkan eleştirileri kabul etmediğini söyledi. 
     Şu anda yalnızca Dünya Kupası'nı düşündüğünü ifade eden Ahn, ''altın gol''le ilgili olarak, ''Ben yalnızca görevimi yaptım'' açıklamasında bulundu. 
     





</TEXT>
</DOC>
