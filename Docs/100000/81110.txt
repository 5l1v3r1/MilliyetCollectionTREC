<DOC>
<DOCNO> 81110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur11.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz " AB treni için istasyona geldik ama tren kalkıyor 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye ile tam üyelik müzakerelerine başlamanın AB için siyasi bir karar olacağını belirterek, bu kararı siyasi kriterlerin yerine getirilmesi ve Ankara'nın Kıbrıs'a ilişkin tutumu gibi faktörlerin etkileyeceğini söyledi. 
     Yılmaz, Özel Radyo ve Televizyon Yayıncıları Derneği tarafından düzenlenen ''Avrupa Yolunda Türkiye-Sorunlar ve Beklentiler'' konulu panelin açılışında konuştu. 
     Türkiye'nin bugün hükümet ve toplum olarak tartışması gereken temel konunun AB olduğunu belirten Yılmaz, AB üyeliğinin sadece bir siyasi proje olmayıp, tüm Türk insanlarının günlük yaşımını, çalışma koşullarını ve geleceğini ilgilendiren toplumsal bir proje olduğunu bildirdi. Yılmaz, Türkiye Cumhuriyeti'nin 80 yıla yaklaşan tarihinin demokrasi ve kalkınma özlemlerini gerçekleştirme uğraşıyla geçtiğini belirterek, Avrupa coğrafyasında bu iki özlem arasında bir tercih ve ayrım yapmanın mümkün olmadığını kaydetti. Yılmaz, ''Çünkü Avrupa otoriter ve totaliter sistemlerin yarattığı tahribatı bilmektedir'' diye konuştu. 
     Avrupa kıtasının bundan sadece 50 yıl önce etnik, dinsel ve mezhep farklılığı ile aşırı milliyetçilik akımlarının beslediği husumet dalgalardından muzdarip olduğunu kaydeden Yılmaz, bu anlayışla dünyayı büyük bir savaş felaketine sürükleyen Avrupa'nın şimdi kapsamlı bir bütünleşme süreci içinde olduğunu belirtti. Yılmaz, Türkiye'nin AB'ye üyelik hedefinin gerçekleşmesi için özellikle son 1 yıl içinde büyük bir çaba harcadığını belirterek, ''Bu aşamada hükümetimizin önceliği tam üyelik müzakerelerine bir an önce başlamaktır'' dedi. 
     Türkiye ile müzakarelere başlanmasının AB için siyasi bir karar olacağını söyleyen Yılmaz, bu kararı iki temel faktörün etkileyeceğini kaydetti. Yılmaz, bu iki faktörü şöyle sıraladı 
     ''Birincisi Türkiye'nin Ulusal Programı'nda belirtilen ve Katılım Ortaklığı Belgesi'ndeki beklentileri de karşılayan siyasi kriterlerin tatminkar bir şekilde yerine getirildiğinin ortaya konulmasıdır. 
     İkincisi ise, siyasi kriterler arasında bulunmamakla birlikte siyasi diyaloğun bir unsuru olarak gündeme giren Kıbrıs'a ilişkin tutumumuzdur.'' 
     
     ANADİLDE YAYIN 
     Yılmaz, şimdiye kadar yapılan anayasa değişikliklerinin birçok düzenleme getirdiğini, bu değişiklikleri uygulanabilir hale getirecek uyum yasalarının çıkarılmakta olduğunu anımsattı ve halen birçok yasayı gözden geçirme çalışmalarının sürdüğünü ifade etti. Yılmaz, bu çerçevede, Meclis gündeminde bulunan yeni RTÜK kanununa ilişkin kamuoyunda dile getirilen endişe ve eleştirileri dikkatle takip ettiklerini belirtti. 
     Koalisyon ortakları ve TBMM'deki diğer siyasi partilerle sağlayabilecekleri uzlaşmaya bağlı olarak, RTÜK kanununda gerekli değişikliklerin yapılması için gayret göstereceklerini belirten Yılmaz, konuşmasını şöyle sürdürdü 
     ''Ancak, başta idam cezasının hukuk sistemimizden tamamen çıkarılması, düşünce ve ifade özgürlüğünün tam olarak yerleştirilmesi, bireysel kültürel hakların genişletilmesi konularında daha ileri adımlar atılması gerekmektedir. Bu çerçevede ele alınması gereken konulardan biri de Türk vatandaşlarının anadillerinde radyo ve televizyon yayını yapabilmeleri önündeki engellerin kaldırılmasıdır.'' Yılmaz, bu reformların üniter devleti sıkıntıya düşüreceği gibi kaygılar bulunduğunu hatırlatarak, ''Bu kaygılar reform sürecimizin hızını tayin eden önemli bir faktör olarak görülmektedir. Ben kaygıları anlayışla karşılamakla beraber paylaşmıyorum'' dedi. 
     
     ''TREN KALKIYOR'' 
     Gerekli reformların zamanında yapılmaması halinde Avrupa kıtasının yeni bir bütünleşmeyle şekillendiği bu dönemde Türkiye'nin dışarıda kalmasının maliyetinin çok ağır olacağını kaydeden Yılmaz, Türkiye'nin bu konularda acele etmesini gerektiren bir takvimle karşı karşıya bulunduğunu ifade etti. 
     ''Türkiye'nin AB trenine binmek için istasyona kadar geldiğini'' kaydeden Yılmaz, şöyle konuştu 
     ''Trenin kalkışı için bütün ikazlar bitmiş, hareket kampanası çalmaya başlamıştır. Buna karşılık Türkiye hala trene binip binmemenin tereddüdü içindedir. Halbuki önümüzde bırakın karar vermeyi, olabildiği kadar süratle hareket edersek trene binebilecek vakit ancak kalmıştır.'' 
     
     KIBRIS KONUSU 
     Yılmaz, Kıbrıs konusunda Türkiye'den Ada'da siyasi bir çözüme destek olmasının beklendiğini belirtirken, Rum Yönetimi'ne kalıcı bir siyasi çözüm olmadan AB ile müzakerelere başlama imkanı verilerek, Rumların tam üyelik aşamasına getirilmesinin yanlış bir politika olduğunu bildirdi. Yılmaz, şunları söyledi 
     ''Kıbrıs Rum Yönetimi, tam üyelik güvencesi içinde, KKTC ile kabul edilebilir ve yaşayabilir bir çözüm bulunması hususunda istekli davranmıyorsa, bunun sorumlusu AB'dir. Biz Türkiye olarak, daima yapıcı bir yaklaşımla, Ada'da gerçekçi, yaşabilir ve kalıcı bir çözüm bulunması hususunda gayret gösterdik ve göstermeye devam edeceğiz. 
     Umarım ki çözümsüzlüğün kendileri için bir çözüm olduğu yanlışına düşmeden, GKRY de müzakerelerin olumlu bir şekilde sonuçlanması için gerekli katkıyı sağlar.'' 
     
     İSPANYA'NIN ANKARA BÜYÜKELÇİSİ DE LA CAMARA 
     AB Dönem Başkanı İspanya'nın Ankara Büyükelçisi Manuel de la Camara da, konuşmasında, ülkesinin AB üyesi olmadan önce yaşadığı sorunlara ve üyelikten sonraki kazanımlarına değindi. 
     İspanya'nın üyelikle birlikte uzun yıllar içinde bulunduğu tecritten sıyrılarak dışa açıldığını söyleyen De la Camara, AB üyeliğinin İspanyol halkına pek çok alanda kazanımlar getirdiğini belirtti. 
     Büyükelçi De la Camara, AB dönem başkanı olarak genişleme sürecini başarılı kılmakta kararlı olduklarını ifade ederek, Türkiye'yi de tam üyelik müzakerelerine başlamış görmekten memnun olacaklarını bildirdi. 
     





</TEXT>
</DOC>
