<DOC>
<DOCNO> 77104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun27.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin baş görüşmecisi Erakat'tan Şaron'un konuşmasına tepki 
</HEADLINE>
<TEXT>

     Filistinli baş görüşmeci Saib Erakat, İsrail Başbakanı Ariel Şaron'un Batı Şeria'daki askeri harekatın hemen sona erdirilmeyeceği yönündeki açıklamasının ABD Dışişleri Bakanı Colin Powell'ın bölgeye yapacağı ziyareti baltaladığını söyledi. 
     Erakat, Reuters'a, ''Şaron, Powell bölgeye gelmeden ziyaretini sona erdirdi. Açıklamasıyla, Powell'a buraya gelme, çünkü her şeyi tamamladık, tampon bölgeler kuruyoruz, işgale devam edeceğiz ve operasyonları bitirmeyeceğiz dedi'' açıklamasını yaptı. 
     Saib Erakat, CNN'e yaptığı açıklamada da, ''İsrail'in Filistin topraklarını yeniden işgale başlamasının Filistin yönetiminin sonu anlamına geldiğini'' söyledi. 
     Erakat, ''İsrail'in Batı Şeria'daki geniş çaplı saldırıları ve İsrail Başbakanı Ariel Şaron'un 'operasyon sona erdikten sonra askerlerinin tampon bölgelere çekileceğini' belirtmesi 'barış sürecinin, Oslo anlaşmalarının ve Filistin yönetiminin' sonu anlamına gelmektedir'' diye konuştu. 
     Erakat, Şaron'un İsrail parlamentosunda yaptığı konuşmasını şimdiye kadar duyduğu en ''yıkıcı konuşma'' olarak niteleyerek, ''Artık bir Filistin devletimiz yok'' dedi. 
     İsrail Başbakanı Ariel Şaron, Filistin Devlet Başkanı Yaser Arafat'ı ''terör rejimi'' kurmakla suçlamış, Batı Şeria'daki askeri harekatın, ABD'nin derhal çekilmeleri talebine rağmen, Filistinli milisler yok edilinceye kadar süreceğini söylemişti. 
     






</TEXT>
</DOC>
