<DOC>
<DOCNO> 89503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sontur20.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Hem hükümet sürsün, hem sorun çözülsün" 
</HEADLINE>
<TEXT>

     Adalet Bakanı Hikmet Sami Türk, idam cezasının kaldırılması tartışmalarını değerlendirirken, ''Hem hükümet devam etsin hem de sorun çözümlensin'' dedi. 
     Türk, idam cezasının kaldırılmasına yönelik soruları yanıtladı. 
     ''AK Parti'nin halen TBMM gündeminde bulunan tasarıya terör suçları yönünden de ölüm cezasının kaldırılması için Adalet Bakanı'nın değişiklik teklifi vermesi'' yönündeki şartının hatırlatılması üzerine Türk, şöyle konuştu 
     ''Adalet Bakanı olarak benim teklif vermem düşünülemez. Hükümeti zora sokacak bir şey olmaz. Eğer hükümet ortaklarından MHP verilecek değişiklik tekliflerinin hükümet için sorun olmayacağını açıkça belirtirse varılan mutabakat doğrultusunda değişiklik önergeleri verilir. Sorunu hükümet sorunu yapmadan çözmek istiyoruz. Hem hükümet devam etsin hem de sorun çözümlensin. Adalet Bakanı'nı ve DSP'yi, MHP ile karşı karşıya getirmeye sıcak bakmıyoruz. Hükümetteki uyum çok önemli.'' Türk, AK Parti'nin, terör suçlarından hükümlüler için idam cezası yerine ağırlaştırılmış müebbet hapis cezası getirilmesi halinde bunların ''aftan ve şartla salıverilmeden yararlanamayacağına'' ilişkin düzenlemenin Anayasa'ya konulmasına ilişkin şartının hatırlatılması üzerine de şunları söyledi 
     ''Bunu Anayasa'ya koymak zor ve gereksiz. Bu belli kişiyi Anayasa'ya koymak olur. Yapılacak yasal düzenlemede terör suçlarından ölüm cezası yerine ağırlaştırılmış müebbet hapis cezası verileceği ve bu suçlardan hükümlülerin aftan ve şartla salıverilmeden yararlanamayacağı konulur. Bu yasayla çözümlenir.'' 
     





</TEXT>
</DOC>
