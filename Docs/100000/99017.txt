<DOC>
<DOCNO> 99017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/siyaset/asiy.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım istedi, enişte düğmeye bastı 
</HEADLINE>
<TEXT>
Ecevit, Yılmaz’ı şaşırttı Şebinkarahisar il olsun 
Başbakan ve yardımcısının 10 dakikalık son görüşmesinde ilginç bir diyalog gerçekleşti. Ecevit’in, Rahşan Hanım’ın memleketi Şebinkarahisar’ın il yapılmasını teklif ettiği öğrenildi 
     AYHAN AYDEMİR Ankara 

     TBMM’nin olağanüstü toplantısı sırasında Başbakan Bülent Ecevit ile Başbakan Yardımcısı Mesut Yılmaz’ın 10 dakikalık görüşmesi "pazarlık içinde oldukları" yönünde yorumlanırken, görüşmenin perde arkasından ilginç bir sonuç çıktı. 
     Ecevit ve Yılmaz ikilisinin önceki gün Genel Kurul salonundaki başkanlık odasında baş başa gerçekleştirdiği kısa diyalog, konuşmayı öğrenenleri şaşırttı. Ecevit’in görüşme sırasında, Rahşan Ecevit’in memleketi Şebinkarahisar’ın il yapılması teklifinde bulunduğu, Yılmaz’ın da şaşkınlık geçirdikten sonra "110 milletvekili bulun, önerge verin, görüşelim" yanıtı verdikten sonra odadan çıktığı öğrenildi. 
     Ecevit’in bu isteminin ardından Yılmaz Genel Kurul salonuna döndü. Tüm gözler ikilinin görüşmesine çevrilirken, iki liderin ne görüştüğü konusunda açıklama yapmamaları merak uyandırdı. 
     Tüm siyasiler erken seçim ve AB yasaları ile uğraşırken, Ecevit’in bu istemi üzerine Şebinkarahisar’ın il olması yolundaki kanun tasarısı dün jet hızıyla tamamlanarak Bakanlar Kurulu’nun gündemine getirildi. 
     Ancak TBMM İçişleri Komisyonu’nda halen 138 yerin il ve ilçe yapılması teklifi bulunuyor. Bu tekliflerle 34 yeni il, 159 yeni ilçe kurulması isteniyor. Komisyonun gündeminde daha önce de yer aldığı için, Başbakanlık’tan gelecek tasarıyla Şebinkarahisar için iki teklif olacak. Bu teklifler hem İçişleri hem Plan Bütçe komisyonlarında görüşülecek. Plan Bütçe Komisyonu’nun üyeleri düştüğü için, önce bu komisyona üye seçimi yapılacak. TBMM Genel Kurulu olağanüstü gündemle toplandığından, içtüzüğe göre, çalışmaların devam etmesi için yeniden oylama yapılacak. 
     
     Yücelen direniyor 
     Şebinkarahisar’ın il olması için hazırlanan kanun tasarısına İçişleri Bakanı Rüştü Kazım Yücelen’in imza atmadığı öğrenildi. Yücelen’in "Sırada birçok ilçe varken Rahşan Hanım istedi diye trilyonların harcanmasına gönlüm elvermiyor" diyerek, tepki gösterdiği bildirildi. 
     Şebinkarahisar’ın 2000 yılı sayımına göre 36 bin 600 nüfuslu ilçe görünüyor. Köylerle birlikte bu sayının 51 bin olduğu belirtiliyor. Şebinkarahisar’ın il olması halinde 75-120 trilyon lira arasında bir bütçe gerekiyor. 
     
İşte, sır 10 dakikada konuşulanlar      Ecevit Sayın Yılmaz, seçime gidelim mi 
     Yılmaz Artık seçim kaçınılmaz. 
     Ecevit Şebinkarahisar’ı il yapabilir miyiz 
     Yılmaz Bir an duraklayıp şaşkınlık yaşıyor 110 imza bulun, önerge verin, görüşelim. 
     
Enişte pankartı açmışlardı      Ecevit’in rahatsızlığı sırasında Şebinkarahisar’dan gelen kalabalık bir grup Or - An’daki evin önüne gelerek pankart açtı. 15 Haziran’daki "geçmiş olsun" ziyaretinde Şebinkarahisarlılar’ın ellerindeki pankartlarda "Enişte, buradayız işte", "Hayırlı damat, hayırlı evlat" sloganları yer aldı. Bir otobüsün üzerine çıkarak hemşerilerine seslenen Rahşan Ecevit de, Şebinkarahisar’ın il olması gerektiğini ve bu yönde çalışacağını söyledi. 
     



 SİYASET 


















</TEXT>
</DOC>
