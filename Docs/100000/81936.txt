<DOC>
<DOCNO> 81936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur17.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis anketine katılan vatandaşlar polis rüşvetinden yakındı 
</HEADLINE>
<TEXT>

     Polis Koleji'nin düzenlediği ankete katılanların yüzde 60'ı emniyet teşkilatını başarılı buldu. Ankete katılanların yüzde 21'i polisin insan hakları uygulaması ile şiddet içeren davranışlarını, yüzde 15'i de rüşvet almasını eleştirdi. 
     Polis Koleji, emniyet teşkilatının 157. kuruluş yıldönümü dolayısıyla Ankara Metrosu'nda açtığı sergiyi ziyaret eden 1200 kişi üzerinde anket yaptı. Anketin sonuçları Polis Koleji'nin çıkardığı Aktif Kolej Dergisi'nde yayınlandı. 
     Ankete katılanların yüzde 60'ı emniyet teşkilatını başarılı bulduğunu bildirdi. Ankete katılanların yüzde 9'u emniyet teşkilatını başarısız bulurken, yüzde 9'u yeterli olmadığını kaydetti. 
     ''Çocuğunuza polisi nasıl tanıtıyorsunuz '' sorusuna ankete katılanların yüzde 35'i ''kendi tanır'' yanıtını verirken, yüzde 25'i olumlu, yüzde 4'ü olumsuz tanıttıklarını ifade etti. Vatandaşların yüzde 24'ü de çocuklarına emniyet teşkilatının ''güvenliğin teminatı'' şeklinde tanıttıklarını bildirdiler. 
     Önerilen kurumlar arasından ''güvenirlik'' konusunda cevaplandırılan bir soruya, ankete katılanların yüzde 42'si Türkiye'deki en güvenilir kurum olarak ''emniyet'' yanıtını verirken, yüzde 37 ile Cumhurbaşkanlığı ikinci sırayı, yüzde 6 ile MİT üçüncü sırayı aldı. 
     Polis Koleji'nin araştırmasına katılanların yüzde 32'si kedisinin polis olmak istediğini, yüzde 29'u da çocuğunun polis olmasını istediğini vurgularken, yüzde 17'lik bölüm polis olmak istemediğini, yüzde 18'lik bölüm de çocuğunun polis olmasını istemediğini söyledi. 
     Anket katılımcıları, diğer eleştirilerini yüzde 15'le ''rüşvet'', yüzde 11'le ''şiddet içeren davranışlar'', yüzde 10'la da ''insan hakları uygulaması'' şeklinde sıraladılar. 
     Vatandaşlar, gelecekte polisin en çok organize suçlar üzerinde durması gerektiğini belirtirken, uyuşturucu kaçakçılığı, hırsız ve kapkaç, terör olayları da polisin takip etmesi gereken olaylar arasında sayıldı. 
     





</TEXT>
</DOC>
