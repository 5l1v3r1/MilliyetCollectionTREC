<DOC>
<DOCNO> 78306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/yazar/toker.html </URL>
<DATE> 2002/04/14/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
Yeni lider adayı hakkında 
</HEADLINE>
<TEXT>

     Son bir kaç gün içinde siyaset hayatımızda cereyan etmiş iki olay, daha doğrusu o iki olayın iki değerlendirilmesinin bir yorumu dün bu sütunda tek bir yazı halinde yayımlanıyordu. 
     Nitekim dünkü yazının başlığı da bunu göstermekteydi. Fakat hem başlığın, hem yazının yarısını yel alıp götürdü. Bu "yel", "son dakikada gelmiş bir ilan" olduğundan kimsenin ses çıkarma hakkı yoktur. Çünkü bir basını bağımsız yapan "vaktinde" veya "son dakikada" gelmiş ilanlardır. Onlar bizim, bağımsız basının velinimetleridir. Onun için "Genç kuşağın en beğenilen yazarı"nın siyaset hayatımıza yeni bir liderin girmesi hakkındaki düşüncelerinin yorumu bugüne kalmıştır ve aşağıdadır. 
     
     "Genç kuşağın en beğenilen yazarı"nın beğenmediği, kendi yaşındaki M. Ali Bayar'ın politikaya girmesidir. Aslında Can Dündar, Bayar'ın politikaya giriş tarzını beğenmemektedir ve bunu "Hanedan demokrasisine dönüş" diye nitelendirmektedir. 
     Can Dündar "Bayar ve İnönü" paraleli çizdiğine göre Celal Bayar'ı Mahmet Ali Bayar'ın babası Nuri Bayar ile karıştırıyor demektir. Fakat işin o tarafı önemli değil. Dündar "böylece okullarda istenildiği kadar Cumhuriyetle hanedan rejiminin kaldırıldığı öğretilsin, bunun adı apaçık hanedan rejimidir" diyor. 
     Biraz mübalağa etmiyor mu Şimdiye kadar "babasının oğlu" sıfatıyla bir parti kurup başına geçmesi ciddiyetle istenilmiş ve geçmiş tek kimse Erdal İnönü'dür. Ötekilerle ilgili rivayetler, o safhalarda durmaktadır. 
     Böyle hallerde, demokratik rejimin amacı korunuyorsa, adeta yeni ismin genlerinde babasının genlerinden ne miktar bulunduğu test edilir. Fazlaysa kalır, azsa gider. Fransa'da ise 3. Napoleon, 1. Napoleon'un tahtına zorla ve sadece isim benzerliği yüzünden oturabilmiştir. 
     Erdal İnönü'nün ilk tecrübesinde hem kendisi, hem bunun taraftarları testi olumlu yorumlamışlardır. Oğlunda babasını görmüşlerdir. Oğul İnönü'ye bir fırsat vermişlerdir. İkinci girişimde hem İnönü de hem etrafındakilerde bu inanç artık fazla kuvvetli bulunmadığından çabuk havlu atılmıştır. 
     Bir takımı ailelerin geleneksel olarak politikaya girmeleri, politika yapmaları ise başta İngiltere ve Fransa, kimse tarafından yadırganmamaktadır. Bunun, bizim cumhuriyetin yıktığı hanedan rejimi ile hiçbir ilgisi yoktur. Oralarda politikaya giren eski aile mensupları "hanedan mensubu" değil, sade vatandaşlardır. Babaları eski Cumhurbaşkanı olsa dahi.. 
     George W. Bush, kimin oğludur 
     Bizde genç M. Ali Bayar, hareketinin başarıya ulaşmasını istiyorsa ilk önce, takımına oyuncu seçmede, Cem Boyner'den daha başarılı olmaya çalışmalıdır. 
     







Vay benim köse sakalım... 


Türban 2002 


Yücelen'den Müdüre destek 


Jenin katliamı, Şaronizm, intihar terörizmi 


Sinemalarım 


Sıra bizim kuşakta 


Avrupa Birliği'ne giriş sürecinde eğitim 


Sahip olduğumuz tek şey yaşadığımız andır 


Mardin'in kayık ve sal tarifesi 


Işıkara'dan Abdülhamid'e deprem jurnalleri 


Bankacıyla gazetecinin köşe yazarı olarak farkı 


Bir yıldızın hayat müfredatı 


Siz "ne"siniz 


Yeni lider adayı hakkında 


Büyümenin önündeki en büyük engel kafalarımızda 


Her soruna bakıyoruz gençleri unutuyoruz 


Türkiye altın takı ülkesi olur mu 


</TEXT>
</DOC>
