<DOC>
<DOCNO> 53281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur19.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro seyahat İstanbul-Edirne arasında bedava yolcu taşıyacak 
</HEADLINE>
<TEXT>

     Metro turizm şirketi, İstanbul-Edirne arasında hiçbir ücret amadan yolcu taşımaya başladıklarını açıkladı. 
     Metro Turizm Edirne Temsilcisi Ahmet Ece, yaptığı açıklamada, terminalde oluşan tekelciliği kırmak istediklerini belirterek, bugünden itibaren İstanbul-Edirne arasında bedava yolcu taşımaya başladıklarını söyledi. Edirne Belediyesi'nin 1997'de aldığı bir karara göre 2000 yılından itibaren 10 yıl boyunca terminalde yeni bir firmanın faaliyet göstermemesi kararını eleştiren Ece, şunları kaydetti 
     ''İstanbul-Edirne arasında hiçbir ücret almadan yolcu taşımaya başladık. Terminalde İstanbul-Edirne arasında çalışan 3 firmanın tekelciliğini kırmak istiyoruz. Bizim işletmeyle sözleşmemiz olduğu halde Haziran ayından itibaren tek taraflı olarak feshedildi. Biz ne zaman İstanbul-Edirne arasında yolcu taşımaya başladık, belediye zabıtası ve Jandarma, otobüslerin kapısına dikilerek yolcu taşımamıza izin vermemeye başladı. Biz de bugünden itibaren bedava taşımaya başladık.'' Belediyenin kararının iptali için mahkemeye başvurduklarını belirten Ece, davaların sürdüğünü söyledi. Ece, şöyle dedi 
     ''Yeni Belediye yönetiminin geçmişte alınan bu olumsuz kararı değiştirerek bu duruma çözüm bulmasını istiyoruz. Belediye bizimle uğraşacağına, terminalden çıkan otobüslerden günlük alınan 1 milyar liralık çıkış parasının peşine düşsün.'' İstanbul-Edirne arasında bir günde 27 servis yaptığını ve otobüslerin doluluk oranının yüzde 90 olduğunu ifade eden Ece, günde bin-2 bin arasında yolcu kapasitelerinin bulunduğunu kaydetti. 
     






</TEXT>
</DOC>
