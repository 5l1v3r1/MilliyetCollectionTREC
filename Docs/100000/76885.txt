<DOC>
<DOCNO> 76885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/ekonomi/eko06a.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
12,000 direnç seviyesi kırılabilir 
</HEADLINE>
<TEXT>

Haftanın son iki gününde artan hacim önemli direnç seviyesi olan 12,000’in kırılma olasılığını artırıyor 
     Zeynep Candan AKTAŞ 

     Hafta içinde 11,182 puana çekilen endeks bu seviyeden gelen alımlarla haftanın ikinci yarısını çıkışla kapadı. Önemli direnç seviyelerinden biri olan 11,800 puanın üzerindeki kapanış gelecek hafta endeksin 12,000'deki yaklaşık iki aylık direncini kırma olasılığını artırıyor. 
     Üstelik alımlar hacimle de destekleniyor. Endeksin kısa vadeli göstergelerinin alım sinyallerinde geçen hafta yaşanan kırılmadan sonra bu hafta gelen alımlar göstergelerin tekrar güçlenmesini sağladı. 
     Uzun vadeli göstergelerin de alım eğiliminde olması dirençlerin kırılabileceğini gösteriyor. 12,000'in geçilmesiyle piyasanın daha da güçlenmesi beklenebilir. Diğer taraftan endekste oluşumundan sözettiğimiz simetrik dipler görünümü başka senetlerde de izleniyor. Birçok senette de uzun vadeli ters omuz- baş- omuz görünümü mevcut. Ancak bunların boğaz çizgileri henüz kırılmadığından hedefler konusunda bir şey söylemek için erken. 
     
     Destekler 11,400-10,800’de 
     Uzun vadeli göstergeler, formasyonlar yukarı yönde hareket için oldukça umut verici olmasına rağmen kısa vadede yaşanan sıkışmayı ve bunun piyasaya verdiği rahatsızlığı şöyle açıklayabiliriz. Grafiklerde uzun vadeli çalışmalar yaparken bazen 25 güne kadar sıkıştırma yapılıyor. Yani 25 günün datası bir tek çubukta oluşturuluyor. Ya da haftalık sıkıştırmada 5 günün datası tek çubuğa yükleniyor. Halbuki günlük grafiklerde iki ayrı seans iki ayrı çubukta görünüyor. Dolayısıyla zamanlama konusunda bazen sapmalar olabiliyor. 
     Diğer taraftan grafiklerin büyük çoğunluğunda dipler ve zirveler sivri hareketler olarak izleniyor. Halbuki bu kez yaklaşık iki ayı bulan bir taban oluşumu sözkonusu. Bu da sivri dip ve zirveler görmeye alışan piyasada sıkıntıya neden oluyor. 
     Diğer taraftan piyasada oluşan iyimser psikoloji de çıkışın bir türlü başlayamamasında önemli bir etken. İyimser psikoloji nedeniyle senetten çıkmayan küçük yatırımcı 15,000'lerden satış yapan büyük yatırımcıların yeniden portföy oluşturması için gereken zeminin oluşmamasına neden oldu. 
     Faizler düşüyor. Dolar düşüyor. Enflasyon düşüyor. Ekonomide canlanma belirtileri alınmaya başladı. Ancak hisse senetlerinde beklenen tepki yok. Halbuki bu faktörlerin herhangi birinin bazen tek başına hisse senetleri piyasasında etkili olduğu çok görülmüştür. 
     Önümüzdeki hafta için endeksin destekleri 11,400 ve 10,800'de iken, dirençler 12,000 ve 12,400 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
