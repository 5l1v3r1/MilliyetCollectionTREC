<DOC>
<DOCNO> 94130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo08.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan "Dünya üçüncülüğünden sonra İtalya'ya rahat gidiyoruz" 
</HEADLINE>
<TEXT>

     Milli Takım oyuncuları Okan Buruk ve Emre Belözoğlu, Dünya Kupası'nda elde edilen başarının, forma giydikleri FC İnter'de, performanslarını olumlu yönde etkileyeceğini söyledi. 
     Çeşme Sheraton Otel'de tatillerini yapan milli futbolcular, hayranlarına bol bol imza dağıtıp, fotoğraf çektirdi. 
     Basın mensuplarına açıklama yapan Okan, ve Emre FC Inter teknik direktörü Hector Cooper'dan ''özel izin'' alarak tatillerini uzattıklarını söylediler. 
     Inter'in kampına katılmadan önce iyi bir tatil yapmak istediklerini belirten Okan Buruk, Ağustos ayında İtalya'da çalışmalara başlayacaklarını belirtti. 
     Milli Takım'ın elde ettiği üçüncülük nedeniyle teknik direktör Cooper, FC Interli yöneticiler ile futbolcuların kendilerini tebrik ettiğini kaydeden Buruk, ''Dünya üçüncülüğünden sonra İtalya'ya daha rahat gidiyoruz'' diye konuştu. 
     Sakatlığına da değinen Okan Buruk, ''Benim için şansızlık oldu. 
     Futbolda böyle şeyler olabilir. Arkadaşlarımız çok iyi oynadı. 
     Ağustos'ta İtalya'ya gidip çalışmalara başlayacağız.'' dedi. 
     
     ''OKAN'IN SAKATLIĞI OLMASAYDI, KUPAYI ALIRDIK'' 
     Okan'ın sözlerine katıldığını belirten Emre Belözoğlu ise, şöyle konuştu 
     ''Okan, çok farklı bir yapıya sahip. Takımda olsa ve sakatlığı olmasaydı kesinlikle final oynar ve kupayı alırdık. İtalya'da çok mutluyuz. Gelecek yıl, maçlara daha rahat çıkacağız. Performansımız da daha yüksek olacak.'' 
     





</TEXT>
</DOC>
