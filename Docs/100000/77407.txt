<DOC>
<DOCNO> 77407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur08.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Palandöken'e Nisan karı yağdı... 
</HEADLINE>
<TEXT>

     Erzurum'da Pazar günü başlayan ve dün de devam eden kar yağışı, Palandöken Kış Turizm Merkezi'nde kayak sezonunu uzattı. Palandöken'deki otel işletmecileri, yağan son kar nedeniyle turizmde talep artışı bekliyorlar. 
     Türkiye'de son yıllarda kış turizminin önemli merkezlerinden biri haline gelen Palandöken'de, son 2 gün içinde yağan kar, pistleri kayağa daha da elverişli hale getirdi. 
     Palandöken Kış Turizm Merkezi'ndeki Polat Renaıssance Otel Genel Müdürü Bora Kaya, şu anda Türkiye'de ve Avrupa ülkelerinde bu mevsimde en güzel kayak yapma imkanının Palandöken'de olduğunu belirtti. 
     Birçok kayak merkezinin pistlerinde kar kalmadığını ve sezonun bitmeye yüz tuttuğunu anlatan Kaya, Palandöken'e son 2 günde yağan karla birlikte, kuzey pistindeki kar kalınlığının 4 metreyi bulduğunu bildirdi. 
     Kaya, bir süre önce otellerinde 'indirimli günler' başlattıklarını da anımsatarak, ''Bütün masraflar dahil bir kişinin günlüğü, şu anda otelimizde 50 milyon lira. Kayakseverleri Nisan ayında, güneşli havada, indirimli fiyatlarımızla Palandöken'e kayak yapmaya davet ediyoruz'' dedi. 
     Palandöken'de kayak mevsiminin uzamasının, özellikle gelecek yıllar için büyük avantaj sağladığını söyleyen Palan Otel Genel Müdür Yardımcısı Meltem Erkan ise kayakseverlerin, sıcak ve güneşli havada kayak yapmayı daha fazla tercih edeceklerini söyledi. 
     Yağan son karla birlikte Palandöken'deki kayak sezonunun Haziran ayına kadar uzayacağını kaydeden Erkan, insanların güney sahillerinde denize girdiği sırada Palandöken'de kayak yapmanın, Türkiye'nin turizmi açısından zenginliğinin bir göstergesi olduğunu dile getirdi. 
     
     KAR, ''DIŞ TURİZM'' KAPANDIKTAN SONRA YAĞDI 
     Dedeman Otel Genel Müdürü Gündüz Yeşil, Palandöken'e ''dış turizmi'' kapattıktan sonra kar yağdığı için, karın, yabancı turist açısından büyük avantaj sağlamadığını söyledi. 
     Palandöken'de şu anda tek eksiğin müşteri olduğunu belirten Yeşil, baharda kayak yapmak isteyenleri beklediklerini kaydetti. 
     Yeşil, gelecek sezon yurtdışından gelecek müşterileri için, sezonu Mayıs ayının sonuna kadar uzatacaklarını bildirdi. 
     






</TEXT>
</DOC>
