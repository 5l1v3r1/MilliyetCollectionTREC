<DOC>
<DOCNO> 63842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur20.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuktan Çorum Barajı dondu.. 
</HEADLINE>
<TEXT>

     Kızılırmak'taki don olayının ardından, Çorum Barajı da ilk kez tamamen dondu. 
     Devlet Su İşleri DSİ Çorum Şube Müdürü Ertuğrul Soyocak, üzeri karla kaplanan ve düz bir zemini andıran Çorum Barajı'nda buz kalınlığının 12 santimetre civarında olduğunu söyledi. 
     1978'de inşa edilen Çorum Barajı'nda bir süredir kısmi donmalara 
     rastladıklarını, ancak şimdiye kadar tamamen donma olayı meydana gelmediğini belirten Soyocak, baraj çevresinde güvenlik önlemlerini artırdıklarını, bölgeyi sürekli denetim altında tutan güvenlik görevlilerinin, vatandaşların baraja girmesini önlediğini ifade etti. Çorum Belediyesi Su ve Kanal İşleri Müdürü Necip Cıdık da Çorum Barajı'nda buzların erimesiyle meydana gelebilecek taşkını önlemek için Yenihayat Barajı'ndan alınan su miktarını saniyede 35 litreye kadar düşürdüklerini ve ağırlığı Çorum Barajı'na verdiklerini bildirdi. Çorum Barajı'ndan saniyede 135 ile 150 litre arasında su aldıklarını anlatan Cıdık, barajın taşmasını önlemek için gerekli tedbirleri aldıklarını, su seviyesinin, dolusavak seviyesini geçmesini beklemediklerini, ihtiyaç duyulduğu takdirde baraj yatağından fazla suyun aktarılabileceğini kaydetti. Cıdık, taşkın yaşanmaması için sulama kanallarına ihtiyaç duyulmayacağını vurgulayarak şunları söyledi ''Geçmişte sulama amaçlı yapılan kanalların içi, kullanılmadıkları için doluyor. Bugün bu kanalların geçtikleri yerler, yerleşim alanı haline geldi. Baraja su getiren yatak, bize yeterli. Ancak gerek görüldüğü takdirde, DSİ Şube Müdürlüğü ile irtibat kurarak tüm önlemleri alıp taşkını önleriz. Yeter ki su olsun.'' Necip Cıdık, 2001-2002 kış sezonunda meydana gelen yağışların, son 2 yılın kuraklığını götürdüğünü de sözlerine ekledi. 
     






</TEXT>
</DOC>
