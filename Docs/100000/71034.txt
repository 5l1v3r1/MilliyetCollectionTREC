<DOC>
<DOCNO> 71034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/siyaset/siy01.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceyi öğrendik 
</HEADLINE>
<TEXT>

Kürtlerden, En büyük etnik azınlık’ diye söz eden ABD Dışişleri raporunda, "Türkiye’de işkencede elektrik verilen metal sandalyelere oturtularak fiziksel iz bırakılmıyor" denildi 
     YASEMİN ÇONGAR Washington 

     ABD Dışişleri Bakanlığı tarafından yayınlanan yıllık insan hakları raporunun Türkiye bölümünde, özellikle işkence sorunu üzerinde duruldu. Raporda, "Güvenlik güçlerinin işkence, dayak ve diğer hak ihlalleri yaygın biçimde devam etmiştir, ancak saptanan toplam işkence olayı sayısında azalma kaydedilmiştir" denildi. Ancak, Türkiye’de polis ve Jandarma’nın özellikle avukat görüşüne izin verilmeyen gözaltı ve sorgu aşamalarında işkence yapmayı sürdürdüğü vurgulandı. Rapor, "İnsan hakları gözlemcileri ve tıbbi uzmanlara göre, Türk güvenlik güçleri genellikle, gözaltındakileri jop ve yumruk yerine ağır torbalarla dövmek, ya da elektriği doğrudan vücutlarına vermek yerine, elektrik şoku uygulanan metal sandalyelere oturtmak gibi fiziksel iz bırakmayan işkence yöntemlerini yeğlemektedirler" ifadesini kullandı. Raporda, işkence suçlusu polis ve diğer güvenlik güçlerine nadiren ceza verilmesi, verilen cezaların da hafif kalmasının, bu alandaki sorunu artırdığına dikkat çekildi. ABD Dışişleri, Güneydoğu Anadolu’nun insan hakları ihlallerinden, diğer bölgelere göre daha fazla etkilendiğini savundu ve bu bölgede özellikle ifade ve örgütlenme özgürlüğünün daha çok ihlal edildiğini bildirdi. 
     
Kürtlere baskı      Rapor, "Türk Anayasası, Kürtleri ulusal, ırksal ve etnik bir azınlık olarak tanımamaktadır, oysa gerçekte Kürtler ülkenin en büyük etnik ve dilsel azınlığını oluşturmaktadır. Kamuoyunda ve siyaset alanında Kürt kimlikleri ile varolmak isteyenler ve kamusal alanda Kürtçenin kullanımını savunanlar sansür, baskı, taciz ve yargılanma tehdidi altındadır" ifadesine yer verdi. 
     
     



 SİYASET 













</TEXT>
</DOC>
