<DOC>
<DOCNO> 55693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo09.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli'den Lucescu'ya sert yanıt.. 
</HEADLINE>
<TEXT>

     Fenerbahçe Teknik Direktörü Mustafa Denizli, Galatasaray Teknik Direktörü Mircea Lucescu'nun sert açıklamalarına yanıt verdi. 
     Denizli, Samandıra Tesisleri'ndeki idman öncesi yaptığı basın toplantısında, Lucescu'nun bugünkü bir gazetede yer alan ''Türkiye'nin tek gerçeği Galatasaray'' şeklindeki sözüne karşılık, ''Türkiye Ligi'nde neyin gerçek olup olmadığını sezon sonunda herkese gösteririz. Zaten bunu geçen yıl da göstermiştik'' dedi. 
     Fenerbahçe Şükrü Saracoğlu Stadı'nda bugüne kadar hiçbir olay yaşanmadığını ve bu stadın anarşi ortamı içinde olduğunu söylemenin gerçekleri yansıtmadığını kaydeden Mustafa Denizli, ''Fenerbahçe Stadı'nda bugüne kadar ne oldu Hiçbir şey. Kimsenin ne burnu kanadı, ne bir tarafı çizildi. Bu gibi şeyler bizim mesleğimizin dışındadır ve bu konulara girmemiz de doğru değildir'' diye konuştu. 
     
     'Hedefimize ulaşacağız' 

     Deneyimli teknik adam, Beşiktaş ile yaptıkları ve ligde kendi evlerindeki 24 maçlık galibiyet serisinin sona erdiği derbi maça da değinerek, şunları söyledi 
     ''Beşiktaş maçında iki yan top hatası yaptık ve golleri yedik. 
     Ancak bunlar normaldir. Galibiyetler ve mağlubiyetler olacaktır, ama biz sezon sonunda hedefimize ulaşacağız. Bundan da kimsenin kuşkusu olmasın.'' 
     
     Transfer çalışmaları 

     Mustafa Denizli, bir gazetecinin, ''Yöneticiler Hakan Şükür, Okan Buruk ve Pascal Nouma'yı transfer etmeye çalışıyor. Bu konuda ne diyorsunuz'' sorusuna da ''Ben de transferlere yönetimle aynı paralelde bakıyorum. Transferler iyi gidiyor. Ancak şu an net bir sonuç yok'' diye yanıt verdi. 
     
     Oktay'ın ameliyatı 

     Denizli, kasık fıtığı teşhisiyle ameliyat olan Oktay'ın geçirdiği operasyonun tahminlerinden daha ağır sonuçlandığını söyledi. 
     Oktay ile bu sabah konuştuğunu belirten Denizli, ''Sanırım antrenmanlara katılması 15 gün gecikecek. Doktorlarımızın tahmininden daha ağır bir operasyondu. Ancak herşeye rağmen aramıza sağlıklı olarak gelecek'' diye konuştu. 
     Mustafa Denizli, yaklaşık 2 aydır kadrolarındaki oyuncuların yüzde 25'inin sakatlıklar nedeniyle antrenman ve maçlara katılamadığını belirterek, bu dönemi en az zararla geçirmeye çalıştıklarını kaydetti. 
     
     Fatih'in durumu 

     Sarı-lacivertli takımla dün ilk kez idmana çıkan yeni transfer Fatih Akyel ile ilgili bir soruya da Denizli, ''Fatih kontratlı futbolcumuz. Fenerbahçe'de forma giyip giymeyeceği birkaç gün içinde belli olur. Forma giyecek olsa bile, Trabzonspor maçında oynatmayı düşünmüyorum. Çünkü bazı eksikleri var. Ancak daha sonraki maçlara hazır olur'' yanıtını verdi. 
     
     Ligdeki değişiklik 

     Milli Takımlar Teknik Direktörü Şenol Güneş'in, 2002 Dünya Kupası Finalleri nedeniyle ligin bitiş tarihinde değişiklik yapılmasını istemesine de değinen Denizli, ''Eğer devre arası kısaltılmak isteniyorsa, bunun bir an önce açıklanması gerekiyor. Çünkü bizim de bir programımız var ve bunda değişiklik yapmak için de kararı hemen öğrenmeliyiz'' dedi. 
     

     
</TEXT>
</DOC>
