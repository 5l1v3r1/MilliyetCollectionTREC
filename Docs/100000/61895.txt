<DOC>
<DOCNO> 61895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/spor/spo05.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım jest 
</HEADLINE>
<TEXT>

Fenerbahçe Başkanı Aziz Yıldırım hakemlerin maddi imkanlarını yükseltmek gerektiğini söyledi ve "Ben sizin arkanızda değil, aksine yanınızdayım" dedi 
     CEMAL ERSEN 

     Ayakta alkışlandı 
     FENERBAHÇE Başkanı Aziz Yıldırım, hakem seminerinin ikinci gününde yaptığı konuşmayla ayakta alkışlandı. Hakemlerin güvenilir olması için hayat standartlarını yükseltmeleri gerektiğini belirten Yıldırım, "Standartı yüksek insanın güven duygusu da yükselir. Biz bu standartı yükseltmek için her türlü maddi imkanın sağlanması ve hakemin emeğinin karşılığını alması gerektiğine inanıyoruz" dedi. 
     
     Hatalara çattı 
     YILDIRIM, hakem hatalarından da bahsederek, "Bizlerin başarıyı yakalamak için ödediğimiz bedelin karşılığını sizler sahada verdiğiniz kararlar ile etkiliyorsunuz. Hakemleri hiçbir zaman suçlamadık ama hep şunu söyledik hatalar oluyor ve bu hatalar belli odaklar üzerinde yapılıyorsa bunu dile getirme mecburiyetimiz var" yorumunu yaptı. 
     
     Ders alınmalı’ 
     HERKESİN yaptığı hatalardan ders çıkarması gerektiğini savunan Yıldırım, "Bizler yönetici olarak bunu yapabiliyoruz, sizin de yaptığınızı görmek bizi mutlu kılıyor. Sahalardaki küfürü önleme yöntemlerinde yanlışlık olduğunu düşünüyorum. Eğer federasyon, kulüpler, hakemler ve emniyet güçleri işbirliği yapmazsa küfürü önleyemeyiz" diye konuştu. 
     
     Forma hediye etti 
     HAKEMLERİN torbadan çıkması için kendilerinin başvuruda bulunduğunu ifade eden Aziz Yıldırım, "Bir hakem ataması yapıldığı zaman, o atamanın bütün sorumluluğunun kulüplerin üzerine kalması gerekir. Ben hakem camiasının arkasında değilim, yanındayım" sözleriyle konuşmasını bitirdi. Alkışlar arasında kürsüden inen Yıldırım, Bülent Yavuz’a da bir Fenerbahçe forması ve top hediye etti. 
     
Yavuz torbaya karşı çıktı      MHK Başkanı Bülent Yavuz, hakemlerle uğraşan oyuncuya ve teknik adama ceza verilmemesinden şikayetçi oldu. Yavuz, "Türkiye’de hakemin sevilmemesi için çaba gösteriliyor. Hakeme güvenilmiyor. Avrupa’da açık hata yapan hakemin maçtan sonra oyuncular elini sıkıyor. Bizde ise futbolcu sürekli hakemle uğraşarak seyirciyi tahrik ediyor, işini güçleştiriyor" dedi. 
     HAKEMLERİN de hata yapabileceğini belirten MHK Başkanı, "Futbol hatalar oyunudur. Ancak futbolcu ve teknik adamın yaptığı hatalara hiçbir ceza verilmiyor" diye konuştu. Yavuz hakemlerin torba ile atanması önerisine ise "O zaman teknik adam ve yöneticilere sesleniyorum siz de 25 tane oyuncunuzu torbaya koyup kurayla sahaya sürün" karşılığını verdi. 
     



 SPOR 






















</TEXT>
</DOC>
