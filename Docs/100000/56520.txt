<DOC>
<DOCNO> 56520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/dunya/dun01.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ve ABD’de en son Bin Ladin tartışmaları 
</HEADLINE>
<TEXT>

1 - Yakalarsak ABD’ye teslim edelim mi 2 - Kanıt kaseti açıklayalım mı 
     DIŞ HABERLER SERVİSİ 

1 - Yakalarsak ABD’ye teslim edelim mi      Suudi terörist Usame Bin Ladin’in Afganistan’da İngiliz komandoları tarafından yakalanması halinde ABD’ye teslim edilip edilmemesi konusu hükümette şiddetli bir tartışma yarattı. 
     İngiliz Savunma Bakanı Geoff Hoon, önceki akşam yakalamaları halinde Ladin’i yasalarında idam cezası bulunan ABD’ye teslim etmeyebileceklerini söylerken, bu açıklamayı hemen ardından acilen düzeltme yoluna giden Başbakan Tony Blair, Suudi teröristin Washington’a verileceğini bildirdi. 
     Geoff Hoon, BBC’ye yaptığı açıklamada, Ladin’i yakalarlarsa ABD’ye teslim edeceklerini, ancak bunun Amerikalı yetkililerin Ladin’i idam cezasına çarptırmayacaklarına dair bazı garantiler vermesine bağlı olduğunu söyledi. 
     Hoon’un sözlerine çok kızan Blair gece İngiliz gazetelerinin nöbetçi sorumlularını arattırdı ve "Ladin ve El Kaide üyelerinin ABD’ye iade edileceğini" kesin bir dille bildirdi. Blair’in sözcüsü "Ladin, İngiliz yasalarının geçerli olmadığı Afganistan’da ele geçireleceği için Avrupa İnsan Hakları Sözleşmesi ihlal edilmiş olmaz" dedi. 
     
2 - Kanıt kaseti açıklayalım mı      Washington yönetimi, Usame Bin Ladin’in, 11 Eylül olaylarının arkasındaki isim olduğunu kanıtlayan bir video kaseti kamuoyuna sunup sunmamayı tartışıyor. ABD Başkan Yardımcısı Dick Cheney, kasetin, "dumanı tüten bir silah" kadar güçlü bir kanıt olduğunu söyledi. 
     Kasetin kamuoyuna açıklanıp açıklanmayacağı sorusuna karşılık, bu konudaki kararı, "uzmanlara" bırakacaklarını belirten Dick Cheney, "Bu adama, televizyonda ekstra zaman vermeye çok istekli değiliz" diye konuştu. 
     ABD Savunma Bakan Yardımcısı Paul Wolfowitz ise, Bin Ladin’in video kasetini izlediğini ve "iğrenç" bulduğunu söyledi. Wolfowitz, "Bu adam, binlerce masum insanı öldürmekten gurur ve mutluluk duyan bir adam. Ele geçirilen kaset, hakkında bildiğimiz her şeyi doğruluyor" dedi. 
     ABD yönetiminin bir yetkilisi de gazetecilere açıklamasında, "İstihbarat bilgilerini paylaşmak ile Amerikan halkına mümkün olduğu kadar bilgi sağlama arasında bir denge var. Kaseti açıklamaya karar verirsek, size haber veririz" diye konuştu. 
     Bin Ladin’in, 11 Eylül olaylarıyla bağlantısını kanıtlayan kasete ilişkin haber, ilk olarak Amerikan The Washington Post gazetesinde yayınlanmıştı. 
     



 DÜNYA 










</TEXT>
</DOC>
