<DOC>
<DOCNO> 98905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko36.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nusret Mayın Gemisi restorasyon ihalesi yapıldı... 
</HEADLINE>
<TEXT>

     Mersin'in Tarsus İlçesi Belediyesi tarafından müzeye dönüştürülecek olan, Çanakkale Zaferi'nin simgesi tarihi Nusret Mayın Gemisi'nin restore ihalesi yapıldı. 
     İhaleyi yüzde 56 kırımla Çağlar mühendislik firması kazandı. Gemi, 307 milyar liraya bakım-onarımı yapılıp restore edildikten sonra müzeye dönüştürülecek. 
     Tarsus Belediyesi Başkan Yardımcısı Erdal Yaldızlı başkanlığında, 697 milyar 434 milyon lira keşif bedeliyle yapılan ihalede, Başak Mühendislik yüzde 51, Uyarlar İnşaat Şirketi yüzde 35, Çağlar Mühendislik Firması ise yüzde 52 oranında kırım yaptı. 
     En fazla kırımı yapan Çağlar Mühendislik Firmasının sahibi Aydın Çalım, ihale komisyonu başkanı Erdal Yaldızlı'nın talebi üzerine kırımı yüzde 56'ya yükselterek, tarihi Nusret Mayın Gemisi'nin restore işini üstlendi. 
     Aydın Çalım, Belediye Encümen Salonu'nda gerçekleştirilen ihale sonunda yaptığı açıklamada, onurlu bir görev üstlendiklerini belirterek, ''yaptığım kırımın oranından da anlaşılacağı gibi, amacımız bu işten kar sağlamak değil. Böylesine güzel bir hizmetin Tarsus'a getirilmesine katkıda bulunmaktır'' dedi. 
     Çalım, restore çalışmasının tarihi geminin aslına uygun olarak yapılması için büyük özen göstereceklerini sözlerine ekledi. 
     
     ATIL DURUMDAYDI 
     Mersin Limanı Batı mendireğinde atıl vaziyette dururken, Kültür Bakanlığı'nca 21 Ocak 2002 tarihinde Tarsus Belediyesi'ne tahsis edilen ve 10 Nisan 2002 tarihinde Mersin İl Kültür Müdürlüğü'nün Tarsus Belediyesi adına teslim aldığı Nusret Mayın Gemisi, Tarsus'un Çardak Kavşağı'nda yapılacak Çanakkale Parkı'nda sergilenecek. 
     Geminin müzeye dönüştürülmesiyle, Çanakkale Boğazı'nda, 1915 yılında Türk subayı ve askerlerinin yılmaz mücadelesi ile tarihe ''Çanakkale Geçilmez'' sözünü yazdıran Nusret Mayın Gemisi, Çanakkale ruhunu Tarsus'ta yaşatacak. 
     
     NUSRET MAYIN GEMİSİ'NİN ÖNEMİ 
     Nusret Mayın Gemisi, 3 Eylül 1914 tarihinde Çanakkale'ye getirildi. Çanakkale Savaşı ve dolayısıyla ülkenin kaderinde önemli rol oynayan Yüzbaşı Hakkı Bey kumandasındaki gemi, 7-8 Mart gecesi, düşmanın girmesine çok yakın bir zaman kala 26 mayını boğazın sularına bıraktı. 
     Düşman kuvvetleri, burada üç büyük gemisini Irrestible, Ocean, Bouve kaybetti, üçü de Inflexible, Glava, Suffen ağır ylara aldı. Yaklaşyık 8,5 ay süren Çanakkale Savaşı sırasında gösterilen kahramanlıklar sonucunda ''Çanakkale Geçilmez'' şiarı gerçekleşti. 
     





</TEXT>
</DOC>
