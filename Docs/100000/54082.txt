<DOC>
<DOCNO> 54082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/dunya/dun03.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezar-ı Şerif’te yüzlerce ölü 
</HEADLINE>
<TEXT>

El Kaide üyesi esirlerin isyanı bastırıldı 
     DIŞ HABERLER SERVİSİ 

     Özbek General Raşid Dostum'a bağlı güçlerin elindeki El Kaide üyesi esirler, Mezar - ı Şerif'te Kuzey İttifakı askerlerinin silahlarını ele geçirerek isyan çıkardı. Kunduz'un ele geçirilmesi aşamasında İttifak tarafından tutsak alınan Taliban saflarındaki 500 kadar "yabancı" savaşçının, cezaevi olarak kullanılan bir kalede başlattığı isyan, ABD kuvvetlerinin de katılımıyla bastırılırken yüzlerce esir öldürüldü. Destek için bölgeye gelen Amerikan komando grubundan bir askerin de çıkan çatışmada öldüğü iddia edildi. 
     Aralarında Pakistanlı, Suud ve Çeçenlerin de bulunduğu yabancı savaşçıların, İttifak muhafızlarının elindeki Kalaşnikof tüfekler, makineli tüfekler ve el bombalarına el koyup Kale Cangi'nin kapılarını kırarak kaçmaya çalıştıkları isyan, açılan yaylım ateşiyle bastırıldı. 
     ABD de, ayaklanmanın bastırılması için uçak ve helikopterlerle General Dostum'un yardımına geldi. Amerikan savaş uçakları, büyük Kale Cangi'nin güney kesiminde Taliban isyancılarının yoğunlaştığı yere en az dört bomba gönderdi. 
     
     Amerikan askeri öldü’ 
     ABD ordusundan yapılan açıklamaya göre, 40 Amerikan komandosu da Cangi Kalesi'ne ulaştı. Ancak yüzlerce Taliban elemanının öldürüldüğü yerde, çok şiddetli çarpışma karşısında kale içine girmeye yanaşmadı. 
     Bununla birlikte, bölgede görev yapan Time dergisi muhabiri Alex Perry, kurtarma operasyonu için kaleye giren iki ABD komandosundan birinin çatışmada öldüğünü öne sürdü ve askerin adını "Mike" olarak açıkladı. 
     ABD Savunma Bakanlığı'na Pentagon bağlı Afganistan operasyonunu yöneten Merkez Komutanlığı da ayaklanmasının bastırılması sırasında, ABD komando birliğinden bir asker ya da sivil giysili ajanın, çatışmada ölmüş olabileceğini belirtti. 
     



 DÜNYA 












</TEXT>
</DOC>
