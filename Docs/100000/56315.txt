<DOC>
<DOCNO> 56315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko03.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik sigortası fonu 2 katrilyon lirayı aştı 
</HEADLINE>
<TEXT>

     Prim kesintilerine 1 Haziran 2000 tarihinde başlanan İşsizlik Sigortası Fonu'nda 2 katrilyon 11 trilyon 234 milyar 27 milyon lira birikti. 
     İşçinin brüt aylık ücreti üzerinden işçi ve devletin yüzde 2, işverenin ise yüzde 3 oranında prim ödediği fonda, 1 Haziran 2000 tarihinden bu yılın Kasım ayı sonuna dek, 945 trilyon 972 milyar 55 milyon lirası işçi ve işveren primleri, 378 trilyon 157 milyar 22 milyon lirası devlet katkısı, 687 trilyon 235 milyar 43 milyon lirası faiz geliri, 167 milyar 92 milyon lirası gecikme zammı olmak üzere toplam 2 katrilyon 11 trilyon 3 milyar 13 milyon lira toplandı. Bu paradan 298 milyar 86 milyon lira tutarında çeşitli harcama yapılarak, fonun toplam varlığı 2 katrilyon 11 trilyon 234 milyar 27 milyon lira olarak gerçekleşti. 
     Fonda toplanan paraların yüzde 50.55'i bono ve tahvil, yüzde 21.08'i çeşitli bankalarda mevduat, yüzde 15.38'i dövize endeksli 
     tahvil, yüzde 6.99'u repo, yüzde 6'sı ise Türk lirası cinsinden tahvil yoluyla nemalandırıldı. Çeşitli yatırım araçları ile nemalandırılan fondaki paranın 1 yılda yüzde 107.7 oranında getirisi oldu. İlk işsizlik ödeneğinin yapılacağı Mart 2002 tarihine kadar İşsizlik Sigortası Fonu'nda yaklaşık 2.5 katrilyon lira düzeyinde bir paranın birikmesi bekleniyor. Bu arada, reel sektöre canlılık kazandırma kararları uyarınca, işsizlik sigortası fonuna işçi, işveren ve devlet tarafından ödenen prim oranlarında 1 Ocak 2002 tarihinden itibaren itibaren 1'er puan indirime gidilecek. 1'er puan indirim uygulaması ile birlikte fona 1 Ocak 2002'den itibaren 1 yıl süre ile toplam yüzde 7 yerine, yüzde 4 oranında prim girişi olacak. 
     
     Fondan kimler yararlanacak 
     İşsizlik Sigortası Fonu'ndan kendi kusuru olmaksızın işini yitiren ve 120 günü sürekli olmak üzere son 3 yılda 600 gün sigortalı olarak çalışan işsizlere 6 ay, 900 gün sigortalı olarak çalışan işsizlere 8 ay, 1080 gün çalışan işsizlere ise 10 ay süre ile işsizlik ödeneği verilecek. 
     






</TEXT>
</DOC>
