<DOC>
<DOCNO> 50767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur05.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı'ndan dar gelirlilere tavsiye..Et yerine yumurta 
</HEADLINE>
<TEXT>

     Sağlık Bakanlığı, düşük gelirli ailelere, dengeli beslenebilmeleri için bal yerine pekmezi, muz yerine elmayı, pirinç yerine bulguru, kıyma yerine de mercimeği seçmelerini önerdi. 
     Sağlık Bakanlığı Temel Sağlık Hizmetleri Genel Müdürlüğü Gıda Güvenliği Laboratuvarlar Daire Başkanlığı, ''Besinleri satın alma, hazırlama, pişirme ve depolama ilkeleri ve dikkat edilecek hususlar''a ilişkin bir rapor hazırladı. 
     Bakanlığın hazırladığı besin raporuna göre, beslenme için yapılan ilk iş olan besin satın almada, alışverişe çıkmadan önce satın alınacak besinler için bir liste hazırlama ve bu listede seçeneklere yer verme alışveriş sırasında kolaylık sağlıyor. 
     Özellikle sabit gelirli ailelerin beslenmeye ayrılan parayı bilmesi ve satın almadan önce besinlerin değişik yerlerdeki fiyatlarını araştırması öneriliyor. 
     Pazarların genellikle manav ve bakkallardan daha ucuz olduğu, aylık satın alınacak besinlerin tüketim kooperatifleri gibi az karla satış yapan yerlerden temin edilebileceği belirtilen raporda, her besin grubu için pahalı ve ucuz besinler bulunduğuna işaret ediliyor. 
     Etin, yumurta ve kurubaklagillerden çok daha pahalı olduğu, vücut için gereken proteinin, yumurtadan etin yarı fiyatına, kuru nohuttan beşte bir fiyatına sağlanabileceği vurgulanan raporda, şu önerilere yer veriliyor 
     ''Düşük gelirli aileler enerji ihtiyaçlarını karşılamak için daha ucuz olan tahılların yanında bir miktar kurubaklagil ve yumurta satın alarak besinlerini enerji ve protein yönünden dengeli duruma getirebilirler. 
     Sebzelerden yeşil yapraklı olanlar, vitaminlerin bir çoğu ve bazı madenlerden daha zengindir. Bu nedenle yeşil yapraklı sebzeler tercih edilmelidir. Meyvelerden elma, muz değerinde ve fiyatı çok daha ucuzdur. Yine sebze ve meyveleri satın alırken turfanda olanları satın almak bir israftır. Bunun yerine mevsim sebze ve meyveleri tercih edilmelidir. Mevsimlik sebze ve meyveler turfandakilerden daha ucuz, daha lezzetli ve daha besleyicidir.'' Rapora göre, dar gelirli ailelerin pahalı besinler yerine tercih edebilecekleri besleyici değeri yüksek, fiyatı ucuz besinler şöyle 
     - Pekmez, baldan daha besleyici fiyatı daha ucuz, - Elma, muz değerinde fiyatı daha ucuz, - Yapraklı marul, göbeklisinden besleyici fiyatı daha ucuz, - Bulgur, pirinçten daha besleyici, fiyatı daha ucuz, - İstavrit, lüfer değerinde, fiyatı daha ucuz, - Yumurta, et değerinde fiyatı daha ucuz, - Mercimek, kıyma et kadar besleyici, fiyatı çok daha ucuz, - Mevsimlik sebze ve meyve, turfanda sebze ve meyveden daha besleyici, fiyatı çok daha ucuz, - Süt, gazoz veya koladan çok daha besleyici, fiyatı daha ucuz, - Ekmek, etimek, grissini gibi ürünlerle aynı değerde, fiyatı çok daha ucuz. 
     Raporun sonunda, yiyecek alışverişinden sonra harcanan paraya karşılık en iyi yiyecek maddesinin satın alınıp alınmadığı, ev ve piyasa şartları gözönünde bulundurularak alışveriş için en uygun zamanın seçilip seçilmediği, istenen kalite için ödenen para miktarının uygun olup olmadığı gibi konularda bir değerlendirme yapılması da öneriliyor. Değerlendirme sonunda ortaya çıkan aksaklıkların saptanması ve daha dikkatli ve bilgili davranarak bu alışkanlıkları düzeltme yollarının aranması gerektiği kaydediliyor. 
     






</TEXT>
</DOC>
