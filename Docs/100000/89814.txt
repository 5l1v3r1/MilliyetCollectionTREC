<DOC>
<DOCNO> 89814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun07.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu defada rahipler günah çıkarttı 
</HEADLINE>
<TEXT>

     ABD Katolik Kilisesi'ni sarsan çocuklara tecavüz skandallarının ardından tarihi bir toplantı yapan piskoposlar, rahiplerin kurbanlarından özür dileyerek, çocuklara sarkıntılık eden tüm din adamlarının aforoz edileceğini bildirdiler. 
     Dallas kentinde 400 kadar piskoposu biraraya getiren toplantının açılış konuşmasını yapan Amerikan piskoposlarının Başkanı Wilton Gregory, kurbanlardan, ailelerden, rahiplerden ve kilise çalışanlarından af diledi. Gregory'nin konuşmasının ardından piskoposların gizli oturuma geçmeleri, toplantının yapıldığı bina önünde toplanan göstericiler tarafından protesto edildi. 
     Protestocular, bu konuda ''şeffaflık'' istediklerini bildirdiler. 
     Amerikan Katolik Kilisesi'nin önde gelen liderleri, hiçbir çocuğa zarar vermiş olmasa dahi çocuklara sarkıntılık etmiş veya kilisenin adını kirletmiş din adamlarına karşı ''sıfır hoşgörü'' siyaseti izlemeye kararlı olduklarını belirttiler. 
     ABD Katolik Kilisesi'nin tarihi toplantısı bugün yayınlanacak bir kapanış bildirgesiyle sona erecek. ABD'de Katolik Kilisesi, Ocak ayında patlak veren çocuklara tecavüz skandalıyla ciddi bir sarsıntı geçiriyor. 
     Çok sayıda rahibin uzun yıllar, kilisede günah çıkarmaya gelen, kilise korosunda çalışan veya kimsesiz olduğu için kileseye sığınan erkek çocuklara tecavüz ettiği medya tarafından ortaya çıkarılıyor. 
     ABD'de Katolik Kilisesi'ni sarsan skandalın patlak vermesiyle şimdiye kadar 16 rahip intihar ederken, hakkında soruşturma açılan başka rahiplerin de intiharından endişe ediliyor. 
     





</TEXT>
</DOC>
