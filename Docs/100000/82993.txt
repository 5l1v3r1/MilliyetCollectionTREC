<DOC>
<DOCNO> 82993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/yazar/sazak.html </URL>
<DATE> 2002/05/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baskın seçim olur mu 
</HEADLINE>
<TEXT>

     Başbakan Ecevit, Oran'daki evinde dinleniyor. 
     Cumhurbaşkanı Ahmet Necdet Sezer dünkü 'geçmiş olsun' ziyareti sırasında Ecevit'e hafta sonuna kadar Başbakanlığa gitmeyerek biraz daha dinlenmesini telkin etti. Sezer, Ecevit'i yormamak için Çankaya Köşkü'ndeki haftalık olağan görüşmenin de Oran'ı ziyaret çerçevesinde gerçekleştirildiğini duyurdu. 
     Başbakan'ın sağlığına 'devlet katı'nda gereken özen gösteriliyor. Ancak Meclis'teki muhalefetin aynı ölçüde duyarlı ve "sabırlı" olduğu söylenemez. DYP ve AKP liderleri dünkü grup konuşmalarında Ecevit'e yüklendiler. Tayyip Erdoğan, 'ülke kan kaybediyor' derken, Tansu Çiller, hükümetin daha fazla yoluna devam edemeyeceğini savunarak, Ecevit'in 'Başbakanlığı bırakmasını' istedi. 
     Çiller, Meclis'te bir 'seçim hükümeti' kurulmasını da önerdi. 
     Türkiye'nin bu yıl olmasa bile en geç 2003 sonbaharında seçime gideceği zaten bekleniyordu. Başbakan'ın rahatsızlığı senaryoları tetikledi 
     Seçim olasılığı artık sadece muhalefetin istediği bir şey değil, koalisyon çevrelerinde de, 'irade dışı' bir seçime sürüklenmek yerine 'baskın seçim' hesapları da yapılıyor. Kulislerde konuşulan şudur 
     "Başbakan'ın sağlığı düzelse bile artık hem parti, hem de Türkiye açısından bir gelecek planlaması yapılması kaçınılmaz. Ecevit'ler de bunu görüyor olmalı... Makul bir tarihte Bülent Bey, DSP'de onursal başkan konumuna geçerek liderliği Rahşan Ecevit üstlenir, Bahçeli ve Yılmaz'a ters gelmeyecek bir başbakanla seçime gidilir." 
     DSP'deki başbakan adayları arasında İsmail Cem adı ön planda. Türkiye Odalar Birliği'ndeki çıkışından sonra Dışişleri Bakanı'nın Anadolu'ya mesaj vermek için seçtiği il Gaziantep. 20 Mayıs'ta Gaziantep'te konuşacak. 
     Cem - Derviş ikilisiyle seçime gidilmesi kamuoyunda kulağa hoş gelse de DSP içinde bu formüle sıcak bakmayan güçlü isimler var. Kulislerde Rahşan Ecevit'in desteğini almayacak hiçbir adaya şans tanınmıyor. 
     DSP liderliğinde seçime gidilse bile 'başbakan adayının MHP ve ANAP'ı da rahatsız etmeyecek ılımlılık'ta olabileceği öne sürülüyor. Bu profile uygun bakanlardan biri de Prof. Nami Çağan. 
     Ancak, Refahyol döneminde denenmek istenen 'havada ikmal' o kadar kolay değil. Dönemin Cumhurbaşkanı Demirel, Erbakan'ın önerdiği Çiller'e değil Mesut Yılmaz'a vermişti hükümet kurma görevini. Çankaya'da şimdi Ahmet Necdet Sezer oturuyor ve Cumhurbaşkanı'nın hukuka olan duyarlılığı, havada uçuşan Anayasa kitapçığı dahil 'eylemli içtihat'lar yaratmış haldeyken, özel hesapların Köşk'e kabul ettirilmesi düşünülemez. 
     Sezer, önce Meclis aritmetiğine sonra Meclis'ten güvenoyu şartına bakar. DSP'de 'Ecevit'siz bir formül' halinde, Bahçeli'nin başbakanlığı için MHP'nin transfere kapıyı açacağı konuşuluyor Ankara'da. 
     En iyisi, bu çalkantılar yaşanmadan seçime gidilmesidir. 
     
     







Avrupa'da bir Türk rektör 


Gelin, dalgamızı geçelim biraz da... 


Megafon’dan... 


Kıvrıkoğlu olayı 


Avrupa fırsatı kaçarsa yazık olur 


Fahiş zam yapanlar hizaya gelmeli 


Rezalete "dur" 


Ecevit imzalı kitaptan... 


Karamsarlar karardı 


Avrupa’nın açmazı... 


Bu kadar cehalet, tahsil ile mümkün 


Hepimiz aynı gemideyiz’ 


Faşizm nasıl yenildi 


Son kadınların anlattıkları 


Baskın seçim olur mu 


SSK'ya uyarı "İşitme cihazı ihaleyle alınmaz" 


Martta "V" dönüşü 


Baykal kaleyi içeriden fethediyor 


</TEXT>
</DOC>
