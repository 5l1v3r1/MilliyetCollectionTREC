<DOC>
<DOCNO> 55941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/siyaset/siy01.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Orada, bir kaz vardı meydanda 
</HEADLINE>
<TEXT>

DSP’li Gönül Saray Alphan, bir köyde yaptığı konuşmasının tek izleyicisi olan kaz’ın fotoğrafını internet sitesinde yayınlıyor 
     ÜMRAN AVCI İstanbul 

     DSP Amasya Milletvekili Gönül Saray Alphan, seçim döneminde bir köyde yaptığı konuşmada tek dinleyicisi olan kaza vefa borcunu şimdi ödüyor Alphan, köy muhtarlarının boykot ettiği konuşması sırasında kendisini dinleyen kazla birlikte görüldüğü fotoğrafını internet sitesinde yayınlıyor. 
     Gönül Saray, kendi adını taşıyan internetteki halk sitesinde en çok etkilendiği anılarına fotoğraflarla yer verdi. Bunlardan biri de konuşma yapmak üzere gittiği Amasya’nın bir köyünde halkın, bir kadın milletvekili adayını dinlememe kararı alması oldu. 
     
     Alphan’dan kaz anısı... 
     Alphan bu anısını şöyle anlattı 
     "18 Nisan seçimlerinden önce DSP’ye aday adayı olarak başvurduğumda, liste başı olacağıma dair hiçbir ümidim ve beklentim yoktu. Amasya’dan çıkalı 40 yıl olmuştu. Sadece düğünlerde ve cenazelerde çok nadir köyüme gidebilmiştim. Amasyalılar çok sevdikleri, Köy Hizmetleri Müdürleri’nin liste başı olacağına garanti gözü ile bakarken, hiç tanımadıkları, Gönül Saray adında, üstelik bir de kadın bir milletvekili adayları olmuştu. Kıyametler koptu. Çoğu köy muhtarları, seçim gezilerinde köylerine geldiğimde beni dinlememe, hatta evlerinden çıkmama kararı aldılar. Seçim otobüsüm köye girmeden önce, birkaç defa minibüs anonsları ile köylüyü evden çıkartmak için öncüler göndermeme rağmen, aksine perdeler sıkıca kapanıyordu. Bu tür köylerde örgüt, prestij kaybetmememiz için, konuşmamam kararını almış olmasına rağmen, konuştum. Saatlerce anlattım. Hiç kimselerin olmadığı bir köy meydanında, sevimli bir kazın beni dikkatle dinleyişini gösteren bu resmi, seçimlerdeki sıkıntılarımı belgelediği için özellikle çok beğeniyorum." 



 SİYASET 


















</TEXT>
</DOC>
