<DOC>
<DOCNO> 94046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/spor/spo05.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Artık olgunlaştık" 
</HEADLINE>
<TEXT>

Milli Takım Menajeri Can Çobanoğlu, Türk futbolunun, 1998’deki grup maçlarının ardından 2000’de delikanlılık çağını yaşadığını, Dünya Kupası’nda ise olgunlaştığını söyledi 
     ÖZEL HABER GÜRCAN BİLGİÇ 

     Türk Futbolu’nun kaderi, 1994’te Avrupa Şampiyonası kuralarının çekilmesiyle birlikte değişmeye başladı. Fatih Terim son torbadan katıldığı kurada Türkiye’yi 1996 finallerine götürdü. 1998 Fransa’daki Dünya Kupası son anda kaçırıldı. 2000 Avrupa Şampiyonası’nda Mustafa Denizli ile çeyrek final vardı. 2002’de ise Şenol Güneş ile birlikte yarı final ve Dünya üçüncülüğü geldi. 
     Bu altı yıllık periyodda değişik hocalar taşıdılar Milli Takımı, ama değişmeyen tek kişi Can Çobanoğlu’ydu. Önce Dış İlişkiler Sorumlusu, sonrasında İdari Menajer olarak sürekli görev yaptı. Bu kalkınma döneminde Milli Takım’ın değişmeyen tek tanığı o oldu. Son zaferin de perde arkasında vardı. Çok önemli manevraların stratejisini geliştiren kişiydi. Şenol Güneş takımı yönetirken, lojistik desteğini Can Çobanoğlu yapıyordu. 
     Belki de yıllarca yine göremeyeceğimiz bir zaferin akıllarda kalan detaylarını biz sorduk, o bilinmesi gerektiğince anlattı 
     
Bakışlar değişti      1996’dan 2002’ye kadar neler değişti, neler gelişti 
     "İngiltere’ye gittiğimizde herkes bize tesadüfen gelmişiz gibi bakıyordu. Futbolcular için de turnuvaya katılmak yeterli olmuştu. Kendilerini finallerde hedefe taşıyamadılar. Şanssız geçen 1998 grup maçlarının ardından, 2000’de delikanlılık çağımızı yaşadık. Avrupalılar bu kez galiba bu Türkler’de bir şeyler var diyorlardı. Bakışları değişmişti. Tedirgin oldular. Bunda Galatasaray’ın aldığı sonuçların da etkisi oldu. Ancak biz içimizdeki isteği, hislerimizi kontrol edemedik. Etseydik, Portekiz’i de geçer, farklı bir konuma gelirdik. Bu Dünya Kupası’nda ise olgunluk dönemimizi yaşadık. Herkes bize hayrandı. Soru işaretleri arkamızda kalmıştı. Koordinasyon toplantılarında FIFA yetkililerinin bize söylediklerini, biz onlara soruyorduk. Şaşırıyor, pardon deyip açıklıyorlardı. Yedeklerin sahaya ne renk yeleklerle çıkacaklarını bile bize sonradan söyleyebildiler." 
     
Casus savaşları      Dünya Kupası sahada oynandı. Ama bir de sahaya kadar gelen bölüm var. Oralarda neler oldu 
     "Herkesin casusu vardı. Bu bir gerçek. Bizim de casuslarımız vardı. Gerektiğinde para verdiğimiz insanlar. Rakiplerimizi takip ettiler. Hapşırsalar rapor ettiler. Öyle bir duruma geldi ki futbol, kimse işini şansa bırakmak istemiyor. İlk krizi Çinliler ile yaşadık. Antalya’da iki gazeteciyi idmandan çıkardık. Neden bizi istemiyorsunuz, zaten taktik çalışmıyorsunuz dediler. Yani idmanı nasıl dikkatli izliyorlardı. Doğru, taktik çalışmıyorduk, ama ertesi gün çalışacaktık. Sonradan gazeteci görünümlü olanlardan birinin teknik adam olduğu anlaşıldı. 
     Japonya Komitesi’ndeki bir arkadaşım da beni bu konuda uyardı. Bora’ya Milutinovic dikkat et dedi. Bora hep isimsiz takımları alıyor ve mutlaka ilk turdan çıkarıyordu. Bu işi iyi biliyordu. Onu kontrole alıp, bütün yollarını tıkadık. Gerçi Çin bizim rakibimiz değildi ama sahada ne yapacağı belli olmayacak bir ekipti. 
     Brezilya’nın antrenmanlarını iki yabancı gazeteci arkadaşım izledi. Scolari’nin, Ronaldinho ile Edilson arasında yapacağı tercihi, Lucio ile Roqve Junior’un geride kımıldamadan Hakan Şükür’ü kontrol edeceklerini hep önceden biliyorduk." 
     
En zor kararlar      Ogün’ü baştan, Tayfun’u ise sonradan kadrodan çıkardınız. Neden 
     "Bu kararlar kolay alınmadı. Bir futbolcunun belki de hayatında bir kez yaşabileceği olayı, şansı elinden alıyorsunuz. Kararlar çok zorlanarak verildi. Ogün’ün kazandıracaklarının, kaybettireceklerinden fazla olmadığını gördük. Başkan Haluk Ulusoy da, Ogün’ü kadroya almadığımızı biz açıkladıktan sonra öğrendi. Federasyonda bana Milli Takım kaptanını kadroya almıyorsunuz, bir telefon edip haber bile vermiyorsunuz. Bunu bana da sorarlar diye sitem etti. Bu karar Fenerbahçe - Federasyon çekişmesine bağlandı. Ama kesinlikle doğru değildi. 
     Tayfun ise sadece sporcu değil, sosyal etkinlikleri ile de örnek kişilik sergileyen bir futbolcu. Ancak alternatifli bir kadromuz olmalıydı. Üç kaleciyi çıkartırsanız, elinizde 20 futbolcu kalacaktı. Tayfun’un hiç eksiği yoktu. Onun şanssızlığı, oynadığı bölgedeki oyuncu sayısının çokluğuydu. Kendisine kararı bildirdiğimizde, hepimiz çok kötü olduk. Ancak mantığımızla karar vermek zorundaydık. Bizi, donuk dinledi. Kendisinden çok büyük şeylerin alındığını hissetti. Valizini ben topladım. Ne düşündüğünü bilemem, ama Milli Takım’ın kapısı Ona hiçbir zaman kapanmadı." 
     
     Herkes değişik yorumlar yapıyor, ama eşinden sonra Şenol Güneş’i en iyi tanıyan insan herhalde sizsinizdir. 
     "Şenol Güneş’in en önemli özelliği çok çalışkan olması. Eğer bir günü boş geçirdiğini düşünürse rahatsız olur ve aldığı maaşı hak etmediğini hisseder. Hata yaptığı anda kendisini yeniler. Doğru kararı vermekte hiç zorlanmaz. Eğer hatası futbolcuya karşı ise bir kaç gün bekler. Asla bağırmaz. Oyuncuya kızmayı en sona bırakır. Öncelikle üzgün olduğunu anlatır, kırgınlığını söyler." 
     
Türk markası      Brezilya ile oynayacağınız yarı final maçından önce ne yaptınız 
     "Çok neşeliydik. Nedenini bilmiyorum, ama maç yemeği neşe içinde geçti. Herkes birbirine şaka yapıyordu. Şarkı söylüyorduk. Zaten üç - dört tane özel cd hazırlatmıştık. Ortama göre çalabileceğimiz Türkçe parçalar, soft veya pop - rock tarzında müzikleri çalıyorduk. Maça çıkmadan önce oyunculara Bu maçtan en çok siz keyif alın dedik. Siz bir markasınız. Tüm Dünya da bunu biliyor. Bunun keyfini çıkarın diye konuştuk. Zaten ilk tur maçlarından sonra üstümüzdeki baskı çok azaldı. Bunun neticesinde de performansımız arttı." 
     
     En önemli anlardan biri de Türkiye Çin ile oynarken, Brezilya’nın Kosta Rika karşısında alacağı skordu. Hiç endişe duymadınız mı 
     "İki ülke arasındaki grup maçlarının sert geçtiğini, birbirlerine pek iyi bakmadıklarını biliyorduk. Ancak sonuçta iki Güney Amerika ülkesi oynuyordu. Brezilya her şeyi garantilemişti. Scolari sakatlıktan veya cezadan çekinebilirdi. 1 - 0’lık sonucu yeterli görebilirlerdi. İnter takımında bizim çocuklarla yakından ilgilenen Kazım vardı. Ona Ronaldo’yu arattık. Emre ile olan ilişkisini biliyorduk ve Emre senden gol bekliyor mesajını ilettik. Yedek kulübesine cep telefonu alıp, Türkiye’den Brezilya maçını adım adım takip ettik. Ayrıca bir aksilik çıkması halinde Ogan Tarhan da, kulübenin arkasında telefonuyla bekliyordu. O maçtaki duruma göre taktiğimizi belirleyecek, gerekirse riske girecektik. Bir ara Kosta Rika skoru 3 - 2’ye getirdi. Telaşlandık, ama Brezilya’nın da çok iyi oynadığını, maçı bırakmadığını söylüyorlardı. Biraz daha bekledik ve risk almaya gerek kalmadan isteğimiz oldu." 
     
     Bir de Alpay’ın durumu var. Üç ay sakatlıktan sonra, turnuvanın yıldızı oldu. 
     "Öncelikle Alpay’ın hakkını vermek lazım. Çok iyi çalıştı ve azmetti. Sakatlığı çok önemliydi. Dizinde kıkırdak çökmesi vardı. Aynı sakatlık Van Basten’ın futbol hayatını bitirdi. Filmlerini Wohlfart’a gönderdik. Ameliyatsız iyileştirebileceğini söyledi. Aston Villa’dan izin almamız gerekiyordu. Çünkü ters bir durum olduğunda Alpay’ın hakları kaybolabilir, mukavelesinden doğan alacakları ödenmeyebilirdi. Aston Villa izin vermedi. Bunun üzerine Alpay’a yanlış tedavi uygulandığına dair bir rapor alıp hem Aston Villa kulübüne, hem de İngiliz Futbolcular Sendikası’na gönderdik. Sendika küplere bindi ve kulübü suçladı. Bu kez onlar, bizi arayıp, tedavi ettirin dediler. Alpay, Wohlfart’ın 450 hastası içinde, Yeter artık çok çalıştın, biraz da dinlen dediği tek isim oldu. Dünya Kupası’nda da kariyeri ve kişiliği ile çok büyüdü. Artık İngiltere’de de ayaklarını yere sağlam basıyor." 
     
     Peki bu futbolculardan biri sakatlansaydı, futbol hayatı bitseydi ne olacaktı " 
     "Maddi olarak hiçbir zararları olmayacaktı. Hepsi Avrupalı bir sigorta şirketi tarafından sigortalandı. Sözleşmeleri kadar parayı, oynamadıkları sürece alacaklardı. En az ödenecek miktar da iki milyon dolar olacaktı." 
     
Dava edilecek’      "Birileri hakaret edecek. Sonra da artık temiz sayfa açalım diyecekler. Üç gün sonra yine hakaret edecekler. Futbolcuların tepkisi bunadır ve bana göre doğrudur. Hakan Şükür’e söylenenler, bütün takımı rahatsız etti. Oyuncular çok sinirlendi. Kim mantar kafalı, geri zekalı dediyse dava edilecek. Yazılanlar sadece oyuncuları sinirlendirdi. Sahnedeki performanslarına etkisi olmadı." 
     
Cinsel izin verdik’      "Evet, Seul’den imam getirdik ve takıma cuma namazı kıldırdık. Futbolcuların maneviyatını bozmadık. Cinsel ihtiyaçları için de kendilerine bazı günlerde izin verdik. O yaşta, o güçte bir erkeğin 51 gün seks yapmaması normal değil. Sporcunun sağlığı açısından cinsel ilişkiye de girmesi lazım." 
     
Hasan Şaş çok ilginç’      "Herkesin merak ettiği Hasan’ın Brezilya’ya gol attıktan sonra neden sevinmemesiydi. Biz de sorduk, Ne var ki sadece gol attım dedi. Hasan ilginç bir kişilik. Dünya basını ondan bahsediyordu. Fakat Hasan için hiçbir şey farketmedi. Çünkü okumuyordu. Yabancı basın Hasan Şaş’ı yazdıkça, arkadaşları dalga geçmeye, Artık Karataş’ın dışında da seni tanıyacaklar demeye başladılar. Kampın neşesi, onun sayesinde eksilmedi." 
     
Rüştü rahatsızdı’      "Hong Kong’tayken, Rüştü’nün gözlerinde virütal rahatsızlık oluştu. Bulanık görmeye başladı. Hemen ilaç tedavisine başlandı. Işıklar gözüne gelince yine rahatsız olacaktı. Bu nedenle altını boyamak zorundaydı. G.Kore maçında onu oynatmak zorundaydık. Ona tamam işareti yapıp, Ömer’i ısıtmaya başladık. Kenara bakıyor, oynamaya devam ediyordu. Değişiklik geciktikçe o da sakatlığını unuttu, kendini maça verdi. Böylece taktiğimiz tuttu." 
     
Önemli gelirler var’      "Bu takım, hem FIFA’dan hem de sponsorlardan önemli gelirler elde etti. 12 milyon dolar sponsorlardan geldi. FIFA’dan da 15 milyon İsviçre Frankı’na yakın bonus aldık. Ayrıca Adidas ile yaptığımız anlaşma gereğince forma satışından elde edilecek cironun belli bölümü federasyona ödenecek. Tarkan’ın kasetinin satışından da pay alacağız." 
     
Kaset hazırladık’      "Maçları kazandıkça, Türkiye’de olanları duyuyorduk, ama görmüyorduk. Sonunda bir kaset hazırlatıp, getirttik. Oyunculara seyrettirdiğimizde şaşkına döndüler. Birbirlerine anlatmaya, Ankara’dan, Diyarbakır’dan bahsetmeye başladılar. Hemen arkadaşlarını arayıp, havayı öğrendiler. Büyük motivasyon oldu." 
     



 SPOR 



























</TEXT>
</DOC>
