<DOC>
<DOCNO> 77168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sonspo14.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Osman'a tekme atan yan hakeme 6 hafta ceza.. 
</HEADLINE>
<TEXT>

     Antalyaspor ile Trabzonspor arasında yapılan karşılaşmada bordo-mavili futbolcu Osman'a tekme atan karşılaşmanın yardımcı hakemlerinden Fahri Durmuş'un 6 hafta dinlendirileceği açıklandı. 
     Geçen hafta sonu yapılan kritik maçlarda görev yapan hakemlerin gözlemcilerinden aldıkları notlar belli olurken, Merkez Hakem Kurulu, Antalyaspor-Trabzonspor maçında yardımcı hakem olarak görev yapan ve olaylara karışan Fahri Durmuş'un ceza alması için Profesyonel Futbol Disiplin Kurulu'na gönderilmesini isteyeceğini açıkladı. Bu sezon ilk kez bir hakemin Disiplin Kurulu'na sevk edileceği kaydedilirken, Disiplin Talimatı'nın 46. maddesi gereğince tekme atma eyleminin cezasının 1 ile 3 ay arası hak mahrumiyeti olduğu belirtildi. 
     Öte yandan karşılaşmanın orta hakemi Kadir Tozlu, gözlemci Necdet Erdilek'ten 8 puan aldı. 
     Fenerbahçe-Göztepe maçının orta hakemi Kuddusi Müftüoğlu, haftanın başarılı hakemlerinden olurken, gözlemcileri Erdal Güleç ve Mustafa Kalkandelen'in 9'ar puan verdikleri bildirildi. 
     Malatyaspor-Beşiktaş karşılaşmasının hakemi Ali Aydın ise gözlemcileri Hamdi Kutval'dan 8.5 ve Yavuz Karaozan'dan da 9 aldı. 
     Samsunspor-Galatasaray karşılaşmasını yöneten Serdar Tatlı da, gözlemcileri Oğuz Sarvan ve İlyas Ayan'dan 9'ar puan almayı başardı. 
     






</TEXT>
</DOC>
