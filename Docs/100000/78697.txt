<DOC>
<DOCNO> 78697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo02.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş döneminde Milli Takım... 
</HEADLINE>
<TEXT>

     17. Dünya Kupası 
     finalleri hazırlıklarını sürdüren A Milli Futbol Takımı'nın, Şili ile yarın Hollanda'da yapacağı özel karşılaşma için aday kadrosu açıklanırken, teknik direktör Şenol Güneş'in vazgeçemediği oyuncuların başında Fenerbahçeli kaleci Rüştü ile Fatih Akyel'in gelmesi dikkati çekiyor. Şenol Güneş döneminde kaleci Rüştü, sakatlığı nedeniyle Hollanda ve Fransa ile yapılan özel maçlarda yer almazken, Fatih Akyel de 16 karşılaşmada forma giydi. 16 Ağustos 2000 tarihinde göreve başlayan Güneş, o günden bu yana 7 özel, 12 de Dünya Kupası Eleme Grubu maçı olmak üzere 19 karşılaşmada milli takımın başında sahaya çıktı. Güneş, yarın Şili ile yapılacak karşılaşmayla 20. maçına çıkarken, daha önce Bosna Hersek, Fransa, Hollanda, Arnavutluk, Norveç, Ekvador ve Güney Kore ile özel maçta görev yaptı. A Milli Takım Güneş döneminde, Moldova, İsveç, Azerbaycan, Slovakya, Makedonya ve Avusturya ile de 2'şer kez olmak üzere Dünya Kupası Eleme Grubu karşılaşmalarında mücadele etti. 
     
     İlk kez milli olanlar 
     Güneş, bugüne dek 8'i yabancı olmak üzere 18 takımdan 43 oyuncuyu kadroya çağırırken, Fenerbahçeli Hakan Bayraktar, Gençlerbirliği'nden Tolga, TSV Bayer 04 Leverkusen'den Yıldıray Baştürk, Beşiktaşlı İlhan Mansız ve en son olarak da Ankaragücü kalecisi Zafer ilk kez bu dönemde milli göreve çağrıldı. 
     





</TEXT>
</DOC>
