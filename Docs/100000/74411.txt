<DOC>
<DOCNO> 74411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/guncel/gun01.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Her lisede aynı imam hatipliler 
</HEADLINE>
<TEXT>

Kelepçeleme iddiaları üzerine imam hatip liselerini dolaşan İnsan Hakları Komisyonu, her gittiği lisede aynı öğrencilerle karşılaştı 
     SALİHA ÇOLAK Ankara 

     TBMM İnsan Hakları Komisyonu tarafından İstanbul’da imam hatip liselerindeki türban olaylarını incelemek üzere kurulan alt komisyonda, SP ve AKP’nin, "insan hakkı ihlali" olduğu yolunda rapor hazırlatmak istemesi üzerine kavga çıktı. Toplantıda DSP’li Başkan Burhan Bıçakcıoğlu’nun, "Kovboy kıyafetiyle gelen de sınıfa alınacak mı " sorusu, SP ve AKP’lileri sinirlendirdi. SP’li Bahri Zengin masayı yumrukladı. Tartışmaların salonun dışına taşması ve ortamın gerginleşmesi üzerine rapor yazılamadan toplantı dağıldı. SP’den Bahri Zengin, AKP’den Mustafa Baş, DYP’den Nihan İlgün, MHP’den Avni Keskin ve ANAP’tan Haşim Haşimi’den oluşan alt komisyon, Başkan Bıçakcıoğlu öncülüğünde önce İstanbul’da çocukların kelepçelendiği iddia edilen imam hatip liselerini dolaştı. İncelemeler sırasında İstanbul’da bu konuda mücadele eden "türban lobisi" tarafından yakın takibe alınan komisyon ilginç olaylarla karşılaştı. Her gittikleri lisede aynı yüzlerle karşılaşan komisyon, bir saat önce ayrıldıkları lisenin öğrencilerini, bir saat sonra başka bir lisede karşılarında buldu. Bu örgütlü takip karşısında şaşıran Başkan Bıçakcıoğlu, iddia edildiği gibi bir baskı sözkonusu olmadığını ancak kamuoyuna bu şekilde yansıtılarak belirli bir kesim tarafından türban vizesi alınmaya çalışıldığını söyledi. 
     
     Dengeler türbandan yana 
     AKP ve SP’nin, DYP’nin de desteğini alarak alt komisyondan, "Türban yasağının insan hakkı ihlali olduğu" yolunda karar çıkarmaya çalışması hükümet kanadını zor durumda bıraktı. Alt komisyonda dengelerin "türbandan" yana olması, "türbandan yana" bir karar çıkmasını gündeme getirince taraflar sertleşti. 
     



 GÜNCEL 













</TEXT>
</DOC>
