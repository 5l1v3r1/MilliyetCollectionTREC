<DOC>
<DOCNO> 84574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko17.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı'ndan yatırımcılara "Dedikodulara itibar etmeyin" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, yatırımcıları spekülatif söylentilere karşı uyardı. 
     Piyasaları izlediklerini belirten Cansızlar, ''Sermaye piyasaları, orta ve uzun vadeli yatırım alanlarıdır. Yatırımcıların böyle gerçek dışı haberlere itibar edip panik yapmamaları kendi lehlerinedir'' dedi. 
     Doğan Cansızlar, ''Başbakan Bülent Ecevit'in istifa edeceğine'' ilişkin asılsız söylentilerle ilgili olarak piyasalarda dün yaşanan dalgalanmalar hakkındaki bir soru üzerine, ''Biz piyasaları gözetliyoruz, inceliyoruz, izliyoruz. Olayların hep farkındayız'' diye konuştu. 
     Yatırım danışmanlığı ile ilgili bir tebliğ yayınladıklarını ve elektronik ortam dahil, medyada verilecek haberlerle ilgili bazı sınırlamalar ve uyulması gereken kuralları belirlediklerini hatırlatan Cansızlar, şunları söyledi 
     ''Birincisi, bu tebliğin uygulanmasıyla ilgili konular var. İkincisi de yatırımcılara şu tavsiyede bulunmak istiyorum. Sermaye piyasası, günlük alım-satım yapılan yerler değildir. Sermaye piyasaları, orta ve uzun vadeli yatırım alanlarıdır. O bakımdan yatırımcıların böylesi haberlere, gerçek dışı haberlere itibar edip panik yapmamaları, kendi lehlerinedir.'' 
     





</TEXT>
</DOC>
