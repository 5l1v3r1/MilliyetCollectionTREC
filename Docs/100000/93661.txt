<DOC>
<DOCNO> 93661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun14.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da vurulan düğün evi heyetlerce incelenecek 
</HEADLINE>
<TEXT>

     Amerikan uçakları tarafından yanlışlıkla bir düğün evinin vurulmasının ardından, Afganistan'ın güneyindeki Uruzgan eyaletinde incelemelerde bulunmak üzere bölgeye giden Afgan-Amerikan araştırma ekibi, ölenlerin cesetlerini görmek istedi. 
     Afgan yetkililerce öldüğü belirtilen 44 kişinin, İslami kurallar gereği bombardımanın ertesi günü olan pazartesi günü defnedilmesi üzerine, heyetin bu isteğinin yerine getirilemediği, ancak yerel yetkililerle bu konunun görüşüldüğü belirtildi. 
     Afganistan'daki uluslararası gücün sözcüsü Albay Roger King, heyetin dün olay bölgesine ulaştığını ve yarına kadar bölgede kalacağını belirterek, Dehrawad bölgesindeki hastanenin doktorunun, heyete 96 yaralının hastaneye geldiğini, bunlardan 3'ünün kurtarılamadığını söylediğini kaydetti. 
     Afganistan Dışişleri Bakanı Abdullah Abdullah, Uruzgan'ın Kakarak köyündeki bir düğün sırasında havaya ateş açılmasıyla başlayan Amerikan bombardımanında 44 kişinin öldüğünü, 120 kişinin de yaralandığını açıklamış, ABD Savunma Bakanlığı ise 24 kişinin bombardımana bağlı olarak yaralanmış olabileceğini belirtmişti. 
     





</TEXT>
</DOC>
