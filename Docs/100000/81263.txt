<DOC>
<DOCNO> 81263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/soneko12.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş ''Temel mesaj enflasyonun düşmekte olduğudur'' 
</HEADLINE>
<TEXT>

     Devlet Bakanı Kemal Derviş, enflasyonun düşmekte, yüksek enflasyon beklentilerinin de kırılmakta olduğunu bildirdi. 
     Derviş, International Herald Tribune ve Financial Times tarafından düzenlenen ''Türkiye'de Yatırım Olanakları'' konulu uluslararası konferansın açılışında yaptığı konuşmada, 2 ay öncesi Bursa, Adapazarı bölgesinde fabrikalara, iş çevresine yaptığı gezi sırasında enflasyonda yüzde 55-65 gibi rakamlar verildiğine işaret etti. 
     Merkez Bankası'nın son araştırmasında, beklentilerin yüzde 37'ler düzeyinde olduğunu hatırlatan Derviş, bu oranın yüzde 30-35'lere, hatta daha aşağılara gideceği görüşünü dile getirdi. 
     Bunun büyük fırsat verdiğini belirten Derviş, ''Önümüzdeki yaz ayları var. Düşük enflasyon gündeme geliyor. Türkiye'nin kaçırdığı fırsatları yakalama şansı olacak. Biz bu fırsatı yakalamak durumundayız. Temel mesaj, enflasyonun inmekte, beklentilerin kırılmakta olduğu'' dedi. 
     Derviş, bunun tarihi fırsat olduğunu belirterek, Türkiye'nin enflasyonu yüzde 35'in altına indirilirse, önümüzdeki yıl inandırıcılığın artacağını vurguladı. 
     Bağımsız bir Merkez Bankası'nın düşük enflasyonun en iyi garantisi olduğunu belirten Derviş, bu yılki büyüme hedefinin yüzde 3 olduğunu hatırlatarak, bu hedefe ulaşılabileceğini düşündüğünü söyledi. 
     Bunun taleple de doğru orantılı olduğuna dikkat çeken Derviş, çok hassas denge oluşturmak, enflasyonu artıracak herhangi bir bir politika gütmemek gerektiğini vurguladı. 
     Kemal Derviş, ''Talebin canlandırılmasının ucuz bir yöntemle yapılması lüksüne sahip değiliz'' dedi. 
     Devlet Bakanı Kemal Derviş, Türkiye'nin yine bu yıl müthiş bir dinamizm ve esnekliğe sahip olduğunu kanıtladığını belirterek, ''Bu öyle bir dinamizm ve esneklik ki Türkiye'nin dışında pek az ülkede görüyoruz. Ben geleceğin çok çok parlak olacağına inanıyorum'' dedi. 
     Derviş, International Herald Tribune ve Financial Times tarafından düzenlenen ''Türkiye'de Yatırım Olanakları'' konulu uluslararası konferansta yaptığı konuşmada, programın zorlukları ve kazanımları üzerine bilgi verirken bütün sorunların aslında temel nedeninin, yaşanılan kronik yüksek enflasyondan kaynaklandığını ifade etti. 
     Kemal Derviş, son 10 yıllık döneme bakıldığında kronik enflasyonun hükümetin harcamalarından kaynaklanan temel bozukluğa dayandığının görüldüğünü vurguladı. 
     Türkiye'deki enflasyonun yıllar içerisinde kendisine ait bir momentuma sahip olduğunu görmenin önemine işaret eden Derviş, şunları kaydetti 
     ''Mali dengeleri gözden geçirdiğimiz zaman özellikle 1990'lı yılların ortalarından itibaren Türkiye'nin çok önemli mali açıktan şikayetçi olmadığını görürüz. Çünkü Türkiye'deki devalüasyon-enflasyon zinciri kendi kendini finanse eden bir momentuma kavuşmuştu ve bu öyle bir hale gelmişti ki yüksek enflasyon oranı yüzünden beklentiler açık değildi ve enflasyonun artışı nedeniyle parayı kullanan insanların bu yüksek enflasyon oranına göre davrandıklarını gördük. Dolayısıyla müthiş bir iç borçlanma yoluna gidilmişti. Bu her zaman aklımızda tutmamız gereken bir veridir. 
     90'lı yılların ikinci yarısında olan biteni hep aklımızda tutmamız 
     gerekir. Çünkü hiç bir ülke yüzde 20'yi aşan reel faiz oranlarıyla sürekli yaşamayı başaramaz. Dolayısıyla programımızda bu faiz oranlarını olması gereken yüzde 6 gibi bir reel düzeye geri çekmek zorundaydık. Meksika örneğine de baktığımız zaman reel faiz oranlarının yüzde 10'u aşmaması gerekir.'' 
     
     REEL FAİZ ORANI AŞAĞI ÇEKİLMELİ 

     Enflasyonu aşağı çekmeden reel faiz oranının yüzde 10'un altına düşürülemeyeceğini belirten Derviş, özellikle makro ekonomik düzeyde kur politikasını saptarken reel faiz oranının aşağı çekilmesi gerektiğini kaydetti. 
     2000 yılının programına bakıldığında enflasyonu aşağı çekmek gibi 
     önemli bir hedefe kilitlenmek zorunda olunduğunu ifade eden Derviş, enflasyonu düşürmenin pahalı bir işlem ve kurda çıpa politikasını uygulamadan enflasyonu aşağı çekmek istenmesi durumunda bunun daha da masraflı bir süreç olacağına dikkat çekti. 
     Kemal Derviş, konuşmasını şöyle sürdürdü 
     ''2000 yılında Türkiye'nin pozisyonunu gözden geçirirsek kur tavsiyelerini gözden ırak tutmamalıyız. Son derece ortodoks, mali ve finans politikalarını uygulamadan enflasyonu aşağı çekmek için nominal kur çıpası politikasını uyguladık. Böylece makro ekonomik düzeyde uyguladığımız bu politika Türkiye'yi resesyondan uzak tutarak enflasyon oranını aşağı çekme yoluna götürmüştür. 2000 yılında böyle düşünülmüştü ama detayları açıklamaya sıra gelince aslında istediğimizi elde edemedik. Çünkü 2000 yılında uyguladığımız fiskal politikalar olması gerektiği kadar sert değildi. Çünkü kur çıpası politikasını benimserseniz, kur çıpasını geçerli kılmak için sürekli piyasaya likidite pompalamanız gerekir. Türkiye'de 2000 yılındaki bankacılık sektörünün durumu, o sırada kararlaştırılan makro düzeydeki bu politikanın sürekli kılınmasını desteklemedi. Bu sorunu yaşayan tek ülke biz değiliz. Pek çok ülke de aynı sorunu yaşadı. Kur çıpası politikasının uygulandığı ülkelerde istenen sonuç elde edilemedi. 
     Bulgaristan'a bakın ve bütün diğer bu ülkeler aynı tür yeni bir krizin içine düştüler.'' Kemal Derviş, şu sırada makro ekonomik dinamikler dikkate alındığında önemli bir noktada bulunulduğunu, dalgalı kur politikasını uygulayarak bazı kazanımlar elde edildiğini anlattı. 
     Devlet Bakanı Kemal Derviş, Türkiye'nin 2001 yılı krizini iyi değerlendirdiğini ve 21 ana yapısal reformun parlamentodan geçtiğini belirterek, yapısal reformlar bu kadar derinden gerçekleştirilirse, geriye düşüşlerin olmasının o kadar da mümkün olmadığını söyledi. 
     Derviş, ''Parlamentoya hangi hükümet gelirse gelsin, mesela kalkıp yeni bir hükümet Biz Merkez Bankası'nın durumunu değiştirmek istiyoruz diyemeyecek. Hiçbir hükümet bu kadar yapısal reformdan sonra geri dönüşe cesaret edemeyecek'' dedi. 
     Bakan Derviş, International Herald Tribune ve Financial Times tarafından düzenlenen ''Türkiye'de Yatırım Olanakları'' konulu uluslararası konferansın açılışında yaptığı konuşmada, Türkiye'nin önümüzdeki yaz aylarında çok daha düşük enflasyon oranı beklentisi içinde olduğuna işaret ederek, ''Bu trendin geriye dönmesine izin vermemeliyiz. Mali politikamız bu hedeften şaşmamalıdır'' dedi. 
     Enflasyon oranını düşürmeden reel faiz oranının düşürülemeyeceğini, reel faiz oranını düşürmeden de hızlı, kaldırılabilir ve sürekli bir büyümenin yakalanamayacağını vurgulayan Derviş, önümüzdeki yıllarda enflasyonda yüzde 16 gibi hedeflerinin olacağını, kamuoyunun da, hükümetin bu oranın sürekli aşağı çekilmesi konusundaki başarısını görmüş olacağını kaydetti. 
     Kemal Derviş, çok daha kaldırılabilir düzeyde enflasyon oranlarına ulaşılacağını belirterek, ''Yüzde 10-12 gibi bir oran içinde olacak enflasyon oranımız. Ama yine de sıkı mali politikalar buna paralel olarak yürütülmeye devam edecek. Bu benim ilk mesajımdır'' dedi. 
     
     TÜRKİYE KRİZİ BİR ŞANS OLARAK KULLANDI 

     İkinci mesajını, yapısal değişimlerle ilgili olarak veren Derviş, Türkiye'de bütün pozitif adımlarda kredi ve başarının parlamentonun başarısı olduğunu söyledi. 
     ''Türkiye, 2001 yılındaki krizi gerçekten işleri doğru hale getirmek için bir şans olarak kullanmıştır'' diyen Derviş, 2001 krizinin iyi değerlendirilerek ciddi yapısal değişikliklerin gündeme getirildiğini, 21 ana yapısal reform tasarısının parlamentodan geçtiğini, ekonominin de dayandığı altyapı reformları dahil yapısal değişimlerin başarıyla gerçekleştiğini anlattı. 
     Bankacılık sektörünün düzeltilmesi, özellikle politikayla olan bağlantısı söz konusu olduğunda, geniş perspektifle üçüncül bir yapısal reform hareketine girişildiğini bildiren Derviş, şöyle devam etti 
     ''Tabii sorumsuz fiskal politikaların yeniden hayatımıza girmesi tehlikesi her zaman vardır. Ama mühim olan temelde yapılması gereken değişimlerin gerçekleştirilmesidir. Ve mali politikaları bu tarz yerleştirdikten sonra, yapısal reformlar bu kadar derinden gerçekleştirilirse geriye düşüşlerin olması o kadar da mümkün değildir. Parlamentoya hangi hükümet gelirse gelsin, mesela kalkıp yeni bir hükümet Biz Merkez Bankası'nın durumunu değiştirmek istiyoruz diyemeyecek. Hiçbir hükümet bu kadar yapısal reformdan sonra geri dönüşe cesaret edemeyecek. Dolayısıyla gerçekleştirilen reformların sürekliliği vardır. Bu süreklilik hem iç, hem dış yatırımcılar için çok önemli bir taban oluşturmaktadır.'' 
     
     TALEP ARTMA EĞİLİMİNE GİRDİ 

     Üçüncü mesajını büyüme konusunda veren Derviş, yüzde 3'ün Türkiye'nin kapasitesinden yola çıkılarak elde edilebilir, tutulabilir bir büyüme oranı olduğu görüşünü dile getirdi. 
     Kemal Derviş, ''Türkiye'nin yüzde 3 gibi büyüme oranından sürekliliği sağlanacak yüzde 6 ile 6.5'luk büyüme oranını sağlaması, doğrudan yabancı sermaye yatırımlarına direkt bağlantı olacak'' dedi. 
     Enflasyonist beklentilerin artık kırıldığını, büyük bir enflasyon beklentisi içinde olunmadığını belirten Bakan Derviş, ''Şimdi tartışılması gereken konu, ne zaman, nerede, ne tür büyüyeceğiz. 
     Hepimizi biliyoruz ki, bütün ekonomik krizlerde olduğu gibi toplumun mali olarak daha zayıf kesimleri, daha fazla acı çektiler ve enflasyonun aşağı çekilmesi, mali olarak zayıf olan kişilere daha geç yansıyacaktır'' diye konuştu. 
     Yüzde 3'lük büyümede arz ve talep dengesinin hassas bir konu olduğuna değinen Derviş, bu noktada yüzde 3'ü tutmak için talebin alevlendirilmemesi gerektiğini söyledi. Derviş, ''Enflasyonu artıracak herhangi bir politika gütmemek gerekiyor. Talebin canlandırılmasının ucuz bir yöntemle yapılması lüksüne sahip değiliz'' dedi. 
     Krizle başa çıkıldıkça TL'nin gerçek değerine yaklaştığını belirten Derviş, TL'nin çok daha iyi noktaya gelmesi, insanların bu konuda kendini çok daha güvende hissetmesi gerektiğini vurguladı. 
     Bu güven faktörünün daha fazla harcamaya yolaçmasını beklediklerini, bunun bir parça oluşmaya başladığının görüldüğünü belirten Derviş, şu anda tam anlamıyla sayılarla görülmese bile talebin artma eğilimine girdiğini, otel rezervasyonlarından alışveriş potansiyeline kadar birçok alanda bunun görülmeye başlandığını bildirdi. 
     Devlet Bakanı Kemal Derviş, Türkiye'nin ortalama bir ülke olarak bile yabancı yatırımları 5 milyar dolar daha yukarı çekmesinin mümkün olduğunu belirterek, ''Müthiş bir ülke olursak, yıldızlı bir performansımız olursa bu da 8 ya da 9 milyar dolarlık yeni, ekstra, doğrudan yatırım anlamına gelebilir'' dedi. 
     Derviş, International Herald Tribune ve Financial Times tarafından düzenlenen ''Türkiye'de Yatırım Olanakları'' konulu uluslararası konferansın açılışında yaptığı konuşmada, hisse senetlerinde bir hareketlilik ve değişme görüldüğünü dile getirerek, ''Gayri safi milli hasılanın büyümesinde ortalama yüzde 1,5 gibi bir büyümenin bu tahvil hareketinden kaynaklanacağını biliyoruz. Ve menkul değerlerin değerindeki bu hareketlilik uzun vadede faktörlerin yabancı yatırımcılara da güven getirmesini sağlayacaktır'' dedi. 
     Turizm sezonunun bu yıl beklenenden daha iyi başladığına değinen Derviş, bu durumun büyüme oranına katkısı olacağını söyledi. 
     Uzun vadeye dönük projeksiyon yapıldığında Türkiye'nin yüzde 6-6,5'luk kurumsallaştırılabilir bir büyümeyi sağlayacak potansiyele 
     sahip olduğunu kaydeden Derviş, bunun arz faktörlerine dayalı olduğunu vurguladı. 
     Talep dengesinden arz dengesine geçilerek daha yüksek bir büyüme oranı elde edilebileceğini ifade eden Derviş, şöyle konuştu 
     ''Ekonominin arz yönündeki gelişmesi tabii ki yabancı yatırımlarla sağlanacak. Türkiye'nin özellikle otomotiv sektöründe gördüğümüz gibi dış yatırımlara açık olması önem kazanıyor. Otomotivde dış yatırımcıya son derece aktif olan Türkiye'de diğer bütün sektörler de böyle olmalıdır. 
     Orta gelir durumunda GSMH'den yola çıkarak Türkiye gibi bir ülkeye baktığımızda başına neler gelebilir Kore, Meksika, Brezilya gibi ülkelerle karşılaştığımızda Türkiye'nin yıldız bir ülke olması gerekmiyor. Türkiye'nin ortalama bir ülke olarak bile halihazırda yabancı yatırımları 5 milyar dolar daha yukarı çekmesi mümkündür. 
     Müthiş bir ülke olursak, yıldızlı bir performansımız olursa bu da 8 ya da 9 milyar dolarlık yeni, ekstra, doğrudan yatırım anlamına gelebilir.'' Devlet Bakanı Derviş, Türkiye'nin orta vadede önünün açık olduğunu ve temel makro ekonomik zorluklara geri dönmeyeceğini vurgulayarak, ''Çünkü halihazırda çok iyi bir makro ekonomik veri bütününe ulaştık'' dedi. 
     
     İTALYA ÖRNEĞİ 

     Türkiye'de siyasal sistemin parçalanmış, bölünmüş bir sistem, demokrasinin ise ''zarif'' bir düzeyde olduğunu ifade eden Derviş, bütün siyasal verilerle birlikte ileriye dönük olarak ele alındığında Türkiye'de doğrudan yabancı sermayenin çok açık ufukları bulunduğunu, Önümüzdeki 3-4 yıl içinde yabancı sermaye için önemli bir tabanın varolduğunu söyledi. 
     Konuşmasında İtalya'yı örnek veren Derviş, İtalya'da da ekonomik bürokrasinin olduğunu, ancak stabıl bir biçimde davranılması sonucunda bu ülkede iyi bir yatırım biçimi yaratıldığını vurguladı. 
     Kemal Derviş, İtalya'nın geçmişinin kendileri için iyi bir örnek olduğunu ve önümüzdeki 5-10 yıl içinde Türkiye'nin de aynı başarıyı gösterebileceğini sözlerine ekledi. 
     





</TEXT>
</DOC>
