<DOC>
<DOCNO> 53074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo05.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de bu haftaki Fenerbahçe maçı için sahte bilet alarmı 
</HEADLINE>
<TEXT>

     Birinci Süper Lig'de Malatyaspor deplasmanından yenilgiyle dönen Göztepe'de büyük üzüntü yaşanırken, Asbaşkan Levent Ürkmez, bu sonuçla rakiplerine ''can suyu'' verdiklerini söyledi. 
     Ürkmez, 23 Kasım Cuma günü Fenerbahçe ile yapacakları maçta sahte bilet ve kaçak seyirci girişini önlemek için özel güvenlik biriminin görev yapacağını söyledi. 
     Ligin son sırasında bulunan Malatyaspor'dan en az 1 puan alabilmek hedefiyle yola çıktıklarını kaydeden Ürkmez, bunu başaramadıkları için üzüntü duyduklarını dile getirdi. 
     Ürkmez, iyi başladıkları maçta bunun devamını getiremediklerini belirterek, şöyle konuştu 
     ''İlk 30 dakika istediğimiz futbolu oynadık ve golü bulduk. Maçın Gidişatına bakıp rahat kazanacağımızı düşünürken, takımda bir dağılma başladı. Oyunun geneline bakıldığında Malatyaspor galibiyeti haketti. 
     Eğer 1 puan alabilsek onların ümidi kırılacaktı. Bu sonuçla rakibimize can suyu vermiş olduk.'' Göztepe'nin ilk yarıyı ilk 10 takım arasında tamamlamasını hedeflediklerini kaydeden Ürkmez, peş peşe güçlü rakiplerle oynayacaklarını ifade ederek, ''Buna rağmen artık iyi sonuçlar alıp, bu kayıpları telafi edeceğiz. Teknik heyet ve futbolculara güvenimiz tam'' dedi. 
     Göztepe Teknik Direktörü Rıza Çalımbay da, son 7 haftada basit kişisel hatalar nedeniyle sürekli puan kaybettiklerini, ekibinin tecrübesiz olmasının dezavantajını yaşadıklarını, ikinci yarıda ise bambaşka bir Göztepe'nin ortaya çıkacağını sözlerine ekledi. 
     






</TEXT>
</DOC>
