<DOC>
<DOCNO> 88500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun22.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de ihlal krizi Yunanistan protestoya hazırlanıyor 
</HEADLINE>
<TEXT>

     Yunanistan Hükümet Sözcü Vekili Tilemahos Hitiris, Atina'nın, ''Türk savaş uçaklarının Ege'deki ihlalleri'' sert bir biçimde protesto edeceğini söyledi. 
     Hitiris, yaptığı basın toplantısında, Türkiye'nin Atina Büyükelçisi Yiğit Alpogan'ın bugün Dışişleri Bakanlığı'na çağrılacağını açıkladı. 
     Hitiris, dün de Büyükelçi Alpogan'ın Bakanlığa çağırılacağını, Yunanistan'ın Ankara Büyükelçisi Yannis Korantis'in de Türk Dışişleri Bakanlığı'na giderek, gerekli girişimlerde bulunacağını açıklamıştı. 
     Bu arada, sorular üzerine NATO belgelerinde, Montrö anlaşmasında kullanılan ''Bosphorus'' yerine ''İstanbul Boğazı'' ifadesi kullanılması konusuna değinen Hitiris, ''Önemli olan 1936 yılında imzalanan Montrö anlaşmasının ihlal edilmemiş olmasıdır. Boğazlar bugüne dek İstanbul Boğazı, Bosphorus, Türk Boğazları gibi birçok isimle anılmıştır. Türkiye istediği coğrafi tabiri kullanabilir. Biz, komşu ülkede iç tüketim için yapılan açıklamaları dikkate alacak değiliz'' dedi. 
     Bu arada Yunan basını, Türkiye'nin Ege'deki ''İhlallerinin'' geçen yıla oranla çok büyük artış gösterdiğini iddia etti. 
     Yunan hava sahasının geçen yılın ilk 3 aylık döneminde 178, 2002 yılının ilk çeyreğinde ise 759 kez ''İhlal'' edildiğini yazan gazeteler, bu rakamların ''İhlallerin'' yüzde 426 oranında artığının ifadesi olduğunu savundular. Gazeteler, Atina FIR Hattı trafik kurallarının da Türk uçaklarınca, bu yılın ilk 3 ayında 710 kez ''çiğnendiğini'' bu rakamın geçen yılın aynı döneminde 128 olduğunu öne sürdüler. 
     Öte yandan, Atina'da yayımlanan To Vima gazetesi, önceki gün İzmir-Çiğli'de düşen F-16 savaş uçağıyla ilgili ''uçak Midilli adasına inmiş olsaydı kurtulabilirdi'' iddiasında bulundu. 
     Yunan radarlarının Türk savaş uçağını tespit ettiklerini, ancak uçağın izlediği rotadan yolunda gitmeyen bir şeyler olduğunu anladıkları için Yunan savaş uçaklarının Midilli üzerinden geçen F-16'ya müdahale etmediklerini yazan To Vima, ''Yunan tarafı Türk uçağının her an Midilli'ye zorunlu inişe geçmesini bekledi, ama uçak bir süre sonra radarlardan kayboldu. Böyle bir olay Avrupa'nın başka bir yerinde olsaydı pilot hemen en yakın havaalanına inişe geçerdi'' dedi. 
     To Vima, başka bir haberinde Türk savaş uçaklarının dün Ege'de ''Papa-3'' tipi silahsız bir Yunan deniz uçağını taciz ettiklerini de iddia etti. 
     





</TEXT>
</DOC>
