<DOC>
<DOCNO> 95552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur08.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli hükümetten çekilmenin sinyalini verdi... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Bugün, yeni oluşum olarak ortaya çıkmış olan grup, bugüne kadar edindikleri birikim, tecrübeyle 57. Hükümet içerisinde hizmetlerini daha verimli ve etkin kılmak dururken, ayrı bir oluşum ihtiyacını neden hissettiler, bunu anlamakta güçlük çekiyorum'' dedi. 
     Bahçeli, Malatya gezisi çerçevesinde ilk olarak Malatya Valiliği'ni ziyaret ederek, Vali Mustafa Yıldırım'dan brifing aldı. 
     Burada, gazetecilerin sorularını yanıtlayan Bahçeli, ANAP Genel Başkanı ve Başbakan Yardımcısı Mesut Yılmaz'ın, dün yaptığı, ''Avrupa Birliği için yeni oluşumlara da destek verebileceği'' yönündeki açıklamalarının anımsatılması üzerine, yorumlanacak bir konunun olmadığını söyledi. 
     Başbakan Bülent Ecevit'in partisinin Mecliste 3. parti konumuna düştüğünün ve Ecevit'in, ''bu nedenle hükümetten çekilebileceği ancak Bahçeli'nin bunu istemediği'' yönündeki açıklamalarının hatırlatılması üzerine, Bahçeli, 57. Hükümet'in kurulması sırasında hazırlanan protokolde, milletvekili sayısındaki artma veya eksilmenin, hükümetin yapısı üzerinde herhangi bir etki yaratmayacağının ifade edildiğini söyledi. Bahçeli, kendilerinin de protokolün bu ilkesine sağdık kaldıklarını belirtti. 
     
     ''AHLAKİ DEĞİL'' 

     ''Devlet Bakanı Kemal Derviş'in bir yandan yeni oluşum içinde yer aldığı, diğer yandan hükümet üyesi olduğu, bu durumda Bakanlar Kurulu'nda konuşulanların dışarı taşınabileceği, bundan sonra konuların Bakanlar Kurulu'nda tartışılamayacağı'' yönündeki iddiaların söylenmesine karşılık da Bahçeli, dün de söylediği gibi, Bakanlar Kurulu'nun üyesi bulunan herhangi bir kişinin 57. Hükümet dışında yeni oluşumlarla da ilişki içinde ise kişisel tercihini ortaya koyması gerektiğini söyledi. İkisinin bir arada olamayacağını belirten Bahçeli, bunun ''yakışık almayacağını ve bu durumu ahlaki bulmadığını'' ifade etti. 
     
     ''TAKDİR BAŞBAKAN ECEVİT'İN'' 

     Bahçeli, bir gazetecinin, ''Mesut Yılmaz, Derviş'in hükümette kalmasına karşılık sevindiğini söyledi. Tepkiniz ne olacak '' sorusuna karşılık, sağlıklı bir hükümet çalışması açısından düşüncelerini söylediğini, ancak takdirin Başbakan Ecevit'in olduğunu kaydetti. 
     Dışişleri Bakanlığı görevinden ve DSP'den istifa eden İsmail Cem'in dünkü basın toplantısında, kuracakları yeni partinin sloganının, ''Çağdaş Çoğunluk'' olduğunu söylediğini belirten ve bu konudaki değerlendirmesini soran bir gazeteciye de Bahçeli, her yeni oluşumun kendisini bir kavramla ifade etme ihtiyacı hissettiğini, ancak bu kavramdan ne kastedildiğinin, içinin nasıl doldurulduğunun ileride görüleceğini ifade etti. Bahçeli, şöyle devam etti 
     ''Bugün, yeni oluşum olarak ortaya çıkmış olan grup, 57. 
     Cumhuriyet Hükümeti'nde bakanlık yapmış olan ve DSP mensubu çok sayıda kişiden oluşuyor. 1999 Nisan seçimlerinden sonra 28 Mayıs'ta 57. 
     Hükümet kurulmuştur. Yine bu şahsiyetler, 57. Hükümet'te üstün hizmetler sunmuştur. Bugüne kadar edindikleri birikim, tecrübeyle 57. 
     Hükümet içerisinde hizmetlerini daha verimli ve etkin kılmak dururken, ayrı bir oluşum ihtiyacını neden hissettiler. Bunu anlamakta güçlük çekiyorum. Görevdeyken ortaya bir şey konulmadığı varsayımıyla görevden ayrılarak yeni bir oluşum peşinde koşarak birşeyler yapılabileceğini Türk milletine iyi anlatmaları gerekmektedir.'' 
     
     GÜVENOYU SAYISININ ALTINA DÜŞERSEK 

     MHP Genel Başkanı Devlet Bakanı ve Başbakan Yardımcısı Devlet Bahçeli, hükümetin destek bulduğu rakamın güvenoyu tartışması yaratacak bir duruma gelmesi halinde, hükümetten çekilme kararını hükümetin başı olarak Başbakan'ın vermesi gerektiğini belirtti. Bahçeli, ''Zannediyorum bu değerlendirme de bulunacaklardır. Meclis'te desteğini kaybetmiş bir hükümeti bir de meşruiyet yönünden tartışmaya açmak doğru bir şey değil'' dedi. 
     Bahçeli, Malatya gezisi çerçevesinde Valiliği ziyaret ederek Mustafa Yıldırım'dan brifing aldı. 
     Devlet Bahçeli daha sonra gazetecilerin sorularını yanıtladı. 
     Başbakan Bülent Ecevit'in dün Sadettin Tantan'la görüşmesinin hatırlatılması üzerine Bahçeli, Ecevit'in yaptığı görüşmeler hakkında yorum yapmasının doğru olmayacağını söyledi. 
     
     DSP'Lİ VEKİLLERE ÇAĞRI 

     Bir gazetecinin DSP'den ayrılanlara ilişkin yaptığı çağrıya yanıt gelip gelmediğine ilişkin sorusu üzerine Bahçeli, inandıklarını söylemeye çalıştıklarını belirtti. Bahçeli, 57. Hükümet üzerinde büyük bir oyun oynandığını, bazı çevrelerle uluslararası boyutu olan ilişkilerle 57. hükümetin dağıtılmak istendiğini savundu. Bahçeli, ''Millet iradesiyle mi siyasi iktidar değişmelidir, yoksa dar çevrelerin kendi çıkarları doğrultusunda oluşturdukları eylemler mi siyasi iktidarlar değişmelidir'' diye sordu. 
     Bahçeli, eğer ülkede demokrasi varsa siyasi iktidarların belirleyeceği unsurun seçimler ve millet iradesi olduğunu anlattı. 
     Bahçeli, ''Biz DSP mensuplarına böyle bir oyun varsa buna dikkatli olmalarını ülkemiz açısından istiyoruz'' dedi. 
     Yılmaz'ın Brüksel'de yeni oluşumlara destek verdiği yönündeki açıklamalarının tekrar hatırlatılması üzerine tercihin Yılmaz'ın olduğunu ifade etti. Bahçeli, ''Gelişmeler doğrultusunda ayrı bir tüzel kişiliktir. ANAP'ın da genel başkanıdır. Nasıl ki biz siyasi gelişmeleri kendimize göre değerlendiriyorsak Sayın Yılmaz da aynı değerlendirmeleri kendisi ve partisi açısından yapacaktır'' diye konuştu. 
     
     ANAP ÇEKİLMEK İSTİYORSA... 

     Bir gazetecinin ''Çekilirse yolu açık olsun mu diyorsunuz '' sorusunu Bahçeli, ''Bunu ben söylemiyorum. Ama kendileri arzuluyorlarsa diyecek bir şey yok'' diye yanıtladı. 
     Bahçeli, ''Bu şekilde ne kadar sürer Sayın Yılmaz'ın biran önce karar vermesi gerekmiyor mu '' şeklindeki soruya, ''Türkiye'yi fazla siyasi kaosa sürükleyecek tarzda bir olaylar zincirine bırakmamak lazım biz bunun için önleyici tedbir olarak 3 Kasım'da millet iradesine başvurmayı daha doğru bulduk'' karşılığını verdi. Bahçeli, TBMM'de erken seçim kararı çıkması halinde Türkiye'nin çok kısa süre içerisinde tekrar istikrarlı bir siyasi yapıya kavuşabileceğini kaydetti. 
     Bahçeli, DSP'de istifaların devam etmesi halinde hükümetin çoğunluğunu kaybedeceği hatırlatılarak, ''O zaman hükümetten çekilmeniz söz konusu olur mu '' sorusunu yanıtlarken de, ''Hükümetten çekilme kararını Sayın Başbakanımızın vermesi lazım. Meclis'teki hükümetin destek bulduğu rakam bir güvenoyu tartışması yaratabilecek duruma geldiği taktirde bu kararı hükümetin başı olan Sayın Başbakanın değerlendirmesi lazım. Zannederim bu değerlendirmede bulunacaklardır. 
     Meclis'te desteğini kaybetmiş bir hükümeti bir de meşruiyet yönünden tartışmaya açmak doğru bir şey değil'' yanıtını verdi. 
     





</TEXT>
</DOC>
