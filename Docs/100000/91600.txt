<DOC>
<DOCNO> 91600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo20.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Beni acımasızca eleştirenlere en iyi yanıtı verdim" 
</HEADLINE>
<TEXT>

     17. Dünya Kupası finallerinde attığı 
     goller ve ortaya koyduğu futbolla adeta milli takımın ''dinamosu'' olan Ümit Davala, kendisini acımasızca eleştirenlere en iyi yanıtı sahada verdiğini söyledi. Ümit Davala, internetteki ''www.umitdavala.com'' adresli sitesinde yaptığı açıklamada, Dünya Kupası maçları başlamadan bile kendisinin acımasızca eleştirildiğini kaydederek, ''Brezilya mağlubiyeti sonrası oynadığım futbola da tepkiler geldi. Daha maçlar bile başlamadan önyargılı olarak Ümit futbolu unuttu. Onun maç eksiği var. Kendi takımında bile forma giyemiyorken neden milli takımda görev alıyor diyenlere sanırım gerek oynadığım futbol, gerekse de attığım gollerle en iyi yanıtı verdim'' diye konuştu. Daha önce dünya kupalarında televizyon karşısına oturduklarını ve kendilerine yakın gördükleri Afrika, Güney Amerika, hatta Asya ülkelerini desteklediklerini hatırlatan Ümit Davala, şöyle konuştu ''Bu ülkelerin, bizi eleme gurubunda elemiş olan Avrupa takımlarını yenmesi ve intikamımızı alması için dua ederdik. Çoğu zaman da tutuğumuz takım Brezilya olurdu. Kaderin cilvesine bakın ki yıllardır Dünya Kupası'nda desteklediğimiz Sambacılar bugün hedefe giden yolda en büyük rakibimiz. Dünya Kupası boyunca yolumuz sürekli onlarla kesişti. Önce ilk maçımız olması nedeniyle hep onları konuştuk. Sonra bize karşı elde ettikleri haksız galibiyeti, sonra da Kosta Rika karşısında aldıkları farklı skorlu galibiyeti. Şimdi ise yarı finaldeki rakibimiz. Ben bunu gerek basına, gerek takım arkadaşlarıma çok öncesinde söylemiştim. Brezilya ile yarı final oynarız demiştim. Nitekim bu dediğim oldu.'' Galatasaray ile Avrupa Şampiyonlar Ligi'nde mücadele ederken sıkça kullandığı bir cümle olduğunu hatırlatan Ümit Davala, sözlerini şöyle tamamladı '' Hedefimiz, bazılarının hayal edemeyeceği kadar büyük diye bir sözüm vardı. Bunu Dünya Kupası kampına girdiğimiz ilk gün dile getirmiştim. O zamanlar bana gülenler olmuştu. Hatta Brezilya maçı sonrası bana bu sözümü hatırlatanlar da oldu. Ama ben hiçbir zaman inancımı ve umudumu kaybetmedim. Sanırım bugün herkes bu fikrimi destekliyor. Herkesin kalbi, yüreği, duaları ve inancı bizimle olsun.'' 
     





</TEXT>
</DOC>
