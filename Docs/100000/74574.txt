<DOC>
<DOCNO> 74574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/ekonomi/eko06.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon dinleyene ağır ceza geliyor 
</HEADLINE>
<TEXT>

Telekomünikasyon Kurumu, haberleşmenin gizliliği ilkesini ihlal eden işletmeciye cirosunun yüzde 3’üne kadar para cezası verecek 
     ANKARA ANKA 

     Anayasa güvencesindeki haberleşmenin gizliliği ilkesini ihlal etmenin parasal karşılığı belli oldu. Telekomünikasyon Kurumu, telefon dinleme olaylarıyla tartışma konusu olan haberleşmenin gizliliği ilkesini ihlal ettiği belirlenen işletmelere, önceki yılki cirolarının yüzde 3’ü kadar para cezası uygulayacak. 
     Telekomünikasyon Kurumu’nun hazırladığı yönetmelik taslağına göre, tüketici haklarına ilişkin yükümlülüklerini yerine getirmeyen, yanıltıcı ve yanlış bilgi veren işletmeci de cirosunun yüzde 2’si kadar ceza alacak. 
     İşletmeci tarifelerinin aşırı fiyat içerdiğinin saptanması ve uyarı yazısına karşın 15 gün içinde ihlali kaldırmaması durumunda, cirosunun yüzde 2’si kadar para cezasına çarptırılacak. İşletmecinin tarifelerinin, rekabetin kısıtlanmasını hedefleyen fiyat indirimlerini içerdiği saptanırsa, aynı oranda ceza uygulanacak. 
     Kapsama alanına ilişkin yükümlülüklerini yerine getirmeyen kurum tarafından tahsis edilen frekans dışında izinsiz frekans kullanan işletmecilere ise önceki yılki cirolarının yüzde 1’i oranında ceza kesilecek. 
     
     Roaming’i kesene ceza 
     Ulusal dolaşım roaming anlaşması imzalandıktan sonra hizmeti haklı bir neden olmaksızın kesintiye uğratan şirkete, cirosunun yüzde 1’inden az, yüzde 3’ünden de fazla olmamak koşuluyla ceza kesilecek. Bilindiği gibi ulusal dolaşım konusunda çıkarılan yönetmeliğe uymayan şirketlere de aynı oranlarda ceza uygulanması benimsenmişti. 
     



 EKONOMİ 














</TEXT>
</DOC>
