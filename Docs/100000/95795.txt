<DOC>
<DOCNO> 95795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun18.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ''Siyasi kaos Türkiye'nin AB üyeliğini tehlikeye atıyor'' 
</HEADLINE>
<TEXT>

     Amerikan Newsweek dergisi, Türkiye'deki siyasi gelişmelerle ilgili makalesinde, ''siyasi kaosun, AB üyeliğinin buzdolabına kaldırılması tehlikesi yarattığını'' yazdı. 
     Derginin ''Tepedeki Karışıklık'' başlıklı makalesinde, DSP'den ve hükümetten istifalarla başlayan gelişmeler özetlendikten sonra şu ifadelere yer verildi 
     ''Hepsinden kötüsü, Ankara'daki karmaşa, Türkiye'nin AB üyeliği açısından gerekli ekonomik ve siyasi reformların askıya alınması tehlikesini taşıyor. Bu reformlar arasında daha fazla azınlık hakları, idam cezasının kaldırılması ve daha fazla ifade özgürlüğü tanınması da bulunuyor. Bir AB yetkilisi, 'İdeal koşullarda bile bu atlanması hayli yüksek bir çıtaydı, ama Türkiye açısından bir fırsattı. Şimdi Türkler yıllarca olaya bir daha bu kadar yaklaşamayacaklar' yorumunda bulundu.'' Siyasi krizin kötü bir zamana denk geldiği belirtilen makalede, IMF'den sağlanan 16 milyar dolarlık krediyle ''Türkiye'de işlerin nihayet iyiye doğru gitmeye başladığı'' belirtildi. Makalede daha sonra şöyle denildi 
     ''Ekonomi, 2001'de yüzde 10 geriledikten sonra, bu yıl yüzde 4'lük büyüme hedefine kilitlenmişti. TL, son 18 ayda değerinin yarısından fazlasını kaybettikten sonra istikrara kavuşmuş, enflasyon IMF'nin öngördüğü yüzde 35'lik orana yaklaşmıştı. Hükümet AB'nin istediği, Türkiye'yi daha hür ve demokratik yapacak yasaları geçirmek üzereydi. 
     Şimdi tüm bu başarılanlar, yatırımcının güveninin yok olması ve liderlerin seçim manevralarına başlamalarıyla tersine dönebilecek.'' 
     
     TIME DERGİSİ 

     Öte yandan, Time dergisi "Ankara'da Ayaklanma" başlığı ile yayınladığı yazıda, "Hasta Ecevit, istifa çağrılarına direniyor ancak ayaklarının altında siyasi zemin hızla kayıyor" yorumunu yaptı. 
     Osmanlı İmparatorluğunun çökmeye başladığı 19. yüzyının ortasında Rus Çarının "Avrupa'nın Hasta Adamı" olarak nitelendirdiğini anımsatan dergi, geçen hafta Osmanlı İmparatorlüğunun halefi olan Türkiye'nin kendi hasta adamı Başbakan Ecevit'in inatcılıkla iktidara sarılmasıyla siyasi kaosa sürüklendiğini öne sürdü. Ecevit'in istifaya yanaşmaması üzerine Parlamentonun erken seçim kararı alabileceğini kaydeden Time, şu yorumu yaptı 
     "Türk ekonomisi bitkisel hayatta ve yatırımcı güveninin kötü bir biçimde sarsılmış iken, uluslararası kredibiliteleri iyi olan Cem ve Derviş, ülkenin yakın geleceği için kritik önem taşıyor. Onların varlığı, Türkiye AB kriterlerini yerine getirmek için çırpınırken, Afganistan'da ISAF'ı komuta ederken ve ABD'nin Irak'a yönelik bir saldırıda önemli bir rol oynaması olasılğı varken güvence veriyor. Ancak, yeni bir hükümet kurmak hiç de kolay olmayabilir." Time dergisi, Türkiye'nin ekonomik ve siyasi bir karmaşa içinde ve istikrarın NATO-AB-IMF üçgenine bağlı iken Cem'in hareketinin ülkeyi Ecevit sonrası geleceğine doğru götürmek için gereken yetenekleri çekebileceğini öne sürdü. 
     Birçok kişinin, devam eden belirsizliğin son birkaç yılda gerçekleştirilen zorlu çalışmaları zedelemesi tehlikesinin bulunduğunu düşündüğünü belirten Dergi "İş dünyası AB üyeliğinin, para pyasalarına dışa açılması ve doğrudan yabancı sermayenin teşvik edilmesinin Türkiye için kritik olduğunu düşünüyor" diye yazdı. 
     





</TEXT>
</DOC>
