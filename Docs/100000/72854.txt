<DOC>
<DOCNO> 72854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/ekonomi/eko04.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi’nde sona gelindi 
</HEADLINE>
<TEXT>

Talep toplama dönemi dün sona eren Petrol Ofisi’nde kesin satış fiyatı 18 Mart’ta Özelleştirme İdaresi Başkanlığı tarafından belirlenecek 
     HARUN GÜREK Ankara 

     Ekonomik krizin ardından yapılan ilk özelleştirme olan Petrol Ofisi A.Ş’deki POAŞ kamu hisselerinin halka arzında kesin talebin satışa çıkarılan hisse miktarını aşmasının kesinleştiği öğrenildi. Talep miktarının 10 milyon lota ulaşması bekleniyor. 
     POAŞ’ın yüzde 15 hissesinin halka arzında geçen çarşamba günü başlayan kesin talep toplamı, dün saat 17.00’de tamamlandı. Edinilen bilgilere göre, dün öğlen itibariyle hisselere yurtiçinden gelen kesin talep, ön talep toplama sırasında ulaşılan 16 milyon lotun yarısına yaklaştı. Böylece öğlen saatlerine kadar gelen taleple, adet olarak 7,5 milyon lot olan yüzde 15 hissenin tamamının satılacağının kesinleştiği belirtilirken yurtdışındaki talep toplamı ise saat farkı nedeniyle akşam geç saatlere kadar sürdü. 
     Amerika ile Avrupa ülkelerinden gelecek yatırımcı talepleriyle POAŞ hisselerine olan toplam talebin 10 milyon lota ulaşabileceğini belirten yetkililer, "Eğer, bu rakama ulaşılırsa 19 Şubat krizinden sonraki ilk özelleştirme başarıyla tamamlanmış olur. Bu durum, Tüpraş’ın arzını olumlu etkiler" değerlendirmesini yaptı. 
     
     Tavan 34 bin lira 
     Dün sona eren kesin talep toplamada hisse senedinin yurtiçi satış fiyatının 30 bin lira - 34 bin lira fiyat aralığı içinde olması öngörülürken, hisse senedinin kesin satış fiyatı, 18 Mart 2002 Pazartesi günü ÖİB tarafından bilahara belirlenecek. 
     



 EKONOMİ 



















</TEXT>
</DOC>
