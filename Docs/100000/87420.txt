<DOC>
<DOCNO> 87420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur11.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den "Ecevit çekilsin" çağrısına sert yanıt 
</HEADLINE>
<TEXT>

     DSP Genel Başkan Yardımcısı Tayfun İçli, bazı gazetelerde bugün ''tarihi çağrı'' başlığı altında Başbakan Bülent Ecevit'in çekilmesi yönündeki haberlere tepki göstererek, ''Gazeteler, Sayın Başbakanımıza çekil çağrısı yaparak, tarihi bir densizlik örneği vermişlerdir'' dedi. 
     DSP Genel Başkan Yardımcıları İçli, Zeki Sezer, Grup Başkanvekili Emrehan Halıcı, Genel Sekreter Hasan Gülay, Genel Sayman Mecit Şekercioğlu ve Genel Sektereter Yardımcısı Süleyman Yağız, parti genel merkezinde bir basın toplantısı düzenleyerek, gazete haberlerine yanıt verdiler. 
     Tayfun İçli, DSP'lilerin siyasal yarış ve ilişkilerde nezakete büyük önem verdiklerini ifade ederek, ''Anlamsız polemiklere ve ulusumuz hayrına olmayan tartışmalara kesinlikle girmeyiz. Zorunlu olmadıkça da kimseye yanıt vermeyiz'' diyerek basın toplantısına başladı. 
     ''Son günlerda hadlerini bilmeyen bazı kimselerin geçici rahatsızlığını bahane ederek DSP Genel Başkanı ve Başbakan Bülent Ecevit ile eşi Rahşan Ecevit'e karşı bir saldırı kampanyası başlattığını'' söyleyen İçli, eleştirinin herkesin hakkı olduğunu, bu hakkın kullanılmasından dolayı kimseyi kınamadıklarını ifade etti. 
     İçli, saldırıların eleştri boyutlarını aştığını ve bunlara karşı tepki göstermek ve savunma haklarını kullanmak zorunda kaldıklarını belirterek, ''Bazı gazetelere Tarihi çağrı adıyla Sayın Başbakanımıza çekil çağrısı yaparak tarihi bir densizlik örneği vermişlerdir'' dedi. Gazete yöneticilerini de eleştiren İçli, şöyle devam etti 
     ''Kendi gazetelerini bile yönetmekten aciz olan, bu nedenle çalışanlarının bir kısmını işsizliğe, bir kısmını da yıllarca yarı aç-yarı tok yaşamaya mahkum eden bu gazetelerin yöneticileri, belli ki kendi beceriksizliklerine bakmadan ülkeyi yönetme sevdasına tutulmuşlardır. Kendilerine tavsiyemiz, kendi işlerine bakmalarıdır.'' 
     
     TAKİYYE USTASI... 
     İçli, ''Esin kaynaklarını karanlık mazilerinden alan bazı siyasetçiler de ülke sorunlarıyla ilgili çözüm üretmek yerine yakışıksız açıklamalarla sürekli çekil çağrısı yaparak siyasal nezaketsizlik örneği vermişlerdir'' diyerek, şöyle konuştu 
     ''Bunların karanlık mazileri, neredeyse hemen hergün ortaya çıkan eski kasetlerinde hergeçen gün daha iyi anlaşılmaktadır. Nitekim birkaç gün önce televizyon ve gazetelerde yayınlanan en son kasetlerinde zaman ve zemine göre papaz elbisesi bile giyeriz 
     diyerek ne kadar takiyye ustası olduklarını bir kere daha ortaya koymuşlardır. İnançlara saygılı laiklik ilkemizin gereği olarak biz, her inanca ve her inancın mensuplarına içtenlikle saygı duyarız. Ama imamlığa soyunup da sahte papaz pozunda gezerek inanç sömürüsü yapanlara karşı sonuna kadar mücadele edeceğimizi de herkesin bilmesini isteriz. Bunlara anımsatmak isteriz ki karanlık maziniz için 'o günler geride kaldı, bugüne bakalım' diyerek, kimseyi kandıramazsınız.'' İçli, sahte anketlerin rüzgarlarıyla ve belli odakların pompalamasıyla büyüdüklerini sananların çok yanıldıklarını ifade ederek, ''Merak etmeyin. Sandıklar kurulduğunda siyaseten ne kadar cüce kaldığınızı görerek hüsrana uğrayacaksınız'' dedi. Dini siyasete alet eden başka bir partinin mensuplarının da sabah akşam Başbakan Ecevit'in rahatsızlığını gündeme getirerek istifa çağrısı yaptığını ifade eden İçli, bunların da kesilen nefeslerini yeniden açmanın telaşı içinde hareket ettiklerini ve yanıldıklarını söyledi. Tayfun İçli, halkın bunlara da gereken cevabı vereceğini kaydederek, ''Vaktiyle iki anahtar vaadiyle oy toplayan ve vaatleri yerine halkımıza hüsrana uğratan, dahası iktidar hırsı uğruna laiklik karşıtı bir partiyle hükümet kuran başka bazı siyasetçilerde bulanık suda balık avlamanın çabası içinde şimdi de bir azınlık hükümeti hayali kurmaktadırlar'' diye konuştu. İçli, demokrasinin haklar ve özgürlükler demeti olduğunu da belirterek, ''Ama aynı zamanda sorumluluk duymak ve haddini bilmek de demokrasinin en vazgeçilmez koşullarıdır. Bilmeyenlere anımsatmak isteriz'' sözleriyle basın toplantısını sona erdirdi. DSP Genel Başkan Yardımcısı İçli, açıklamalarının ardından, bir gazetecinin ''Bu metinde öfke var'' demesi üzerine, ''Tabiki öfke var. Öfkeye, öfkeyle cevap veriyoruz. Medya kuruluşlarını bu sorumluluğa davet ediyoruz'' dedi. İçli, ''Açıklamayı siz mi hazırladınız '' sorusuna da ''Biz hazırladık'' yanıtını verirken, gazetecilerin diğer sorularını ise yanıtlamadı. 
     





</TEXT>
</DOC>
