<DOC>
<DOCNO> 82900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/ekonomi/aeko.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyümeye dönüldü, zararlar telafi ediliyor 
</HEADLINE>
<TEXT>

Yeniden büyüme ortamına dönüldüğünü kaydeden Devlet Bakanı Derviş, "Rakamlar umut verici. Ancak ikinci ve üçüncü çeyreğin rakamlarını beklemek gerekir" dedi 
     Ekonomiden Sorumlu Devlet Bakanı Kemal Derviş, mart ayı sanayi üretiminin, "tahminlerin üzerinde"’ gerçekleşmiş olmasının umut verici bir gelişme olduğunu söyledi. Derviş, "Asıl önemli ve anlamlı olan gelişme, mevsimsel değişikliklerin etkisinden arındırarak baktığımızda, bu yılın ocak - mart döneminde, 2001’in son çeyreğine göre sanayi üretiminde yüzde 10.2, imalat sanayiinde de yüzde 10.4’lük artış var’’ şeklinde konuştu. 
     2000 Kasım ve 2001 Şubat krizlerinin olumsuz etkisiyle, 2001’de milli gelirin yüzde 9.4, yurtiçi üretimin ise yüzde 7.4 oranında küçüldüğünü hatırlatan Derviş, şunları söyledi 
     
     Büyüme ortamına dönüldü 
     "Gelinen noktada ise yeniden büyüme ortamına dönüldüğü görülüyor. Ancak, henüz elimizde 2002’nin sadece ilk çeyreğine ilişkin üretim verileri var. Ayrıca ocak - mart dönemindeki, ondan önceki çeyreğe göre yüzde 10’luk büyüme, 2001 yılının kayıplarını kısmen gideriyor. Ancak, henüz bizi o kayıpların ötesine götürmüyor. Bunun için ikinci ve üçüncü çeyreğin sonuçlarını beklemek gerek.’’ 
     Derviş, mart ayı sanayi üretiminin, tahminlerin üzerinde gerçekleşmiş olmasının umut verici bir gelişme olduğunu kaydetti. 
     
Artışı stok ve ihracat destekledi      Reuters anketine göre piyasa beklentisinin yüzde 4.3 olduğu mart ayı sanayi üretim artışının, tahminlerin çok üstünde yüzde 18.7 çıkması, büyük ölçüde stok için üretim yapılması ve ihracata bağlandı. 
     Ekonominin yılın ikinci hatta üçüncü çeyreğinden önce toparlanamayacağını bekleyen bazı analistler, marttaki artış rakamının ardından ilk pozitif gayri safi milli hasıla rakamlarının ilk çeyrekte ocak - mart dönemi görülebileceğini belirtiyor. Uzmanların yorumları şöyle 
     
     Tanıl Küçük İSO Başkanı 
     Üretim artışı büyük ölçüde ihracattan kaynaklandı, iç piyasadaki canlanmayı yansıtmıyor. Ancak, mart ayında bir kıpırdanma başladı. Sanayi üretimindeki artış, ilk iki aydaki gayri safi milli hasıla büyümesini az da olsa olumlu etkileyecek. İlk üç ayda meydana gelecek böyle bir olumlu gelişme, programda öngörülen büyümeyi yakalama şansının yakalanacağı yolunda umut verici bir gelişme. Bu iyimser tablonun bozulmaması ve sürdürülebilir büyüme sürecinin kalıcı kılınması için toplumun tüm kesimleri atacakları adımlarda daha dikkatli olmalı. 
     
     Banu Kıvcı Dışbank 
     İç talepte ciddi artış görülmezken, bu kadar yüksek üretim artışı sanayicilerin stoklara ve ihracata yönelik üretim yapmış olduğunu düşündürüyor. Stoklar için üretim yapılması da önümüzdeki döneme ilişkin beklentilerin olumlu olduğunu yansıtıyor. 
     
     Merkez’e faiz uyarısı 
     Prof. Dr. Taner Berksoy Bilgi Ü. 
     Geçmiş dönemde talep kendiliğinden gerilediği için enflasyonla mücadele kolaydı. Ancak, talepteki kendiliğinden daralma azalıyor. Bu enflasyonla mücadeleyi daha da güçleştirir. Marttaki yüzde 18.7’lik üretim artışı, Merkez Bankası’na kısa vadeli faizler konusunda Biraz daha ihtiyatlı ol, yavaş ol’ uyarısı sayılabilir. 
     



 EKONOMİ 





















</TEXT>
</DOC>
