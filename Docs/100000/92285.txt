<DOC>
<DOCNO> 92285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur26.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Ecevit kontrol için hastaneye gitti 
</HEADLINE>
<TEXT>

     Başbakan Bülent Ecevit, kapsamlı bir sağlık kontrolünden geçmek üzere, Başkent Üniversitesi Hastanesi'ne gidiyor. 
     Başbakan Ecevit, eşi Rahşan Ecevit ile birlikte, Oran Şehri'ndeki Çalışma Ofisi'nden saat 18.35'te makam aracı ile hastaneye hareket etti. 
     Ecevit, hastanede kapsamlı bir sağlık kontrolüne tabi tutulacak. 
     Öte yandan, Başkent Üniversitesi Hastanesi'nden bir sağlık ekibinin bugün saat 17.00'de Başbakan Ecevit'i Çalışma Ofisi'nde rutin sağlık kontrolünden geçireceği bildirilmişti. Ancak daha sonra sağlık ekibinin Çalışma Ofisi'ne gelmeyeceği belirtildi. 
     Başbakan Ecevit, 4 Mayıs 2002 tarihinde Başbakanlık Merkez Binası'nda çalışmasını sürdürdüğü sırada aniden rahatsızlanarak, Başkent Üniversitesi Hastanesi'ne kaldırılmıştı. 
     Ecevit, 26 saat hastanede kaldıktan sonra 5 Mayıs'ta taburcu edilmişti. 
     Ecevit, taburcu olduktan sonra Oran Şehri'ndeki konutunda 13 gün istirahat etti. Başbakan Ecevit, 17 Mayıs'ta tekrar Başkent Üniversitesi Hastanesi'ne gitmişti. Hastanede 10 gün tedaviye tabi tutulan Başbakan Ecevit, 27 Mayıs'ta taburcu olmuştu. Ecevit, taburcu olduktan sonra yaklaşık 1 aydır Oran Şehri'ndeki çalışma ofisinde dinleniyor ve çalışmalarını sürdürüyor. 
     





</TEXT>
</DOC>
