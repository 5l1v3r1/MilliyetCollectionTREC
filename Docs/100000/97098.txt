<DOC>
<DOCNO> 97098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/spor/spo20.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

"Jokere per arıyorum"      GENÇLERBİRLİĞİ Teknik Direktörü Ersun Yanal, "Joker’e per arıyorum" dedi. Yanal, "3 hazırlık maçının ardından ligde sahaya süreceğim 8 kişinin adı kesinleşti. Ancak oyuncularım şunu bilmeli ki, oyun sistemine ayak uydurmayan kim olursa olsun, kendini kulübede bulur" diye konuştu. Kalede Damir, savunmada El Saka ve Ümit, orta alanda Pilip, Ahmet Hassan ve Okan, forvette Veysel’in yerine kesin gözüyle bakılıyor. 
     
İsviçre seferi      KOCAELİSPOR, bir haftadır çalışmalarını sürdürdüğü Avusturya’nın Seefeld kasabasından bugün ayrılarak İsviçre’nin Luzern kentine geçecek. Yeşil - Siyahlı ekibin dün akşam Avusturya 5. Ligi’nden Axarm ile yapması gereken hazırlık maçı, rakibin geç kalması nedeniyle, Hikmet Karaman tarafından iptal edildi. 
     
Takım bulundu      BURSASPOR’UN hazırlık maçı sıkıntısı nihayet sona erdi. Yeşil - Beyazlı takım bugün Avusturya Ligi ekiplerinden Lustenav ile TSİ 19.00’da oynayacak. Bu arada belinden sakatlanan Alp dün idmana çıkarken, sağ ayağında çekme olan Ender kontrolden geçirildi. Ayrıca, Brezilyalı Junior ile yarın masaya oturalacak. 
     
Antep, Avusturya’da      GAZİANTEPSPOR da, hazırlık çalışmalarının ikinci etabı için Avusturya’ya gitti. 9 gün sürecek kampın ilk hazırlık maçı bugün 19.00’da Avusturya Ligi’nden Lutedurn ile yapılacak. Bu arada Brezilya’dan gelecek bazı oyuncular da, kamp boyunca denenecek. 
     
13. etap Millar’ın      FRANSA Bisiklet Turu’nda Lavelanet - Beziers arasındaki 171 kilometrelik 13. etabını İskoç, David Millar kazandı. Pireneler’de üst üste yapılan iki tırmanma etabının ardından gelen düz etapta bisikletçiler 40 dereceyi aşan sıcakta altında zor anlar yaşadı. Genel klasmanda son üç yılın şampiyonu Lance Armstrong liderliğini devam ettirdi. İkinci sıradaki Joseba Beloki ile arasındaki 2 dakika 28 saniyelik farkı koruyan ABD’li pedal bugünkü 221 kilometrelik Lodeve - Mont Ventoux etabında da sarı mayoyu giyecek. 
     
5. kez Schumi mi      FORMULA 1’DE sezonun en çekişmeli sıralama turları dün Fransa’nın Magny Cours pistinde yaşandı. İlk altı pilot arasındaki farkın sadece yarım saniye olduğu turda pole pozisyonu Williams’tan Juan Pablo Montoya üst üste beşinci kez kazandı. Ferrari’nin şampiyonu Michael Schumacher ikinci olurken, Rubens Barrichello üçüncülüğü elde etti. Bugün TSİ 15.00’de başlayacak ve NTV’den yayınlanacak Fransa Grand Prix’sini Michael Schumacher kazanır, Barrichello ve Montoya ilk ikide yer alamazsa, Alman pilot 5. şampiyonluğunu ilan edecek. 
     
2008’e güçlü destek      DÜNYA halterinin iki dev sporcusu Naim Süleymanoğlu ile Yunanlı Valerios Leonidis, Yunanistan ile Türkiye’nin 2008 Avrupa Futbol Şampiyonası ortak adaylığına tam destek verdiler. Böyle bir organizasyonun her iki halkın sadece sportif alanda değil, her alanda ortak çalışabileceklerinin kanıtlayacağını ifade eden iki dev, "Sporda limitler ve sınırlar yoktur. Bu şampiyona, herhangi bir ülkedekinden çok daha ilginç, renkli, neşeli olacaktır" dediler. 
     
Yatta tehlikeli etap      GELENEKSEL Deniz Kuvvetleri Kupası Açık Deniz Yat Yarışı’na katılan yarışçılar, Çanakkale Boğazı’nda trafiği tehlikeye düşürdü. 40 yat, 165 millik Çengelköy - Bozcaada etabında yeterli rüzgarı bulamayınca Çanakkale Boğazı’na rötarlı girdi. Bu arada boğaza giren dev bir tankeri etkileyen yatlar, Sahil Güvenlik botlarının uyarısıyla rotadan çıktılar. 
     
Gençler Polonya’yı geçti      ALMANYA’DA yapılan 20. Avrupa Genç Erkekler Basketbol Şampiyonası’nda mücadele eden milli takımımız Polonya’yı 83 - 73 yenerek, Dünya Şampiyonası’na katılma şansını sürdürdü. Ay - Yıldızlı ekibimiz karşılaşmanın ilk yarısını ise 44 - 25 önde kapadı. 
     
ENKA’da müthiş çekişme      DIŞBANK’IN ana sponsorluğunu üstlendiği 10 bin dolar ödüllü ENKA Men’s Open tenis turnuvasında yarı finalistler belli oldu. ENKA kortlarında bugün 11.00’den itibaren Jeroen Massan Bel. - Tomer Suissa İsr. , Bernhard Parun Alm. - Dmitri Sitak Rus. maçları oynanacak. Ayrıca 17.00’de çiftler finali yapılacak. 
     
Devers geçilmez      MONACO’DAKİ Golden Lig atletizm yarışlarında 35’lik Gail Devers, 100 engellide 12.42 ile yine geçilmezken, ABD’li atlet bu mesafede üst üste 8. yarışını kazandı. 100 metrede ise Marion Jones 10.84 ile yılın en iyi derecesini koştu. 3 binde Rumen Gabriel Szabo, 8 21.42’yle sekiz yıllık Avrupa rekorunu kırdı. Erkekler 100 metrede Maurice Greene, 9.97 ile ilk sırayı yine kaptırmazken, 1500’de Faslı Hicham El Guerrouj, 3.27.34 koşarak jackpot iddiasını sürdürdü. 
     
Geremi İngiltere’de      REAL Madrid’in Kamerunlu oyuncusu Geremi Njitab, gelecek sezon İngiltere Premier Ligi takımlarından Middlesbrough’da kiralık olarak forma giyecek. İspanya’ya gitmeden önce Gençlerbirliği’nde de top koşturan Geremi’yi, Chelsea istemiş, ancak mali zorluklar nedeniyle kadrosuna katamamıştı. 
     
Ferdinand savaşı      İNGİLTERE’DE haftalardır konuşulan Leeds’in yıldız defans oyuncusu Rio Ferdinand’ın, Manchester United’a transferi arap saçına döndü. Leeds, Manchester United’ın 44 milyon dolarlık Britanya tarihinin rekor transfer teklifine olumsuz yanıt verirken, bu transferin gerçekleşmesini isteyen Rio Ferdinand’ın da takımının Çin kampına gitmemek için affını istediği öğrenildi. 
     
Devlerin tercihi Nike Cool Motion      DÜNYA devi Manchester United futbol takımı da, bu yıl Dünya Şampiyonu Brezilya’nın kullandığı Nike Cool Motion’ giysi teknolojisini yeni sezonda kullanmaya karar verdi. Nike’ın bir teknoloji harikası olan Cool Motion’ sistemi, her türlü koşulda oyuncunun ter, yağmur ve nemden etkilenmesini önlüyor, vücut sıcaklığını sabit bir düzeyde tutuyor. 
     



 SPOR 




















</TEXT>
</DOC>
