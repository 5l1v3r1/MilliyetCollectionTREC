<DOC>
<DOCNO> 52658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo15.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Ancelotti ile herşey yolunda..." 
</HEADLINE>
<TEXT>

     İtalya'da AC Milan forması giyen milli futbolcu Ümit Davala, Milli maç sonrası İtalya'daki normal yaşantısına döndüğünü ifade ederekn yeni teknik direktör Carlo Angelotti ile de bir görüşme yaptığını açıkladı. 
     Angelotti ile bir süre sohbet ettiğini söyleyen Ümit, oldukça sıcak bir görüşme olduğunu anlatarak, ''Gerçi gözlerim Fatih hocayı aramadı değil hani. Ama futbol bu ve yaşam devam ediyor. Bir futbolcu her zaman önüne bakmalı ve duygularıyla değil, yetenekleriyle hareket etmeli. Ben de bunu yapacağım'' diye konuştu. 
     
     'Güneş'in ayrılacağına inanmıyorum' 
     Öte yandan Davala, Şenol Güneş'in A Milli Futbol Takımı'nın başından ayrılacağına inanmadığını kaydetti. 
     Kendisine ait, ''www.umitdavala.com'' intenet sitesine bir açıklama yapan milli futbolcu, Avusturya maçının ardından otobüste Şenol Güneş'in istifa ettiğine dair kulaklarına bazı söylentiler geldiğini belirterek, ''Böyle bir ihtimali bırakın konuşmayı, düşünmek bile istemiyoruz. Ben hocamızın istifa edeceğine ve bizleri bırakacağına inanmıyorum'' dedi. 
     
     'Çok yıpratıldı' 
     Ümit, Şenol Güneş'in bu tür bir tepki ortaya koymasını son derece haklı bulduğunu da kaydederek, deneyimli teknik adamın tüm çabalarına karşın sürekli yıpratıldığını savundu. 
     Şenol Güneş'in, milli takım tarihinde şimdiye dek hiçbir antrenörün elde edemediği bir başarıyı yakalayarak deplasmanda yapılan 6 resmi maçtan 5'ini kazandığını ve diğerinde de berabere kaldığını dile getiren Ümit Davala, açıklamasında şu görüşlerine yer verdi 
     ''Rakamlar hiçbir zaman yalan söylemez. İstatistiklere bakıldığında Şenol Güneş gelmiş geçmiş birçok hocadan çok daha fazla başarılı. İşte böyle bir hocayı bazı insanlar sürekli yıpratmak için ellerinden geleni yaptılar. Olmamışları olmuş gibi göstermeye çalıştılar. Haklı haksız yerden yere vurdular. Ufacık hataları büyüttüler. Alınan başarıları küçümsediler. Sonuçta hocamız da bir insan. Nitekim bence bu kadar tepki karşında bunaldı ve bugüne kadar da bunu içine attı. En sonunda patladı ve onun için de böyle bir tepki gösterdi. Ama bence yapacağı basın toplantısında bunları dile getirecek ve takımın başındaki görevine devam edecektir. Aksinin olacağını hiç zannetmiyorum.'' 
     






</TEXT>
</DOC>
