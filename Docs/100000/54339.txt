<DOC>
<DOCNO> 54339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun11.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç televizyonu, Afganistan'daki ekibini geri çekiyor 
</HEADLINE>
<TEXT>

     İsveç televizyonu TV4, kameramanının ölmesinin ardından Afganistan'daki personelini geri çekeceğini açıkladı. 
     Televizyonun program müdürü Jan Scherman, kanalın sabah programında yaptığı açıklamada, ''Afganistan'daki bütün gazetecileri mümkün olduğunca çabuk geri çağırıyoruz. Başıbozuk, savaş halindeki bir ülkede görev yapmak kolay değil'' dedi. 
     Afganistan'da görevi başında öldürülen son gazeteci, İsveç televizyonu TV4 kameramanı Olaf Stromberg olmuştu. Stomberg, Talokan'da kaldığı eve giren soyguncuların açtığı ateş sonucu dün gece hayatını kaybetmişti. 
     Kanalın sözcüsü Eva Franchell, TV4'ün Afganistan'daki 3 kişilik personelinin, Stroemberg'in naaşı ile Özbekistan'a gittiğini kaydetti. 
     Sözcü, personelin buradan İsveç'e uçacağını söyledi, ancak ülkelerine ne zaman geleceklerini belirtmedi. 
     






</TEXT>
</DOC>
