<DOC>
<DOCNO> 94683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sonspo02.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre İnter'in takas listesinde mi 
</HEADLINE>
<TEXT>

     İtalya Birinci Lig takımlarından SS Lazio'da oynayan defans oyuncusu Alessandro Nesta'yı almak isteyen FC İnter'in olası takas önerileri arasında Emre Belözoğlu'nun da bulunduğu iddia edildi. 
     Uzun süredir Nesta'yı almak için Laziolu yöneticiler ile görüşmelerde bulunan İnter, Lazio Başkanı Sergio Cragnotti'nin istediği rakama bir türlü ulaşamıyor. 
     İtalya'da sezon öncesindeki transfer pazarının gözdesi olan Nesta'yı almak için İnter'in Lazio'ya 30 milyon artı Cristiano Zanetti veya Dalmat'ı vermesi gerektiği belirtiliyor. 
     Ancak bu teklife sıcak bakmayan İnter'in La Repubblica gazetesine göre 25 milyon Euro artı Emre veya Ventola, La Gazzetta dello Sport gazetesi de 25 milyon artı Farinos veya Ventola ile 20 milyon artı Emre ve Ventola önerilerini ortaya attığı kaydediliyor. 
     İtalyan spor kamuoyunun genel görüşü ise, eninde sonunda Nesta'nın İnter'e gideceği yönünde birleşiyor. 
     Öte yandan, Fenerbahçe'ye ''hayır'' diyerek İnter ile anlaşan Parmalı Matias Almeyda'nın 3 yıllık sözleşme imzalayacağı, yeni takımından sezon başına 2.8 milyon euro alacağı belirtiliyor. Almeyda anlaşması halinde eski takımı Parma'dan daha az kazanacak. 
     Bu arada Milan takımının Chelsea'da oynayan 21 yaşındaki Samuel Dalla Bona'yı 2.7 milyon Euro bonservis ücretiyle transfer edip, bu futbolcuyla 5 yıllık sözleşme imzaladığı açıklandı. 
     Haberlerde ayrıca, İnter'in orta sahasına Hasan Şaş'ı düşündüğü iddiaları da yer aldı. 
     





</TEXT>
</DOC>
