<DOC>
<DOCNO> 54596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur17.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Milletvekillerini hedef göstermedim" 
</HEADLINE>
<TEXT>

     Devlet Bakanı Kemal Derviş, milletvekillerinin iş takibi amaçlı telefonlarından yakındığı ve yoğun tepki alan konuşmasının yanlış anlaşıldığını savundu. Derviş, konuşmasında TBMM'yi ya da milletvekillerini "hedef göstermeyi" değil, bu tür müdahalelerin "kötü yönetişim örneği" olduğunu vurgulamayı amaçladığını, konuşmanın, kamuoyuna yansıtılma şekli nedeniyle yanlış anlaşıldığını bildirdi. 
     Bakan Derviş, 31 Ekim'de yapılan bir konferansta yaptığı konuşmayla ilgili olarak AKP Samsun Milletvekili Musa Uzunkaya'nın verdiği yazılı soru önergesini yanıtladı. 
     Derviş, konuşmasındaki vurguların, Türkiye'nin içinde bulunduğu ve gerçekleştirmek zorunda olduğu zihniyet değişikliği sürecini anlatmaya yönelik olduğunu bildirdi. 
     Yanlış anlamaların konuşmanın "bazı bölümlerinin" kamuoyuna yansımasından kaynaklandığını ifade eden Derviş, milletvekillerinin, bakanların telefon ederek kişisel tercihlerini gündeme getirmesinin veya bu tercihlere sıcak bakılmasının "kötü bir yönetişim örneği" olacağını anlatmaya çalıştığını ifade etti. 
     
     İyi yönetim kavramı 
     Derviş, konuşmada, bir ülkenin kaynaklarının, ekonomik ve toplumsal gelişme için nasıl kullanıldığını belirleyen gelenekler ve kurumsal yapının tümünü ifade eden "yönetişim" kavramının önemini vurguladığını belirtti. Yönetişimin, piyasa ekonomisinin düzgün işlemesi açısından taşıdığı öneme işaret ettiğini belirten Derviş, bu olgunun kaynakların etkin dağılımı konusunda belirleyiciliğine işaret ettiğini hatırlattı. Derviş, Türkiye'de demokrasi ve parlamenter rejimin gelişmiş olduğu, piyasa ekonomisine müdahalelerin demokratik çerçeve içinde kalabildiği, ancak çağdaş ekonomilerde olduğu gibi iyi yönetişimin son aşamasına geçilmek gerektiğini vurguladığını kaydetti. Kemal Derviş, bu aşamada, siyasi mekanizmanın piyasa ekonomisinin iyi işleyebilmesi için onu rahatsız edecek, etkinliğini bozacak aşırı müdahalelerden kaçınmayı demokratik bir biçimde kabul etmesi gereğine işaret ettini dile getirdi. 
     Siyasi irade tercihleriyle gerçekleşen kamu bankaları reformunu örnek verdiğini, ancak bunun iyi yönetişimle örtüşen politikalarla şeffaf biçimde ve kaynağı bütçeye konularak yapıldığını anlattığını belirten Derviş, şöyle dedi 
     "Bunun dışındaki müdahalelerin ise artık Türkiye'nin gelecekte ait olacağı modern dünyanın en temel kurallarından biri haline gelen iyi yönetişimle çelişeceği belirtilmiştir. 
     Hükümetin veya TBMM'nin, dolayısıyla da sayın milletvekillerinin siyasi ve ekonomik politika tercihlerinin olabileceği, ancak bunun demokratik platformlarda şekilleneceği ifade edilerek, bunun iyi yönetişim örneği olacağı ancak, örneğin milletvekillerinin, bakanların ya da holding sahiplerinin veya herhangi bir kesimden üst düzey birinin telefon edip de kişisel tercihlerini gündeme getirmesinin veya bu tercihlere sıcak bakılmasının kötü bir yönetişim örneği olacağı ifade edilmiştir." 
     






</TEXT>
</DOC>
