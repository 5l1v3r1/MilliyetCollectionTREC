<DOC>
<DOCNO> 98885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko16.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, TİM Genel Kurul toplantısında konuşma yaptı... 
</HEADLINE>
<TEXT>

     Başbakan Bülent Ecevit, ihracatta son yıllarda elde edilen başarıların kıvanç verici olduğunu, Türkiye'nin geleceği açısından umut verdiğini bildirdi. 
     İstanbul'da yapılan TİM Olağan Genel Kurul toplantısına videokonferans sistemiyle katılan Ecevit, son yıllarda ihracatçıların büyük başarıyla Türkiye'nin dış satımını artırdıklarını vurguladı. 
     Ecevit'in konuşmasının başında, sesi bir teknik aksaklıktan dolayı salondan duyulamadı. Daha sonra giderilen aksaklıkla sesi salona ulaşan Ecevit, dış satımın artmasının üretimin artması demek olduğuna dikkat çekti. 
     Bu bakımdan ekonominin tümüne dış satımcıların büyük katkıda bulunduğuna işaret eden Ecevit, ihracatçıları kutladı ve bundan sonraki çalışmalarında başarılar diledi. 
     Dış satımcıların çabaları sayesinde aynı zamanda üretilen malların niteliklerinin de arttığını belirten Ecevit, şunları söyledi 
     ''Eskiden, çok kısa bir süre önce, Türkiye'nin dış satım için açıldığı ülkeler çok sınırlıydı. Fakat son günlerde, özellikle 57. hükümet döneminde Türkiye dünyanın her bölgesine dış satımcıları vasıtasıyla açılmaktadır. Bunlarla kıvanç duyuyoruz. Bu arada bölgemizle ilgili dış satımlarda da büyük artışlar görülüyor. Ayrıca ABD'ye dış satımda büyük artış olanakları sağlandı.'' 
     
     NİTELİKLİ SANAYİ BÖLGELERİ HAZIRLIKLARI HIZLA SÜRÜYOR 

     Bu yıl başlarında ABD'ye yaptığı ziyaret sırasında, dış ticaret ilişkilerini artırmak için önemli kararlar alındığını anımsatan Başbakan Bülent Ecevit, kurulmasına karar verilen nitelikli sanayi bölgeleriyle ilgili hazırlıkların hızla sürdüğünü bildirdi. 
     ABD'ye dış satımın büyük ölçüde artacağına inancını dile getiren Ecevit, şöyle dedi 
     ''Türkiye dış satım yoluyla bütün dünyaya açılmaktadır. Dolayısıyla Türkiye'nin dış politikalarına, dış ilişkilerine de ihracatçımız, dış satımcılarımız büyük katkıda bulunmaktadırlar. Devlet olarak da onların gereksinimlerini karşılamak için elimizden geleni yapıyoruz ve daha da yapmaya çalışacağız. 
     Kısacası, bir anlamda son yıllarda elde edilen başarılar kıvanç vericidir. Türkiye'nin geleceği açısından umut vericidir. Onun için İhracatçılar Meclisi'nin değerli üyelerini yürekten kutluyorum. Kendilerine sürekli başarılar diliyorum.'' 
     
     SİYASİLERDEN BÜYÜK İLGİ 

     Siyasi partilerin liderlerinin büyük ilgi gösterdiği TİM Genel Kurulu'na, DYP Genel Başkanı Tansu Çiller, DYP Genel Başkan Yardımcısı Ufuk Söylemez, Yeni Türkiye lideri İsmail Cem, Demokrat Türkiye Partisi Genel Başkanı Mehmet Ali Bayar, AK Parti Genel Başkan Yardımcısı Abdullah Gül de katıldı. 
     Devlet Bakanı Tunca Toskay da, toplantıya katılarak bir konuşma yaptı. 
     





</TEXT>
</DOC>
