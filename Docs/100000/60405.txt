<DOC>
<DOCNO> 60405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo06.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Oktay dışında tüm oyuncular idmandaydı.. 
</HEADLINE>
<TEXT>

     İkinci yarı hazırlıkarına erken start veren Fenerbahçe, çalışmalarını bugün de devam eden testler ve antrenmanla sürdürdü. 
     Samandıra Tesisleri'nde antrenör Oğuz Çetin yönetiminde gerçekleştirilen çalışmada futbolcular, kuvvet, dayanıklılık ve sürat testlerini tamamladılar. 
     Oğuz Çetin'in isteği üzerine Ankara Üniversitesi Spor Hekimliği Anabilim Dalı'ndan gelen doktorlar tarafından gruplar halinde uygulanan testler bugün sona erdi. 
     Son gün yapılan sürat testinde en başarılı futbolcu olarak Yugoslav oyuncu Lazetiç dikkat çekti. 
     Dönüşümlü olarak gerçekleştirilen çalışmada bir grup futbolcu testlerden geçerken, diğer bir grup ise Oğuz Çetin'le kondisyon çalışması yaptı. 
     İdmana, sakatlığı süren Oktay dışında katılmayan futbolcu olmadı. 
     Antrenör Oğuz Çetin, yarın sabah yapmayı düşündükleri antrenmanı Samandıra Tesisleri'nin kardan dolayı müsait olmaması nedeniyle Dereağzı'daki sahaya almayı planladıklarını kaydetti. 
     Fenerbahçe, ikinci yarı hazırlıklarına akşam gerçekleştireceği çalışmayla devam edecek. 
     






</TEXT>
</DOC>
