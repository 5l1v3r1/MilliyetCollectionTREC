<DOC>
<DOCNO> 90787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo12.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'in adı Trabzon'da bir sokağa verilecek 
</HEADLINE>
<TEXT>

     A Milli Futbol Takımı'nın Trabzonlu teknik direktörü Şenol Güneş'in adı ebedileşiyor. 
     Trabzon Belediye Başkanı Asım Aykan, Dünya Kupası öncesi prensip olarak bir sokağa Şenol Güneş ismi verme kararı aldıklarını ve bu konuda çalışmalarını sonuçlandırma aşamasında olduklarını belirterek, ''Bu hafta sonuna kadar uygun bir yer görüp Şenol Güneş'in adını bir sokağa vereceğiz ve bize bu sevinçleri yaşatan milli takımın teknik direktörlüğünü yapan Güneş'in adını ebedi bir biçimde yaşatacağız'' dedi. 
     Aykan, Şenol Güneş'in Dünya Kupası'ndan dönmesinin ardından belirleyecekleri sokağın açılışını Güneş ile birlikte yapacaklarını da ifade ederek, şunları söyledi 
     ''Şenol Güneş, gözünü budaktan esirgemeyen bir insandır. Belediye meclisi olarak ona layık bir yer bularak buranın açılışını yapacağız. Ancak Güneş'in dönüşü inşallah erken olmaz. En son dönerler ve bize mutluluklar yaşatmaya devam ederler. Kendisiyle gurur duyuyoruz ve kentin belirli yerlerine de Şenol Güneş ve milli takımla ilgili pankartlar asacağız.'' 
     





</TEXT>
</DOC>
