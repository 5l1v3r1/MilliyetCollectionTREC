<DOC>
<DOCNO> 56318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko06.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro için geri sayım başladı 
</HEADLINE>
<TEXT>

     Avrupa tek para birimi Euro, 1 Ocak 2002 tarihinden itibaren tedavüle çıkacak. 
     Avrupa Birliği'nde AB parasal birliğe dahil 12 ülke ulusal paralarından Hollanda Florini 28 Ocak 2002, İrlanda Lirası 9 Şubat 2002, Fransız Frangı 17 Şubat 2002, Alman Markı, Avusturya Şilini, 
     Belçika Frangı, Fin Markkası, İspanyol Pezetası, İtalyan Lireti, Lüksemburg Frangı, Portekiz Esküdosu ve Yunan Drahmisi 28 Şubat 2002 tarihinde yasal para olma özelliğini kaybederek tedavülden kalkacak. 
     Kaydi para olarak 1 Ocak 1999 tarihinden bu yana uygulamaya konulan Euro ise üç yıllık bir geçiş döneminden sonra 1 Ocak 2002 tarihinden itibaren, 5, 10, 20, 50, 100, 200 ve 500'lük banknotlar halinde, AB'yi oluşturan 15 ülkenin 12'sinde tek para birimi olarak tedavüle çıkacak. 
     
     31 Aralık son tarih 
     Bu arada ellerinde 12 ülkenin para birimi olan hesap sahipleri ise farklı bir talimatları yoksa, bankalar ve özel finans kurumları nezdlerindeki oniki ülke ulusal para birimleri cinsinden halen açılmış olan döviz tevdiat hesaplarını, cari ve katılım hesaplarını en geç 31 Aralık 2001 tarihinde Euro'ya dönüştürecekler ve hesap sahiplerine hesaplarında ne kadar Euro olduğunu bildirecekler. 
     Hesap sahipleri, 1 Ocak 2002 tarihinden itibaren, önceden olduğu gibi, vade ve ihbar süreleri saklı kalmak kaydıyla masraf ve komisyon ödemeden hesaplarından Euro banknot çekebilecek. 
     Gerçek ve tüzel kişiler, nakit olarak bulundurdukları oniki ülke ulusal paralarını herhangi bir masraf ve komisyon ödemeden dönüştürebilmek için bir banka veya özel finans kurumu nezdinde müşteri banka ilişkileri çerçevesinde uygun gördükleri bir döviz tevdiat hesabı veya cari ve katılım hesabı açtırabilecekler. 
     
     1 Ocak'tan sonra 
     1 Ocak 2002 tarihinden sonra ise, oniki ülke ulusal paraları 
     cinsinden banknotların Euro banknot ile değiştirilmek üzere bankalar, özel finans kurumları ve yetkili müesseselere getirilmesi durumunda uygulanacak masraf ve komisyon tutarı bu kuruluşlarca serbestçe belirlenecek. Bankalar ve özel finans kurumları ihtiyaç duyacakları Euro banknotları, kendi imkanları ile yurtdışı muhabirlerinden veya uluslararası kuruluşlardan sağlayabilecekleri gibi, isterlerse Merkez Bankası'ndan da temin edebilecekler. Yetkili müesseseler Merkez Bankası ve veya bankalardan Euro banknot temin edebilecekler. 
     
     Euro ithal edilmeye başlandı 
     Bu çerçevede 1 Aralık tarihinden itibaren yurtdışından Euro banknot ithal etmeye başlayan Merkez Bankası, 1 Ocak 2002'den itibaren sunulmak üzere Euro'ları kendi şubelerinde hazır bulunduracak. 
     10 Aralık 2001 - 31 Aralık 2001 tarihleri arasında, Merkez 
     Bankası'ndan banknot almak isteyen bankalara, 3 Ocak 2002 tarihine kadar geçerli olacak şekilde verecekleri teminat karşılığında ve 2 Ocak 2002 tarihinde Merkez Bankası hesabını alacaklandırmaları koşuluyla önceden Euro banknot verilecek. 
     İstekli bankalar banknotların Merkez Bankası'nın İstanbul ve Ankara şubelerinden teslim alınması durumunda 1 Euro için 2 milyon lira, diğer şubelerimizden teslim alınması durumunda ise 1 Euro için 2.5 milyon lira masraf ödeyecekler. 
     1 Ocak 2002 tarihinden sonra, bankalar, özel finans kurumları ve 
     yetkili müesseseler Euro banknotları Merkez Bankası'ndan, gerek Döviz ve efektif piyasaları işlemleri yoluyla, gerek gişe işlemleriyle edinebilecekler. Merkez Bankası, oniki ülke ulusal paraları ile ilgili gösterge niteliğinde kur yayımlamaya, bu paraların yasal para olma özelliğini kaybetme tarihinde kadar devam edecek, sözkonusu tarihlerden sonra ulusal paralarla ilgili kurlar yayımlanmayacak. Tedavülden kaldırılacak ulusal paraların ulusal merkez bankaları tarafından kabul edilecek son geçerlilik tarihleri ülkeden ülkeye farklılık gösteriyor. Bu çerçevede, Finlandiya, Fransa, İtalya ve Yunanistan merkez bankaları kendi ulusal paralarının tedavülden kaldırılmasından sonra 10 yıl, Portekiz Merkez Bankası 20 yıl, Hollanda Merkez Bankası 1 Ocak 2032 tarihine kadar, diğer ülkelerin merkez bankaları ise süresiz olarak ulusal paralarını Euro ile değiştirecekler. Söz konusu ulusal paraların tedavülden kalkmasından sonra Merkez Bankası, bankalar, özel finans kurumları ve yetkili müesseselerden gelecek değişim taleplerini 31 Aralık 2003 tarihine kadar karşılayacak. Tek para birimine Almanya, Fransa, Belçika, Hollanda, Lüksemburg, İrlanda, İspanya, Portekiz, İtalya, Yunanistan, Finlandiya, Avusturya dahil bulunuyor. 
     






</TEXT>
</DOC>
