<DOC>
<DOCNO> 94257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun03.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
1100 kez 911'i arayınca tutuklandı.. 
</HEADLINE>
<TEXT>

     ABD'de bir adam, 1100 kere acil yardım hattı 911'i arayarak, bu servisin 2 gün boyunca kilitlenmesine neden olmaktan tutuklandı. 
     Florida'da tutuklanan 20 yaşındaki Michael Holmes, 911'i arama nedenini bölge şerifine, ''sıkıldım'' sözleriyle anlattı. 
     Acil yardım hattı sorumlusu Keith Faulk, ''genellikle 24 saatlik sürede 190 civarında cep telefonu çağrısı alıyoruz. Bir gece, Holmes bizi 800 kez aradı. Eğer gerçekten çok kötü bir şey olmuş olsaydı, o sırada yardıma ihtiyacı olan birisi, bu sorumsuz tutum yüzünden gereken yardımı alamayabilirdi'' dedi. 
     Holmes, bazı aramalarında telefonu kapattı. Bazılarında ise birkaç telefondan acil yardım hattını arayarak, operatörleri birbiriyle konuşturmaya çalıştı. 
     Operatör Allison Marler, her aradığında ''yardım edin, yardım edin, ölüyorum'' diyen Holmes'un ses tonundan şüphelendiklerini ve Holmes'ın kimi zaman gülmesini tutamadığını söyledi. 
     





</TEXT>
</DOC>
