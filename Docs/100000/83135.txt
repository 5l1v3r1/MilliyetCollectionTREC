<DOC>
<DOCNO> 83135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/ekonomi/eko06.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon’dan 100’de 1’lik tahsilat 
</HEADLINE>
<TEXT>

El koyduğu bankalardan 4 katrilyon liralık kredi devralan TMSF, 2001 yılında sadece 41.3 trilyon tahsilat yapabildi. Fon’un ödeme planına bağladığı alacak tutarı ise 207.7 trilyon 
     EKONOMİ SERVİSİ 

     El koyduğu bankalardan 4 katrilyon liralık alacak devralan Tasarruf Mevduatı Sigorta Fonu TMSF 2001 içinde alacağın sadece yüzde 1’ini 41.3 trilyon lira tahsil edebildi. 
     TMSF’nin önceki akşam açıkladığı 2001 Faaliyet Raporu’nda, Fon’un yönetim ve denetimi kendisine geçen bankalardan devraldığı kredi tutarının 2001 itibariyle 4 katrilyon lira olduğu belirtildi. 4 bin 100 adet kurumsal kredi nedeniyle doğan bu alacağa karşın tahsilat 41.3 trilyonda kaldı. Fon’un ödeme planına bağladığı alacak tutarı ise sadece 207.7 trilyon oldu. Ödeme planı anlaşması yapılan kişi ve kurum sayısı ise 84. Fon’un, kendisine aktarılan krediler nedeniyle ayırdığı karşılık tutarı 3.7 katrilyon olduğu açıklandı. 
     
Fonun dönem zararı 8.5 katrilyon      - TMSF'nin 2001 yılı sonundaki dönem zararı 8.5 katrilyon lira. 
     - 2000'de 6.1 katrilyon lira olan bütçesi 2001 sonunda 20.6 katrilyona ulaştı. Dev bütçenin 15.3 katrilyonu da görev zararı hesaplarından oluştu. 
     - 2001'de kesinleşen görev zararı 6 katrilyon, tasfiye halindeki bağlı ortaklık ve iştiraklerden kaynaklanan zarar 8.1 katrilyon oldu. 
     - TMSF'nin 2001 bilançosundaki açık pozisyon tutarı ise döviz yükümlülüklerinin varlıkları aşan kısmı 8.9 milyar dolar. Toplam 991 milyon dolar olan özel bankaların açık pozisyonuyla karşılaştırıldığında rakamın çok büyük boyutlarda olduğu görülüyor. 
     - Bilançoda, elden çıkarılacak bağlı ortaklık bankalarının değeri 342 trilyon, iştiraklerin değeri ise 136 trilyon lira olarak yer alıyor. 
     - Fon katrilyonlarca liralık zararını karşılamak için 2001 yılı içinde Hazine'den 21.6 katrilyonluk tahvil, Merkez Bankası'ndan 1.4 katrilyon bilanço itibariyle 750 milyon dolar avans kullandı. 
     - Fon'un, adı Oyakbank olarak değiştirilen Sümerbank'ta 672 trilyon lira mevduatı bulunuyor. Verilen para 2002 yılı içinde tahsil edileceği kaydediliyor. 
     - Fon'un, ayrıca Bank Ekspres'te 141 trilyon, Sitebank'ta 25 trilyon, Bayındırbank'ta 192.9 milyon dolar karşılığı 277.7 trilyon ve Toprakbank'ta 790.5 trilyon lira olmak üzere toplam 1 katrilyon 234.2 trilyon lira "uzun vadeli mevduatı" bulunuyor. 
     - El konulan bankalarla birlikte Fon'a geçen 211 iştirakten 39'u 28.2 trilyon lira karşılığında satıldı. Sekizi satılan bankalarla birlikte devredilirken 39'u bankaların portföyünde faaliyetini sürdürüyor. 
     - Fon'un İştirakler Dairesi Başkanlığı'na devredilen 125 iştirakten 9'u ise 18,6 trilyon lira bedelle satılırken, 13'ü 194.1 trilyon karşılığında satılmaya çalışılıyor. 
     - Kurumda avukat ve idari personel ağırlıklı toplam 281 kişi görev yapıyor. Bunların brüt maaşları 425 milyonla 2 milyar 102 milyon lira arasında değişiyor. Personele, ikisi performans ikramiyesi olmak üzere yılda altı ikramiye veriliyor. 
     - Fon, banka birleşmeleri için danışmanlık yapan Mc Kinsey'e 195 milyar, hukuk projesi için Yapı Kredi Teknoloji alımlarına 220 milyar, Demirbank'ın satışıyla ilgili olarak Uluslararası Danışmanlık Turizm LTD'ye 25.8 milyar, çeşitli danışman ve hukuk bürolarına 130 milyar lira ücret ödedi. 
     



 EKONOMİ 
















</TEXT>
</DOC>
