<DOC>
<DOCNO> 55787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/spor/spo03.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MERK’E TEPKİ 
</HEADLINE>
<TEXT>

Alman hakemin yönetimi camiayı kızdırdı. Fatih Altaylı, Aziz Yıldırım’a gönderme yaptı ve "Hakkından ancak o gelir" dedi 
     BARCELONA karşılaşmasının hakemi Marcus Merk’in yönetimi, Sarı - Kırmızılı camiayı çileden çıkardı. İkinci Başkan Fatih Altaylı ise olaya ilginç bir yorum getirdi ve Fenerbahçe Başkanı Aziz Yıldırım’a gönderme yapmayı ihmal etmedi. Altaylı, "Hakemi Aziz Yıldırım’a havale ediyorum. Marcus’un hakkından ancak o gelir" diyerek, gündemdeki tartışmalara yeni bir boyut kazandırdı. 
     GALATASARAYLI futbolcular da Alman hakeme ateş püskürdüler. Hakan Ünsal "Sanıyorum seyirciden etkilendi. İkinci yarı tamamen değişti. Bu hakemle bir puana bile sevinmemiz gerekir" dedi. Kaptan Bülent, "Normal şartlarda olsa, 11 - 11 maçı bitirsek, biz bunları yenerdik" derken, Emre ise, "İkinci yarıda bir forma değiştirmediği kaldı. Onu da maçtan sonra yapmıştır" açıklamasını yaptı. 
     LUCESCU, kırmızı kart gördükten sonra sahadan çıkarken ağırdan alan Hakan’a kızdı ve "Çabuk çık, hakem rapora yazacak" diye uyardı. Ancak tecrübeli oyuncu buna tepki gösterip, hocasıyla tartıştı. Öte yandan maçtan sonra İspanyollar, seyircilerimize yabancı cisim yağdırdı. Sakatlanan Ayhan’ın lifinin atmasından korkulduğu ve durumunun bugünkü kontrolden sonra netlik kazanacağı bildirildi. 
     
Victoria tamamGalatasaray yönetimi, Uruguaylı oyuncu ile 2.5 yıllık anlaşma sağladı. Perez de bir yıl daha kiralık kalacak 
     GALATASARAYLI yöneticiler, Barcelona Hilton Oteli’nde Perez ve Victoria’nın menajerleriyle masaya oturdu. Yönetim ile 2.5 yıllık anlaşmaya varan Victoria resmen Galatasaray’ın malı da oldu. Perez’le de anlaşma büyük ölçüde sağlandı. Fransız oyuncu bir yıl daha kiralık kalacak. 
     KARŞILAŞMADAN önce tribünlere bölücü örgüt pankartı asıldı. Galatasaraylı yöneticiler, bu durumu hemen polise bildirerek, pankartı indirttiler. Maçı Başbakan Yardımcısı Mesut Yılmaz da izledi. 1000 kadar Galatasaray taraftarı stadın en yüksek tribününe yerleştirilince, Barcelona’ya tepki gösterdiler. 
     



 SPOR 
























</TEXT>
</DOC>
