<DOC>
<DOCNO> 91659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/guncel/gun10.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura maç için formül aranıyor 
</HEADLINE>
<TEXT>

     Devlet Bakanı Nejat Arseven, 26 Haziran Çarşamba günü oynanacak Türkiye - Brezilya maçı için memurların öğleden sonra idari izinli sayılabileceklerini belirterek, konunun bugün daha geniş boyutlu tartışılacağını söyledi. 
     Balalılar Kültür ve Yardımlaşma Derneği’nce düzenlenen "11. Hasat ve Kültür Festivali"ne katılan Arseven, bir gazetecinin, "Çarşamba günü Türkiye - Brezilya maçı var. Resmi tatil söz konusu olabilir mi " sorusuna şu yanıtı verdi "Türkiye’de ilk defa ortaya çıkan böyle bir durumda, vatandaşların bu maçı seyretme konusunda büyük bir arzu duyacağını zannediyorum. En azından resmi tatil olmasa bile maç saatinde idari izin şeklinde bir düzenleme olabilir." Arseven, bu konunun bugün daha geniş tartışılacağını söyledi. 
     
     Gökalp, gerek yok’ dedi 
     Tarım ve Köyişleri Bakanı Hüsnü Yusuf Gökalp da aynı yöndeki bir soruya, "Gerek yok. Maç saatinde bizim milletimiz hem dualarıyla hem de bütün gönülleriyle Milli Takım’a destek veriyor. Maç saatinde de nerede olurlarsa olsunlar maçı izliyorlar. Tatil yapmaya gerek yok" yanıtını verdi. 
     



 GÜNCEL 




















</TEXT>
</DOC>
