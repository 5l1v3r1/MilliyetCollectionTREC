<DOC>
<DOCNO> 99220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur34.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş döndü ve ''görevimin başındayım'' dedi... 
</HEADLINE>
<TEXT>

     Devlet Bakanı Kemal Derviş akşam saatlerinde İstanbul'a geldi ve Atatürk Havalimanı'nda beklenen açıklamasını yaptı. Derviş, hemen istifa etmeyeceğini belirterek "görevimin başındayım" dedi. 
     Derviş istifa tarihi için de IMF ile yapılacak görüşmelerin sonuçlanmasını gösterdi. Kemal Derviş, siyasetteki geleceğini de YTP'lilerin yüreğini burkacak bir şekilde değerlendirdi 
     "Sosyal liberal çoğunluğun oluşturulması için Yeni Türkiye Partisi'ndeki arkadaşlar da dahil herkesle konuşacağım." Başbakan Ecevit de gazetecilere yarın Kemal Derviş ile biraraya geleceklerini söyledi. 
     Derviş'in merakla beklenen açıklamasının tam metni şöyle 
     "Yurt dışında ufak bir sağlık sorunum vardı onu hallettim. Bir de günlük olaylardan zihinsel olarak uzak kalma fırsatını bulabildim. 
     Şu anda meclis seçim kararını tartışıyor. Biliyorsunuz bu belirsizliğin ortadan kalkması ekonomi için çok önemli. 
     Hep şunu tekrarlıyorum. Benim olaylara yaklaşımım ekonomik açıdan. Ekonomi için ne yararlıysa bunu yapmamız lazım. 
     Çok ağır bir darbe oldu ve vatandaşa büyük bir yükü oldu. Bu yükü yavaş yavaş azaltmaya başarmıştık. 
     Nisan'dan Mayıs sonuna kadar hızlanan büyüme süreceni maalesef devam ettiremedik. 
     Siyasal yapı bu hızlı büyümeye geçişi engeller duruma geldi. Bu engel nasıl aşılabilir, siyasi tıkanmayı nasıl ortadan kaldırabiliriz diye arkadaşlarla düşünmeye tartışmaya başladık. 
     İşin siyasal boyutunu da ele aldık. Siyasal boyutunda da bir arayış içinde olduk. 
     Amaç belirsizliği ortadan kaldırmak insanların önlerini rahat görebileceği bir ortamda çalışabilmek. 
     Bence siyaset insanlara daha güzel bir yaşam sağlamak için yapılmalı. Geçici olarak belirsizlik artmış olsa bile biran önce daha istikrarlı bir çoğunluğa kavuşabilir Türkiye. 
     Sanırım meclisteki bu istikrarlı çoğunlukla ekonomik program daha hızlı bir şekilde uygulanır. 
     Tabii bu arada görevimin başındayım. IMF'ye program mektubunu imzalayan benim. Sanırım IMF 7-8 Ağustos tarihinde Türkiye'ye ek bir kaynağı tartışacak. Bu tartışma sırasında bu mektubun sahibinin işbaşında bulunması çok önemli. 
     Ekonomik programdan sapma lüksüne sahip değiliz. Siyasette ne olursa olsun ekonomik programın başarısı çok önemli. 
     Yarın sabah Ankara'ya döneceğim. En başta Hazinedeki arkadaşlarla buluşup son günleri gözden geçireceğiz. Oldukça başarılı ihaleler oldu son haftada. 
     Seçimden sonra, sosyal liberal bir çoğunluğun aynı vizyonu paylaşan insanların oluşturabileceği bir çoğunluğu nasıl meydana getirebilir Türkiye, buna katkıda bulunmak istiyorum. Ve başta Yeni Türkiye Partisi'ndeki arkadaşlarımla ama diğer bu çoğunluğa katkıda bulunabilecek veya bu çoğunluğun oluşmasında vizyon sahibi olan ve aşağı yukarı aynı vizyonu paylaşan insanlarla tabii görevimin müsaade ettiği ölçüde, görüşmek, sohbet etmek, tartışmak istiyorum. 
     Bu son günlerde biraz internetin başına geçip, acaba başka bir ülkede bu kadar bölünmüş bir yapı var mı diye merak ettim. Sanıyorum benden daha iyi biliyorsunuz ama parti sayımız 50'ye yaklaştı gibi. Bu kadar bölünmüş bir yapıyla seçime girmenin tabii bazı sakıncaları var. Bazı diğer ülkelerde de çok partili bir düzen var. İki partili, üç partili değil 10 partili, 12 partili ülkeler var. İtalya, Fransa gibi. Ama bu ülkelerde aynı vizyonu veya benzer vizyonu paylaşan partiler bir seçim ittifakına girip seçime böyle giriyor. İtalya'da oldu bu, Fransa'da oldu. Türkiye'de kanunla ilgili bazı sorunlar var ama daha istikrarlı bir çoğunluğun ortaya çıkabilmesi için neler yapılabilir benim için bunu araştırmak bu konuda bazı çözümler düşünmek bence önemli. Seçime bu kadar bölünmüş bir yapıyla girmek istikrar açısından ve ilerdeki ekonomik program açısından sakıncalı diye düşünüyorum. Ama bu konuda fazla bir şey bugün söylemek istemiyorum. 
     Sanıyorum hafta başında Meclis'in de kararını bilerek durum biraz daha netleşir. Tekrarlıyorum bence hepimizin önceliği ekonomi olmalı. Vatandaşımızın mutluluğu, refahı, çocuklarımızın geleceği ekonomiye bağlı. Her şeyden önce ekonomiye bağlı ve dolayısıyla ne yaparsak yapalım siyasal alanda ekonomiyi hiç bir şeklide tehlikeye atmamamız lazım." 
     
</TEXT>
</DOC>
