<DOC>
<DOCNO> 93248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/spor/yurundul.html </URL>
<DATE> 2002/07/02/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Güçler eşitlendi, centilmenlik ön plana çıktı 
</HEADLINE>
<TEXT>
Yeni çığırlar 
Şimdi şapkamızı önümüze koyup, iyi düşünelim. Dünya takımı olduk. Ama çıtayı düşürmemek için günümüzün Fair-Play’ini de ilke olarak benimsememiz gerekir 
     Brezilya’nın şampiyonluğu ile sonuçlanan 2002 Dünya Kupası, futbolda iki yeni çığır açtı. Birincisi artık takımlar arasında fark yok. Her maçta her şey olabilir. 
     FIFA klasmanında beşinci sıradaki Portekiz, Amerika ve G.Kore’ye yenilerek, ikinci sıraya çıkamadı. Dünya ve Avrupa Şampiyonu Fransa, hiç gol atamadan grubunda sonuncu oldu. İsveç, Arjantin’i çok erken evine gönderdi. İngiltere’yi de geçip, en zor grupta birinciliği elde etti. Japonya, Rusya ile Belçika’nın önünde lider oldu. Güney Kore, İtalya ve İspanya’yı eledi. ABD, Almanya’yı ikinci devre müthiş temposuyla sahasına hapsetti. Yedi maçını da kazanan Brezilya şampiyonluğu hak etti. Güçlü ve çok yönlü bir kadroya sahipler. Cafu ve Roberto Carlos gibi Dünya’nın en iyi kenar adamları var. Kalecileri iyi. Üçlü defans blokları mükemmel. Her an neticeyi değiştirecek yetenekli yıldızlara sahipler. En önemlisi de Ronaldo’ları var. Ama bütün bu artılara ve de deneyimlerine rağmen yine de Belçika, İngiltere, Türkiye ve Almanya maçlarında oldukça zorlandılar. 
     Şu anda Dünya’da en çok konuşulan konulardan biri bizim başarımız. 1954’ten beri ilk defa katılan bir takımın bu işi nasıl becerdiği her gün gündemde. Gruptaki moral bozukluğuna ve kadronun iskeletini teşkil eden lejyonerlerin çeşitli nedenlerle takımlarında bu sezon çok az forma giyme sıkıntısına rağmen futbolcular büyük iş başardılar. Teknik Direktör Şenol Güneş’i, yardımcılarını ve Futbol Federasyonu’nu bir kez daha kutluyoruz. Japonya ve Senegal maçlarındaki Collina ve Kolombiyalı Oscar Ruiz’in atanmalarında da UEFA Asbaşkanımız Şenes Erzik in katkısını göz ardı etmeyelim. Büyük hedeflere varmak, kolektif çalışmanın ürünüdür. 
     Dünya Kupası’ndaki ikinci çığır ise fair play. 64 maçta seyirciler arasında en ufak bir olay çıkmadı. İki ev sahibinin taraftarları rakiplerine ve hakemlere karşı çok saygılıydılar. Hiçbir kötü tezahüratta bulunmadılar. Saha içinde kıran kırana mücadeleler vardı, ama centilmenlik hep ön plandaydı. Kazanan zaferini kutlarken, kaybedeni teselli etmeyi unutmadı. Kaybeden de rakibini tebrik etti. İşte fair play ruhu. Şimdi şapkamızı önümüze koyup, iyi düşünelim. Dünya takımı olduk. Çıtayı düşürmemek için günümüzün fair play’ini de ilke olarak benimsememiz gerekir. Kronikleşmiş hastalık stat anarşisini sona erdirecek tedbirleri ivedilikle getirmek, futbolun içindeki tüm bireylerin asli görevi olmalıdır. 
     



 SPOR 





























</TEXT>
</DOC>
