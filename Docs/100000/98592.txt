<DOC>
<DOCNO> 98592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/siyaset/siy01.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Meclisi’nin 9 üyesi için yapılan mini seçim’de MHP, ANAP ve DYP’nin oyları düştü 
</HEADLINE>
<TEXT>
Ereğli’de zafer AKP’nin 
2 bin 189 kişinin oy kullandığı seçimde 605 oy alarak birinci parti olan Tayyip’in AKP’si beş üye çıkardı. 449 oy alan CHP ve 376 oy alan ANAP ikişer meclis üyeliği kazandı... 
     KOCAELİ DHA 

     Kocaeli’nin Karamürsel ilçesine bağlı Ereğli beldesinde dün 9 kişilik Belediye Meclis üyeleği için yapılan seçimde 605 oy alan AKP birinci parti oldu. Erdeğli’de AKP’li Belediye Başkanı Mustafa Erengül başkanlığındaki 9 kişilik belediye meclisi, geçen yıl nisan ayında bütçeyi onay vermedi. Yasa gereği Danıştay da meclisi fesh etti. Yerlerine de memurlardan atamayla gelen memurlar meclisi görev yapmaya başladı. 
     
     Liderler geldi... 
     Ereğli beldesinde 10 gündür devam eden ve önceki akşam sona eren yasal propagandalar boyunca siyasi parti liderinlerinden CHP lideri Deniz Baykal, AKP lideri Recep Tayyip Erdoğan, ATP lideri Tuğrul Türkeş, İP lideri Doğu Perinçek, BBP lideri Muhsin Yazıcıoğlu beldeye gelerek propaganda çalışmalarına katıldı. DSP ise son bir hafta boyunca Ereğli’ye bakanlarını gönderdi. 
     Yaklaşık 4 bin nüfusa sahip Ereğli’de toplam 2 bin 679 seçmen oylarını Güzelkıyı İlköğretim Okulu’nda kurulan 8 sandıkta kullandı. Seçime CHP, SP, BBP, DSP, İP, AKP, ATP, TKP, MHP, ANAP ve DYP katılırken, adı oy pusulasında geçen LDP ise, seçime katılmadı. 
     Öte yandan Alman ARD televizyon kanalı da bir muhabir ve kamerayla seçimi izledi. ARD Televizyonu Muhabiri Cemal Taştan, erken seçim öncesinde partilerin önem verdiği bu seçimle ilgili olarak Alman ve Türk kamuoyunu bilgilendirmeyi amaçladıklarını söyledi. 
     
     DSP 9. sırada 
     Sakin geçen seçimler sonunda 2 bin 189 seçmen oy kullandı. Gayri resmi sonuçlara göre 2 bin 164 geçerli oyun partilere göre dağılımı şöyle 
     AKP 605, CHP 449, ANAP 376, MHP 249, SP 181, DYP 74, BBP 64, İP 58, DSP 52, ATP 38, TKP 18. 
     Bu sonuçlara göre meclis üyeliklerinden 5’ini AKP alırken, CHP ve ANAP 2’şer üyelik kazandı. 
     18 Nisan 1999 yerel seçimlerinde kapatılan FP 470, ANAP 458, MHP 421, CHP 411, DYP 118, DSP 54 oy almıştı. 1999 seçiminde FP 3, ANAP, MHP ve CHP ise 2’şer meclis üyeliği kazanmıştı. 
     



 SİYASET 
















</TEXT>
</DOC>
