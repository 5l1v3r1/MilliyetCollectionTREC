<DOC>
<DOCNO> 99125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/soneko14.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartında en güvenilir ülke Türkiye... 
</HEADLINE>
<TEXT>

     Dünyada en hızlı büyüyen kart pazarı Türkiye, kredi kartlarıyla yapılan sahtecilik-dolandırıcılık olaylarında ise en güvenilir ülkeler arasında en ön sıralarda geliyor. 
     Europay International'ın Kurumsal Güvenlikten Sorumlu Müdürü Peter Warner, bütün dünyada MasterCard kredi kartıyla sahtecilik-dolandırıcılığa bakıldığında, gerçekleştirilen her 100 dolarlık ciro içinde yaklaşık 8 centlik bir sahtecilik-dolandırıcılığın söz konusu olduğunu bildirdi. 
     Warner, Türkiye'nin de yer aldığı Avrupa bölgesinde, bu yılın ilk üç ayında geçen yılın aynı dönemine göre MasterCard kredi kartı pazarındaki harcamalar yüzde 15 oranında büyürken, sahtecilik-dolandırıcılığın sabit kaldığını ifade etti. 
     Avrupa'da olan dolandırıcılığın yüzde 50'sinin, İngiltere kartları ve işyerleri kaynaklı olduğunu bildiren Warner, dolandırıcılık sıralamasında ilk beşte İngiltere, Almanya, Fransa, İtalya ve İspanya'nın geldiğini söyledi. 
     Warner, ''dolandırıcılık sıralamasında ilk 10'da yer alanlar, Avrupa'da gerçekleştirilen toplam dolandırıcılığın yüzde 95'ini temsil ediyor. Türkiye, ilk 10'da değil. Yani, o kadar iyi. Kart sayısına bakınca ilk 4'de yer alıyor, ciroya bakınca da aynı konumda. Ona rağmen, dolandırıcılık sıralamasında ilk 10'da yer almaması çok büyük başarı'' diye konuştu. 
     Türkiye'deki sahtecilik dolandırıcılık oranının, Avrupa ve dünyanın da altında olduğunu kaydeden Warner, ''Dünyada MasterCard kredi kartıyla yapılan her 100 dolarlık ciroda 8 centlik, Türkiye'de ise her 100 dolarlık ciroda 1.5 centlik kayıp söz konusu'' dedi. 
     
     TÜRK BANKALARININ BAŞARISI 
     Peter Warner, Türkiye'de son 3 yıldır sahtecilik-dolandırıcılık rakamının sabit kaldığına dikkat çekerek, sözlerini şöyle sürdürdü 
     ''Türkiye, MasterCard ülkeleri içinde dünyada en hızlı büyüyen pazar olmasına karşın, sahtecilik dolandırıcılık oranı sabit kaldı. Bu, Türk bankalarının sahtecilik dolandırıcılıkla mücadele konusunda ne kadar önde, ne kadar ısrarlı olduğunu ve önlemleri ne kadar iyi uyguladıklarını gösteriyor. Çünkü, son 3 yılda sahtecilik dolandırıcılık artmadıysa, dünya paralelinin altında kaldıysa ve bunun paralelinde dünyada en hızlı büyüyen pazar olduysa, bunun ne kadar büyük başarı olduğu kendiliğinden ortaya çıkıyor.'' Warner, Türkiye'de ençok sahtecilik-dolandırıcılık olaylarının, kayıp çalıntı kartlar üzerinde görüldüğünü belirtti. 
     Sahtecilik ve dolandırıcılıkla etkin bir şekilde mücadele ettiklerini belirten Warner, elektronik ticarette en büyük sorunun yetişkinlere özel siteler ve kumar sitelerinde yaşandığını ifade etti. 
     Peter Warner, bankalar ve işyerlerinin çok makul seviyedeki yatırımlarla güvenlik önlemleri alabileceğini kaydetti. 
     Halen Türkiye'de 24 banka ve 300 binin üzerinde işyerine hizmet verdiklerini belirten Warner, Avrupa'da 300 milyon, dünyada da 1 milyar adetin üzerinde kredi ve banka kartları bulunduğunu söyledi. 
     





</TEXT>
</DOC>
