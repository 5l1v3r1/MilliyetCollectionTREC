<DOC>
<DOCNO> 95793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun16.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearl davasında idam alan Şeyh Ömer'den ayaklanma çağrısı 
</HEADLINE>
<TEXT>

     Amerikalı gazeteci Daniel Pearl'ün kaçırılıp öldürülmesi davasında idama mahkum edilen Şeyh Ömer, karara karşı tehditler savurdu. 
     Avukatı Rey Beşir aracılığıyla açıklamasını aktaran, Şeyh Ömer diye bilinen Ahmed Ömer Said, hakkındaki ölüm kararına karşı tehdit savururken, ''Göreceğiz ilk kim ölecek, ben mi yoksa bana ölüm cezası veren yetkililer mi '' dedi. 
     Mahkemeyi boşa zaman harcamak olarak nitelendiren Şeyh Ömer, '' Pakistan Devlet Başkanı Pervez Müşerref bilmeli ki, Allah orada ve intikamını alır. Şimdi, İslam ve kafirler arasında cihad sürüyor'' derken, kimin İslamın ya da inanmayanların yanında olup olmadığının görüldüğünü söyledi. 
     Bu arada, gazeteci Pearl'ün öldürülmesi davasında suçlu bulunan ve ömür boyu hapse mahkum edilen sanıklardan Şeyh Adil'in kardeşi Şeyh Aslam da, Müslümanlar'ı mahkeme kararına karşı ayamklanmaya çağırdı. 
     Şeyh Aslam, Reuters'a yaptığı açıklamada, hükümet mahkemeye baskı yaptığı için bu kişilerin suçlu bulunduğunu ileri sürdü. 
     ''Mahkeme dürüst bir karar vermiş olsaydı hiç kimse suçlu bulunmazdı'' diyen Şeyh Aslam, ''Pakistanlılar ve Müslümanların şimdi ayaklanması gerektiğini çünkü hükümetin Amerika'nın önünde diz çöktüğünü'' öne sürdü. 
     Haydarabad'da görülen davada, adam kaçırma ve öldürme suçlarından sanıklardan Şeyh Ahmed Ömer Said'e idam, Fahad Nesim, Salman Sakıb ve Şeyh Adil'e müebbet hapis cezası vermiş, sanıkların temyize başvuracağı belirtilmişti. 
     Wall Street Journal muhabiri olan 38 yaşındaki Pearl, İslami gruplarla ilgili bir araştırma yaparken, 23 Ocak'ta, Karaçi'de ortadan kaybolmuş, 1 ay sonra öldürüldüğünü gösteren bir video, Karaçi'deki Amerikan Konsolosluğu'na gönderilmişti. Pearl'ün cesedi henüz bulunamadı. 
     Pearl'ün davası 5 Nisan'da Karaçi'de başlamış, daha sonra güvenlik gerekçesiyle Mayıs ayında Haydarabad'a nakledilmişti. 
     





</TEXT>
</DOC>
