<DOC>
<DOCNO> 90102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/siyaset/siy01.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökalp’e tuzak 
</HEADLINE>
<TEXT>

Bakan Hüsnü Yusuf Gökalp’i suçlayan Red Bull firmasının TBMM’de dağıttığı CD’deki ses ve görüntünün düzmece olması, Red Bull - Gökalp kavgasını kızıştırdı 
     SALİHA ÇOLAK Ankara 

     Tarım Bakanı Hüsnü Yusuf Gökalp’le Red Bull arasındaki kavga büyüyor. Red Bull firması tarafından hazırlanan ve milletvekillerine gönderilen CD’lerde, "Red Bull Avrupa’da ölümlere yol açıyor" diyen Bakan Gökalp, ağır bir dille suçlandı. CD’de Redbull Türkiye Genel Müdürü Aykut Ferah’la Gökalp arasında yapıldığı öne sürülen düzmece bir görüşmenin görüntülerine de yer verildi. 
     Yaklaşık 16 dakika süren ve kapağında, "Red Bull’un yasaklanmasının ardındaki gerçekler" yazan CD’nin üzerinde, "Bu CD haksız bir kararla 2500 kişiyi işsiz bırakan Tarım ve Köyişleri Bakanlığı’nın yolsuzluklarını belgelemektedir" deniliyor. Yüzü ekranda görünmeyen bir kişiyle Ferah arasındaki bir görüşmeye ilişkin görüntülerde, Gökalp gibi konuşan bir kişi, Ferah’a, "Ben bu işin kitabını yazdım. Şekerli su ithal ettirmem" diyor. Gökalp olduğu öne sürülen kişi, Red Bull’un ABD’de satıldığının söylenmesi üzerine "Beni Amerika bakan yapmadı, çıkın dışarı" diye konuşuyor. CD’de, Gökalp’in köylüye yönelik kitapları bastırdığı On Ajans ile aynı firma olduğu öne sürülen Medyapol firmasının, Red Bull’un Avusturya’daki merkezine, dağıtım işinin kendilerine verilmesi için birkaç mektup yazdığı yolundaki iddialar da anımsatılıyor. MHP milletvekilleri, Meclis Başkanlığı’ndan CD’nin dağıtılmasına izin verenlerin bulunmasını istedi. Bakanlığın Red Bull’a karşı tavrı nedeniyle, Ferah, Bakan Gökalp’ten randevu alarak makamında görüşmüş, ancak görüşmede yaşanan tartışma nedeniyle Gökalp, Ferah’ı makamından kovmuştu. 
     



 SİYASET 













</TEXT>
</DOC>
