<DOC>
<DOCNO> 64619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo05.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala açıklık getirdi ''Fenerbahçe'ye gelmem'' 
</HEADLINE>
<TEXT>

     AC Milan'ın milli futbolcusu Ümit Davala, kesinlikle Türkiye'ye dönmeyeceğini ve oynasa da oynamasa da bu sezonu AC Milan'da tamamlayacağını belirtti. 
     Ümit Davala, ''www. umitdavala.com'' adresli internet sitesinde yaptığı açıklamada, AC Milan'da huzursuz olduğu ve Fenerbahçe'ye geleceği şeklindeki haberlerin gerçeği yansıtmadığını belirterek görüşlerini söyle açıkladı 
     ''Şunu kesinlikle ve net bir şekilde bir kez daha söylemek istiyorum. Bu sezon kesinlikle Türkiye'ye dönmeyeceğim. Ve hiçbir Türk kulübünden de teklif almadım. Eğer dönecek olsaydım bu kulüp kesinlikle beni bu günlere getiren Galatasaray olurdu. Ben uzun yıllar Avrupa'da futbol oynadıktan sonra, Galatasaray forması altında futbolu bırakmak istiyorum. 
     Milan, Dünya'nın en büyük kulüplerinden birisi. Birçok futbolcunun rüyalarını süsleyen, birçok futbolcunun kapısının önünden bile geçemediği bir kulüp. Burada 27 birbirinden kaliteli futbolcu var. 
     Kaleci de dahil, hiç kimsenin forması garanti değil. İyi oynayan, o gün formda olan ve hocanın kafasındaki taktik anlayışa uyan, maç günü forma giyer. Diğer futbolcular ise sırasını bekler. Bunlar profesyonelliğin gereğidir. 2-3 maç oynamadım diye hemen kulübümden ayrılacak olsaydım, bugün buralarda olmazdım. 
     Ben Galatasaray'a geldiğim günler, yedek kulübesine bile oturamadığım maçlar oldu. Bir çok maç ise yedek kulübesinde oturmak zorunda kaldım. Sabırla sıramı bekledim, yılmadım ve bugünlere geldim. 
     Elbette ben de her futbolcu gibi sürekli ilk 11'in değişmez elemanı olmayı isterim. Tabi ki yedek beklemenin yarattığı bir takım moral bozuklukları oluyor. Ama bunların hiç biri benim buradan ayrılmamı gerektirmiyor.'' 
     






</TEXT>
</DOC>
