<DOC>
<DOCNO> 90324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun35.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Berlin Duvarı mı 
</HEADLINE>
<TEXT>

     Arap Birliği, İsrail'in güvenlik için Batı Şeria sınırı boyunca elektrikli dikenli tel çekilmesi projesini kınadı ve projeyi ''yeni Berlin duvarı'' olarak nitelendirdi. 
     Arap Birliği Genel Sekreteri Amr Musa, basın mensuplarına yaptığı açıklamada, ''Bu set, yeni bir Berlin duvarıdır'' dedi. 
     Bu setin kurulmasının, ''İsrail'in Filistin topraklarındaki işgalini güçlendirdiğini gösterdiğini'' söyleyen Musa, ''Ayırmak için set yapmak yerine, işgale son vermek yönündeki çabaları artırmak, yerleşim bölgeleri inşa etmeye son vermek ve var olan yerleşim bölgelerini dağıtmak gerekiyor'' dedi. 
     İsrail, güvenlik için Batı Şeria sınırı boyunca elektrikli dikenli tel çekilmesi projesine dün törenle başlamıştı. Proje, Filistinli intihar komandolarının İsrail'e geçmesini engellemek amacıyla uygulanıyor. 
     1961'de inşa edilen Berlin duvarı 1989'da yıkılmıştı. 
     





</TEXT>
</DOC>
