<DOC>
<DOCNO> 63336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/guncel/gun01.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz hastalar Türkiye’ye geliyor 
</HEADLINE>
<TEXT>

İngiliz hükümeti, ulusal sağlık sistemindeki krizi aşabilmek için hasta ihracatına başladı. Hasta ihraç edilecek ülkeler arasında Türkiye de var 
     NEVSAL ELEVLİ Londra 

     Daha önce Fransa’daki Louviere Hastanesi’ne dokuz hasta gönderen İngiliz hükümetinin Türkiye’ye de hasta ihraç edeceği öğrenildi. The Sunday Telegraph gazetesi, hükümetin sağlık sistemini düzeltebilmek ve içinde bulunduğu krizi aşabilmek için Türkiye, Malta, Yunanistan ve Tunus gibi ülkelere hasta göndereceğini duyurdu. 
     
     25 bin hasta yolda 
     Gazete, Sağlık Bakanlığı’ndan yetkililerin özel bir aracı firma ile görüştüğünü de belirterek, söz konusu ülkelerle paket fiyatlarını görüştüklerini bildirdi. Ayrıca Sağlık Bakanlığı yetkililerinin Yunanistan’a geçen ay 25 bin hasta gönderileceğini açıkladığını hatırlatan Telegraph gazetesi, Sağlık Bakanlığı’nın ülke dışındaki ameliyatlardan sorumlu yetkilisi Kenneth Taylor’ın şu sözlerine yer verdi 
     
     Paket fiyatı istiyorlar 
     "Avrupa ve Akdeniz ülkelerindeki yetkili kişilerle görüşmeler yapılıyor. İsveç, Lüksemburg, İsviçre, Türkiye, Tunus, Malta Portekiz ve Fransa’da sağlık yetkilileriyle görüşmelerde bulunuyoruz. Uygun paket fiyatların ayarlanmasından sonra milli sağlık sistemine edinilen bulguları sunacağız. Karar onlara ait olacak." Telegraph, Sağlık Bakanlığı’nın önümüzdeki temmuzda kalp ameliyatı olabilmek için altı ay bekleyen hastaların istedikleri hastaneyi seçme hakkına sahip olacaklarını vaat ettiğini de hatırlattı. 
     
     Muhafazakarlar kızgın 
     Muhafazakar Parti’nin sağlık konularından sorumlu biriminin sözcüsü Dr. Liam Fox, hükümetin planını eleştirerek, Türkiye, Yunanistan, Tunus ve Malta’da ortalama ömrün çok kısa olduğunu, bebek ölümlerindeki oranın çok yüksek olduğunu kaydetti. Kararın son derece ciddi endişeler doğurduğuna dikkat çeken Fox, bu ülkelere hasta göndermenin sağlık sisteminin ne kadar kötüye gittiğini ortaya koyduğu gibi çaresizliğin de bir işareti olduğu yorumunu yaptı. 
     
İşte ilk sinyal      İngiliz hastaların ilk sinyali geçtiğimiz günlerde "İngiltere sağlıkta bizi örnek alacak" haberiyle gelmişti. Haberde İngiliz yetkililerin sağlık sistemimizi incelemek için Türkiye’ye geleceği duyuruluyordu. 
     



 GÜNCEL 













</TEXT>
</DOC>
