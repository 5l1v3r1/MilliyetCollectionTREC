<DOC>
<DOCNO> 83069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko34.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı'ndan hormon tartışmalarına tepki... 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Türk Milleti'nin sağlıklı ve yeterli gıda tüketebilmesi için Tarım ve Köyişleri Bakanlığı tarafından gereken tüm tedbirlerin titizlikle uygulandığını bildirdi. 
     Bakan Gökalp, son günlerde kamuoyunda tartışılan tarımsal üretimde hormon ve zirai ilaç kullanımı konusunda yaptığı açıklamada, yapılan tartışmalarla konunun farklı mecralara çekilmeye çalışıldığını ve bilinçsizce yapılan bu tartışmaların da tüketiciyi olumsuz yönde etkilediğini kaydetti. 
     Gökalp, ''Çeşitli spekülasyonlara yol açılması, insan sağlığı gibi ciddi bir konunun, büyük bir tartışma, kuşku ve endişe içine itilmesi anlamına gelmektedir'' dedi. 
     Türkiye olarak, son üç yıldır Türk insanının talep ettiği gıda maddelerini temin etmek, fazlasını ihraç etmek ve bunda süreklilik sağlamaya dönük bir makro politikayı hedeflediklerini ifade eden Gökalp, yeterli gıda üretimi kadar, gıdaları güvenli üretmenin ve tüketmenin, ülke nüfusunun sağlığı yönünden büyük önem taşıdığını söyledi. 
     Gökalp, zirai ilaçların ve halk arasında hormon diye bilinen bitki gelişimini düzenleyicilerin ruhsatlandırılması ve satışının, Zirai Mücadele ve Zirai Karantina Kanunu ve bu çerçevede çıkarılan yönetmelikler uyarınca, Tarım ve Köyişleri Bakanlığı tarafından yürütüldüğünü ve bu düzenlemelerin dünyadaki gelişmeler de izlenerek günün şartlarına göre geliştirildiğini kaydetti. 
     Başta çilek olmak üzere, bazı ürünlerde meyve iriliğinin bitki gelişimini düzenleyicilerle ilgili olmayıp, son yıllarda gösterişli, pazar değeri yüksek ve iri meyveli ''camarosa'' gibi çeşitlerin üretilmesi sebebiyle olduğunu vurgulayan Gökalp, ''Ülkemizin hiçbir yerinde, çilek tarımında bitki gelişimini düzenleyiciler kullanılmamakta'' dedi. 
     Gökalp, gıda maddelerinin teknik ve hijyenik şekilde üretim, işleme, muhafaza, depolama, pazarlama ve halkın gereği gibi beslenmesini sağlamak, üretici ve tüketici menfaatleriyle halk sağlığını korumak yönündeki hizmetleri yürütmekte, bu çerçevede, gıda maddelerini üreten işyerlerinin sürekli ve etkin denetimlerini yaptığını da söyledi. 
     Dünyada yasaklanan herhangi bir tarım ilacının, Türkiye'de de derhal Bakanlık tarafından yasak kapsamına alındığını kaydeden Gökalp, son günlerde kamuoyunda gündeme getirilen, Almanya'ya ihraç edilen 14 parti biberden sadece bir partide tespit edilen zirai ilaç kalıntısının, Almanya gümrüğünde imha edildiğini ve Türkiye'ye iade edilmesinin veya iç piyasaya sürülmesi gibi bir durumun kesinlikle söz konusu olmadığını bildirdi. 
     Gökalp, yaşanan bu olayda, ürünün hastalık ve zararlılardan ari olduğunu gösteren bitki sağlık sertifikası olmasına rağmen, alıcı ülke talebine göre verilen gıda güvenliğine ilişkin Gıda Sağlık Sertifikası alınmadan ihraç işleminin gerçekleştirildiğini anlatırken, yaşanan bu durum dolayısıyla, olayın farklı mecralara çekilmesinin, ihracat için hayli olumsuzluklara yol açmasının muhtemel olduğunu söyledi. 
     Bakan Gökalp, yüzde 10'u örtü altında olmak üzere, yılda 22 milyon ton sebze üretimi ile önemli bir potansiyeli oluşturan Türkiye'nin üretiminin ve ihracatının olumsuz şekilde etkilenmemesi için herkesin sorumluluk duygusu ile değerlendirmelerde bulunmasının gerekli olduğunu kaydetti. 
     Gökalp, ''Ayrıca, ülkemiz için potansiyeli ve geleceği bulunan bu üretim dalında, ortaya çıkan bir hata ve ihmalin, sektörün tamamiyle ilişkilendirilmemesi gerektiği de gayet açıktır'' dedi. 
     





</TEXT>
</DOC>
