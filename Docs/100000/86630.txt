<DOC>
<DOCNO> 86630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur28.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi affı yine iptal etti 
</HEADLINE>
<TEXT>

     Anayasa Mahkemesi, 4758 sayılı Şartla Salıverilme Yasası'nın bir hükmünü iptal etti, ancak yürürlüğü durdurma istemini reddetti. 
     İptal edilen hüküm, aldıkları ceza herhangi bir nedenle şahsi hürriyeti bağlayıcı cezaya dönüştürülenlerin tabi oldukları infaz hükümlerine göre çekmeleri gereken toplam cezadan 10 yılık indirim yapılacağını düzenliyor. Yüksek Mahkeme, yürürlüğü durdurma istemini reddetti. 
     Anayasa Mahkemesi, Cumhurbaşkanı Ahmet Necdet Sezer'in 4758 sayılı Şartla Salıverilme Yasası'nın birinci maddesi ile düzenlenen 4616 sayılı Yasa'nın birinci maddesinin ikinci bendinin Anayasa'da öngörülen yeterli oy sayısı ile kabul edilmediği gerekçesiyle iptali ve yürürlülüğünün durdurulması istemiyle açtığı davayı sonuçlandırdı. 
     Anayasa Mahkemesi Başkanvekili Haşim Kılıç, gazetecilere yaptığı açıklamada, sözkonusu düzenlemeyi oybirliği ile iptal ettiklerini, ancak yürürlüğü durdurma istemini oy çokluğu ile reddettiklerini bildirdi. 
     Anayasa'da yapılan değişikle afla ilgili yasaların beşte üç çoğunlukla çıkarılmasının öngörüldüğünü hatırlatan Kılıç, sözkonusu düzenlemenin bu gerekçeyle iptal edildiğini söyledi. 
     Kılıç, bir soru üzerine, iptal kararının gerekçesi Resmi Gazete'de yayımlanıncaya kadar yasa hükmünün yürürlüğünün devam edeceğini kaydetti. 
     Cumhurbaşkanı Sezer, Anayasa Mahkemesi'nin daha önceki kararında belirtildiği gibi 10 yıllık indirimi öngören düzenlemenin ''toplu özel af'' olduğuna işaret ederek, Anayasa'da sonradan yapılan değişiklikle bur tür affın çıkarılması için TBMM Genel Kurulu'nda üye tam sayısının beşte üç çoğunluğunun oyunun aranmasının Anayasal zorunluluk olduğuna dikkati çekmişti. Sezer, 4758 sayılı Yasa'da bu kurala uyulmadığını belirterek, sözkonusu düzenlemenin iptalini ve yürürlüğünün durdurulmasını istemişti. 
     Anayasa Mahkemesi'nin bugün iptal ettiği 4758 sayılı Yasa'nın sözkonusu düzenlemesi şöyle 
     ''Müebbet ağır hapis cezasına hükümlü olanların veya şahsi hürriyeti bağlayıcı cezaya mahkum edilenlerin ya da aldıkları ceza herhangi bir nedenle şahsi hürriyeti bağlayıcı cezaya dönüştürülenlerin tabi oldukları infaz hükümlerine göre çekmeleri gereken toplam cezalarından 10 yıl indirilir. İndirim verilen her bir ceza için ayrı ayrı değil, toplam ceza üzerinden bir defaya mahsus yapılır. Ancak bir kişinin muhtelif suçlarından dolayı cezaları ayrı ayrı tarihlerde verilmiş olsa bile bu cezaların toplamı üzerinden yapılacak indirim 10 yılı geçemez.'' 
     





</TEXT>
</DOC>
