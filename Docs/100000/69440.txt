<DOC>
<DOCNO> 69440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko12.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dijital sayaçlar elektrik kaçağını önlüyor 
</HEADLINE>
<TEXT>

     Sayaçlardan yapılan kaçak elektrik kullanımı, dijital sayaçla önlenecek. 
     Diyarbakır Tedaş Müessese Müdürü İskender Baştav, Aralık ayından itibaren yeni abone olanlara dijital sayaç takma zorunluluğu getirildiğini belirterek, bugüne kadar il merkezinde yaklaşık 150 aboneye dijital sayaç takıldığını söyledi. 
     Dijital sayaçların aboneye 150 milyon liraya mal olduğunu ancak, mekanik sayaca oranla abone için avantajları bulunduğunu anlatan Baştav, bin abonenin de dijital sayaç takmak için sırada beklediğini bildirdi. 
     TEDAŞ'ın dijital sayaç kullanan aboneler için puan tarifesi uygulaması yaptığını anlatan Baştav, şöyle dedi 
     ''Dijital sayaçlarda enerji kullanım tarifesi gün içerisindeki saatlere göre değişiyor. Bazı saatler için indirim oranı yüzde 40'a kadar ulaşıyor. Mekanik sayaçlarda böyle bir uygulama bulunmuyor. Bu nedenle abonelerde daha avanatajlı. 
     Üstelik djital sayaçlar mekanik sayaçlara göre daha kaliteli. 
     Kolay kolay bozulmuyor. Ayrıca, sayaçlardan yapılan tüm kaçak elektrik kullanımı önlenmiş olacak. Bunun dışında abonelerin faturam çok yüksek geldi şikayetleri de sona erecek.'' Baştav, dijital sayaçların tüm özellikleri konusunda elemanlarını eğittiklerini de sözlerine ekledi. 
     






</TEXT>
</DOC>
