<DOC>
<DOCNO> 77772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun34.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu seferde nükleer yanlısı miting 
</HEADLINE>
<TEXT>

     Dünyanın en riskli nükleer santralları arasında gösterilen, Bulgaristan'daki Kozloduy Atom Santralı'nın kapatılmaması için başlatılan kampanya çerçevesinde başkent Sofya'da bir miting düzenlendi. 
     Kozloduy Santralı Savunma Komitesi ile Bulgaristan'daki Makedon Partisi VMRO tarafından sürdürülen kampanyada, santralın kapatılıp kapatılmaması konusunda referanduma gidilmesi için 500 bin imza toplandı. 
     Kampanya organizasyon komitesinin Sofya'da parlamento meydanında düzenlediği, yaklaşık 2 bin kişinin katıldığı mitingde yapılan konuşmalarda, santralın Bulgaristan için stratejik önem taşıdığı, kapatılmasının ülkeyi ''mum devrine'' geri götüreceği öne sürüldü. 
     Olaysız geçen mitingin ardından, atom santralının kapatılmamasını isteyen, 500 bin kişinin imzaladığı dilekçe parlamento başkanlığına verildi. 
     Bulgaristan'ın Avrupa Birliği ile yaptığı anlaşma uyarınca, Kozloduy Atom Santralı'nın en eski iki reaktörünün bu yıl sonuna, üçüncü ve dördüncü reaktörlerin de 2006 yılına kadar devre dışı bırakılması gerekiyor. 6 reaktörlü santralın yeni olan son iki reaktörü faaliyetini sürdürecek. 
     Ülkede tüketilen elektriğin yaklaşık yüzde 45'i Kozloduy Atom Santralı tarafından karşılanıyor. 
     





</TEXT>
</DOC>
