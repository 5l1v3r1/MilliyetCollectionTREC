<DOC>
<DOCNO> 67140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/dunya/dun01.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Saddam’ın halefini seçmiş 
</HEADLINE>
<TEXT>

Sürgündeki general Hazraci Kürtlere karşı katliam düzenlemekle suçlanıyor 
     DIŞ HABERLER SERVİSİ 

     Bağdat’ta rejimi değiştirmek isteyen Bush yönetiminin, Saddam’ın yerine geçecek Irak liderini şimdiden belirlediği öne sürüldü. 
     Londra’da yayınlanan Suudi gazetesi El Hayat’ın Şam’daki Irak muhalefet kaynaklarına dayanarak verdiği habere göre, uyum içinde çalışabileceği 62 isim saptayan ABD, Irak’ın yeni lideri olarak en çok, halen Danimarka’da sürgünde yaşayan Irak eski Genelkurmay Başkanı General Nizar Hazraci’yi görmek istiyor. Gazete, Amerikalı yetkililerin Kürt, Sunni ve Şii muhalif gruplarınca desteklenen General Hazraci’yle son zamanlarla çeşitli temaslarda bulunduğunu bildirdi. 
     Ancak General Hazraci’nin Saddam’ın Kürtlere karşı gerçekleştirdiği bir çok kıyımda rol aldığı ve özellikle de Halepçe katliamından sorumlu olduğu yolunda iddialar var. Bu iddialar nedeniyle Danimarka’nın Hazraci’ye sığınma hakkı vermediği belirtiliyor. 
     
     Hazraci’ye alternatif 
     ABD’nin tercih ettiği ikinci isim ise Necip El Salih adlı başka bir eski asker. Ürdün’de sürgünde yaşayan General Salih’in yakın geçmişte New York’a giderek Amerikalılarla görüştüğünü belirtti. Gazete, çeşitli Ortadoğu ve Batılı ülkenin sürgündeki Iraklı subaylarla temaslarının yoğunlaştığına dikkat çekti. 
     



 DÜNYA 












</TEXT>
</DOC>
