<DOC>
<DOCNO> 68128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sondun15.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'nın ünlü "Temiz Eller" savcısı "İşini bilenler iktidarda" 
</HEADLINE>
<TEXT>

     İtalya'da bir döneme damgasını vuran, Milano savcılarının yolsuzluğa karşı başlattıkları ''Temiz Eller'' operasyonu 10. yılına ulaştı. 
     Milano savcısı Antonio Di Pietro'nun başını çektiği bir grup savcı 17 Şubat 1992 tarihinde, devlet işlerinde işadamları ve 
     politikacıların yolsuzluklarını ortaya çıkaracak, yaklaşık 5000 kişinin soruşturulacağı uzun bir operasyonu başlatmıştı. Temiz Eller operasyonunun 10. yılında Di Pietro, yolsuzluğa karşı halen bir tek yasanın bile yürürlüğe girmediğini söyledi. Di Pietro, La Repubblica gazetesine yaptığı açıklamada, ''Sol uyudu, işini bilenler şimdi iktidarda. Bence yolsuzluktan hakkında dava açılan parlamenterler istifa etmek zorunda'' dedi. Bu arada Temiz Eller'in 10. yılında, İtalya'nın bazı yerlerinde gösteriler düzenlendi. Roma'daki Temyiz Mahkemesi önünde yapılan gösteriye, sinema yönetmeni Nanni Moretti de katıldı. Sol görüşlü yönetmen, tüm İtalyanların Temiz Eller'in peşinden gidip, halen desteklemeleri gerektiğini savundu. Rüşvet, adam kayırma, ihalelerde yolsuzluk, siyasi partilerin gelirleri gibi konularda başlatılan Temiz Eller operasyonunda, aralarında dönemin Sosyalist İtalyanlar Partisi başkanı, eski başbakan Bettino Craxi'nin de bulunduğu 3175 kişi adalete teslim edilmişti. Dönemim savcılarından Gherardo Colombo ise bu davalardan yüzde 30'unun zaman aşımından düştüğünü, diğer yüzde 30'unun da zaman aşımından düşmek üzere kaderine terk edildiğini açıklamıştı. 
     






</TEXT>
</DOC>
