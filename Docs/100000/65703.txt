<DOC>
<DOCNO> 65703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/soneko03.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere alınınca nasıl iş bulunur 
</HEADLINE>
<TEXT>

     Konya'da, Türkiye İş Kurumu'nun yürüttüğü ''Sivil Hayata Hazırlık'' projesi kapsamında vatani görevini yapan er ve erbaşlara, tezkere aldıktan sonra nasıl iş bulabilecekleri öğretiliyor. 
     İş Kurumu Konya İl Müdürlüğü bünyesinde faaliyet gösteren Meslek Danışma Merkezi Şefi Ömer Tokgöz, bölgedeki birliklerde vatani görev yapan ve kısa süre sonra tezkere alacak er ve erbaşlara ''İstihdam Hizmetleri ve İş Arama Becerileri'' seminerleri verdiklerini söyledi. 
     Seminerlerin, askerlerin terhis sonrası sivil hayatta iş bulma güçlüğü çekmemeleri için düzenlendiğini anlatan Tokgöz, toplantılarda görev alan uzman personelin, er ve erbaşlara iş arama ve istihdamla ilgili çok kapsamlı ve güncel bilgiler verdiğini bildirdi. Tokgöz, şunları kaydetti 
     ''İş arayanlar, bu rekabet ortamında iş arama becerilerini geliştirmek zorundalar. Yaklaşık 2 saat süren seminerlerde, askerlere iş arama teknikleri ve iş görüşmesi için gittikleri kurumlarda nasıl ve ne şekilde davranmaları gerektiğini öğretiyoruz. Bu kapsamda Personel Okulu ve Er Eğitim Merkez Komutanlığı ile işbirliği yaparak 1980 3 tertip er ve erbaşlara, iki ayrı seminer verdik. Askerler, iş 
     talep formlarının doldurulması, özgeçmiş hazırlanması, takdim mektubu yazılması, telefonla görüşme ilkeleri ile iş tekliflerinin ne şekilde değerlendirileceği konularında da bilgilendiriliyorlar.'' İş görüşmelerinde kıyafetin önemi, telefon konuşmalarında uyulması gereken kurallar ve etkili konuşmanın şartları gibi kişisel iletişim konularında da askerlere pratik bilgilerin verildiğini kaydeden Tokgöz, amaçlarının, terhis sonrası sivil hayatta karşılaşılacak sorunları en aza indirmek olduğunu vurguladı. 
     
     Nasıl motive olunur 
     Askerlere özsaygı ve özgüvenlerini geliştirmeleri konusunda da yardımcı olmaya çalıştıklarını ifade eden Tokgöz, şunları söyledi 
     ''Sivil hayatta iş ararken özgüven eksikliği nedeniyle iyi motive olamayanlar, iş görüşmelerinden başarısız sonuçlarla ayrılabilirler. 
     Bu nedenle askerlere kendilerini en rahat şekilde ifade edebilme yollarını gösteriyor, karşıdakini etkileyebilmeleri için neler yapmaları gerektiğini anlatıyoruz.'' Tokgöz, er ve erbaşlara yönelik seminerlerin, 3 ayda bir tekrarlanacağını sözlerine ekledi. 
     






</TEXT>
</DOC>
