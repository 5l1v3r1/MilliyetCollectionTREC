<DOC>
<DOCNO> 70879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun01.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Yunanistan'ın AGSP için Türkiye itirazını çözeceğiz.." 
</HEADLINE>
<TEXT>

     ABD Dışişleri Bakanı Colin Powell, Avrupa Güvenlik ve Savunma Politikası AGSP 
     konusunda, AB Yüksek Temsilcisi Javier Solana ile görüştüklerini ve bu konuda bir çözüme ulaşılabileceğini umduğunu söyledi. Powell, Solana ile Washington'da biraraya geldikten sonra gazetecilerin sorularını yanıtladı. Bir gazetecinin, ''AGSP konusunda, Türkiye ile varılan Ankara anlaşmasına Yunanistan'ın itirazını görüştünüz mü ''sorusuna karşılık Powell, ''Bu konuda kısa bir görüşmemiz oldu. Bir süredir üzerinde çalıştığımız bir problem ve bir çözüme ulaşabileceğimizi umuyorum'' dedi. Javier Solana da, ''Evet bu konuda biraz konuştuk. Bir sonraki zirveden önce bir çözüme varıp varamayacağımızı görme kararlılığındayız'' diye konuştu. 
     
     Ortadoğu 
     Powell, Ortadoğu çatışmalarına da değindi. Colin Powell, ''şiddetin arttığını görüyoruz. Bu korkunç şiddeti durdurmak için neler yapabileceğimizi görmek üzere çabalarımızı ikiye katladık. Bu arada bize ilerleme yönünde iyimserlik veren bazı gelişmeleri de not ediyoruz. Suudi Arabistan Prensi Abdullah'ın geçen haftaki açıklaması gibi'' dedi. 
     Veliaht Prens Abdullah, İsrail'in, Arap dünyası tarafından tanınması karşılığında, işgal ettiği topraklardan çekilmesi yönünde bir barış planını ortaya koymuştu. Planda ilk kez, dinen kutsal Kudüs'ün sadece bir kısmının Filistin'de kalmasına olur verilmesi Washington'daki gözlemciler tarafından önemle not edilmişti. 
     
     "Arafat hala Filistin lideri" 
     Mısır Devlet Başkanı Hüsnü Mübarek'in, Filistin lideri Yaser Arafat ile İsrail Başbakanı Ariel Şaron arasında bir zirve önerdiğine ilişkin soru üzerine Powell, bu konuda Mübarek ile konuştuğunu ve çözüm bulunması yönünde Mübarek'in çabalarını takdir ettiğini söyledi. 
     Ancak Powell, bir foruma katılma önerisini değerlendirmenin Arafat ve Şaron'a bağlı olduğunu vurguladı. 
     Powell, ''Arafat hala Filistin yönetiminin, Filistin halkı tarafından seçilmiş başıdır. Biz de bu yüzden Arafat ile çalışmayı sürdürüyoruz. Geçen hafta Arafat ile konuştum. Onunla temasta olmayı sürdüreceğim'' dedi. 
     






</TEXT>
</DOC>
