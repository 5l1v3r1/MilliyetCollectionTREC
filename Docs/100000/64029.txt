<DOC>
<DOCNO> 64029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur23.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu milletvekillerine "kitap okuyun" deyince kavga çıktı 
</HEADLINE>
<TEXT>

     TBMM Adalet Komisyonu'nda, ANAP Genel Başkan Vekili Erkan Mumcu'nun Uyum Yasa Tasarısı'nı eleştirmesi ve milletvekillerine kitap okumalarını önermesi, tartışmalara yol açtı. 
     MHP ve DSP milletvekilleri Mumcu'yu ''şov yapmakla'' suçladı. Mumcu, MHP Trabzon Milletvekili Orhan Bıçakçıoğlu'nun, ''Şahsın adına mı konuşursun yoksa ANAP adına mı '' sorusuna, ''Çok şükür bir şahsiyetim var'' karşılığını verdi. 
     Tasarı'nın Türk Ceza Kanunu'nun 312. maddesinde değişiklik öngören 2. maddesi görüşülürken, Adalet Komisyonu'na gelen Erkan Mumcu, söz 
     alarak görüşlerini açıkladı. 
     Hükümetin iyi niyetle hazırladığı tasarının amacı ile madde metinlerinin uyuşmadığını ifade eden Mumcu, maddenin mevcut şeklinde yer alan ''manevi şahsiyet'' deyiminin niçin çıkarıldığını, Adalet Bakanı Hikmet Sami Türk'ün açıklamasını istedi. Devleti temsil eden organların iş, işlem ve kararlarını eleştirmekle manevi şahsiyetlerinin tahkir edilmesinin nasıl ayırt edileceğinin belli olmadığını ifade eden Mumcu, ''Burada, demokrasi ve toplumsal yaşamımız bakımından aleni bir tehditle karşı karşıyayız'' dedi. 
     Mumcu, siyasetçilerin ve yöneticilerin diplomatik bir dille konuştuklarını ve bu yüzden de insanların birbirini anlamakta güçlük çektiğini belirterek, ''Eğer irtica ile mücadele edilmek isteniyorsa doğrudan bu suça yönelik hükümler düzenlensin ve burada açıkca tartışılsın'' diye konuştu. 
     Mumcu, tasarıda yer alan ''suç olan bir cürmü'' yerine ''kanunların suç saydığı bir cürüm'' ifadesi kullanılması gerektiğini savunarak, tasarının gerekçesiyle maddelerinin, Anayasa ve Türk Ceza Kanunu'nun bazı hükümlerine açıkça aykırı olduğunu iddia etti. 
     
     Kar topu fikrine 2 yıl hapis 
     Mumcu, Adalet Bakanı Hikmet Sami Türk'e bir örnek vererek şu soruyu yöneltti 
     ''3 kişi sokağa çıkıyor. Birisi kar topu oynamayı öneriyor. 2. 
     kişi bunun zabıta yönetmeliğine aykırı olduğunu söyleyerek reddediyor. 
     Öneri sahibi teklifinde ısrar ediyor ama kar topu oynanmıyor. 3. kişi de bunu Cumhuriyet savcılığı'na şikayet ediyor. Burada suç fiili var mıdır Bana göre, kar topu fikrini ortaya atan kişiye 6 aydan 2 yıla kadar hapis cezası verilebilecek. Bu konuyu açıklar mısınız '' 
     
     Tartışmalar 
     Mumcu, sözlerini tamamladıktan sonra MHP Trabzon Milletvekili Orhan Bıçakçıoğlu, ''Şahsi görüşlerin mi, yoksa ANAP adına mı konuşuyorsun Parti adına konuşuyorsan 9 bakanınızın imzası var geri çekin'' dedi. Mumcu, Bıçakçıoğlu'na, ''Çok şükür bir şahsiyetim var'' karşılığını verdi ve komisyon üyelerine ''Arkadaşlar, lütfen okuyun'' diye seslendi. 
     Mumcu'nun bu sözlerine MHP İstanbul Milletvekili ve İçişleri Komisyonu Başkanı Mehmet Pak sert şekilde tepki göstererek, ''Sen milletvekillerine ''okuyun'' diyemezsin. Haddini bil, burada şov yapma'' dedi. 
     DSP İstanbul Milletvekili İsmail Aydınlı da ''Erkan Mumcu, sen haddini bil. Burası şov yapma yeri değil. Sen milletvekillerine nasıl okuyun dersin. Burada milletvekillerine hakaret ediyorsun. Sen hukukçu isen biz de hukukçuyuz'' diye tepki gösterdi. 
     MHP'li Bıçakçıoğlu, ''Arkadaş burayı Adalet Komisyonu değil, ANAP Grup Salonu zannetmiş'' diye konuştu. 
     DSP Samsun Milletvekili Yekta Açıkgöz de ''Tasarıyı Bakanlarınız imzalıyor. Burada gelip şov yapıyorsunuz. İmzaları geri çekin o zaman. 
     Seçim yaklaştıkça bunlar böyle yapar'' dedi. 
     Erkan Mumcu, konunun müzakere edilmesi için Komisyon'da konuştuğunu belirterek, ''Eğer bir yasa maddesini müzakere edemeyeceksek, buraya Adalet Komisyonu demenin ne manası var'' diye konuştu. Mumcu, okuma önerisini söylerken de''lütfen'' dediğini anımsattı. 
     DSP'li Aydınlı'nın 'Şahsın adına mı parti adına mı konuşuyorsun'' şeklinde laf atması üzerine Mumcu, ''benim şahsım da şahsiyetim de var'' karşılığını verdi. 
     Komisyon Başkanı Emin Karaa, tartışmaların sürmesi üzerine toplantıya ara vererek, Erkan Mumcu ve milletvekillerini dışarıya davet etti. 
     






</TEXT>
</DOC>
