<DOC>
<DOCNO> 70801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/ekonomi/eko01.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’liler 10 milyon çift ayakkabı istiyor 
</HEADLINE>
<TEXT>

Ayakkabı dağıtım firması ABD’li Payless Shoes, Türkiye’den 10 milyon çift ayakkabı siparişi konusunda pazarlık yapıyor 
     SEÇKİN ÜREY Ankara 

     ABD’nin ikinci büyük ayakkabı dağıtım firması Payless Shoes, toplam 10 milyon çift ayakkabı almak için İstanbul’da iki, Konya’da beş ayakkabı üreticisinin oluşturduğu konsorsiyumla masaya oturdu. 
     Yılda yaklaşık 215 milyon çift ayakkabı satan ve cirosu 2.5 milyar dolar olan Payless Shoes, Türkiye’de yapılan üretimin kalitesi ve fiyatların dolar bazında uygun hale gelmesiyle, altı ay önce Türk pazarında araştırma başlattı. Araştırmanın ardından 8 - 10 Şubat tarihleri arasında firmanın Kansas Eyaleti’nin Topeko şehrindeki merkezinde, yedi Türk üreticiyle ilk pazarlık toplantısı yapıldı. 
     ABD, Kanada ve Meksika’da toplam 4 bin 500 bayisi bulunan Payless Shoes ile Konyalı üreticiler adına görüşmeleri Konya Ticaret Odası Başkanı Hüseyin Üzülmez ve kardeşlerinin sahibi olduğu KAYSAN Konya Ayakkabı Sanayii firmasının yürüttüğü öğrenildi. 
     Payless Shoes ile ilk bağlantıyı kuran KAYSAN, firmanın yıllık 5 milyon çift üretim şartı araması üzerine, diğer dört firma ile konsorsiyum kurarak görüşmelere oturdu. İstanbul üreticileri ve Konya konsorsiyumu ile birbirinden bağımsız görüşen Payless Shoes, KAYSAN’dan ilk etapta 100 bin çiftlik siparişe hazır olunmasını istedi. 
     
Ay sonunda gelecekler      Firma yöneticilerinin son görüşmeleri yapmak ve fabrikaları gezmek için Türkiye’ye geleceği belirtildi. Fiyat konusu henüz bir kesinlik kazanmadı. Ancak 30 - 40 milyon dolar rakamlarının taraflarca telaffuz edildiği belirtiliyor. Sattığı ürünleri Çin, Tayvan, Güney Kore ve Brezilya’dan satın alan firmanın, ürünlerin nakliyesini kendi dağıtım kanalları aracılığıyla gerçekleştireceği ve bu amaçla Türkiye’de eleman bulunduracağı öğrenildi. Firmanın dağıtım kanallarıyla Çin’den aldığı ayakkabıları, 22 günde ABD’deki bir bayisinde rafa koyabiliyor. 
     



 EKONOMİ 















</TEXT>
</DOC>
