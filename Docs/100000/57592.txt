<DOC>
<DOCNO> 57592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/yazar/congar.html </URL>
<DATE> 2001/12/17/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Arafat'ın son demleri 
</HEADLINE>
<TEXT>

     Batı'nın gözünde, "kendisi ve halkı adına kazanma şansını, her seferinde ayağıyla tepmiş bir adam" Yaser Arafat. ABD Savunma Bakanı Donald Rumsfeld'e bakarsanız, "halkı için hiçbir somut kazanımın yolunu açamamış bir lider." Avrupa Birliği dışişleri bakanlarının 10 Aralık'ta Brüksel'de aldığı karara göre, Filistin halkına, Arapça seslenerek "intifadaya son" çağrısı yapmadıkça, artık Batı'nın hiçbir şekilde yardım edemeyeceği bir adam. Kendi örgütü El Fetih'in içinden gelen uyarılara göre ise, "intifadayı bitirmesi, kendisini ve El Fetih'i de bitirmesi anlamına gelebilecek" bir lider. İsrail hükümetinin geçen hafta, "Artık yeter. Bizim, bundan sonra kendisiyle hiçbir alakamız kalmamıştır. Onu artık muhatap almayacağız" diyerek köprüleri attığı, bu ülkenin Musevi nüfusunun çoğunluğu nezdinde, "teröristlikten devlet adamlığına geçişi, hiçbir zaman tamamlayamamış" birisi. Siyasi nüfuzu ve uluslararası itibarıyla birlikte, sağlığı ve Filistin'in kaderini değiştirme şansı da giderek tükenen bir ihtiyar. 
     Dün akşam, dünya televizyonlarında aynı anda yayınlanan bir konuşmayla halkına seslenen ve beklentilerin aksine, "intifada, buraya kadar" demese bile, olağanüstü hal ilan ettiğini bildirerek, intihar saldırılarının durması çağrısını yapan Filistin lideri, acaba mümkün olsa, bugün düştüğü konumdan kurtulmayı, birbuçuk yıl öncesine dönerek, tarihi yeni baştan yazmayı seçer miydi 
     
"Devletin anahtarını tepti"      Bush yönetiminin, büyük gecikmeyle başlattığı ilk Ortadoğu arabuluculuk misyonu, kan ve ateş dolu günlere denk geldi. Washington'un temsilcisi Emekli General Anthony Zinni, bölgede Filistinli intihar saldırganları ile İsrail ordusunun karşılıklı misillemelerini izlemekle geçen günleri ardından, danışmalarda bulunmak üzere ABD'ye döndü. 
     12 Aralık günü, Batı Şeria'da, El Fetih'e bağlı El Aksa Tugayları'nın üstlendiği ve on İsrailli'nin ölümüne yolaçan otobüs saldırısı ve peşinden, Ariel Şaron hükümetinin Arafat'la köprüleri attığını açıklaması üzerine, bir Amerikalı diplomata sordum "İşler iyice çığırından çıkıyor. Ne yapacaksınız " 
     Yanıtı dramatikti "Arafat, kendisine, kırmızı kadife kutu içinde sunulan devlet anahtarını masada bırakmış birisi. Camp David'de halkının özlemlerinin yüzde 98'ini garantileyen bir anlaşmaya razı olsaydı, bugün BM'de sandalye sahibi bir devletin başkanı olarak, kalan yüzde 2 için müzakere yapıyor olabilirdi. O, bu seçeneği tepti ve gitti, halkına ölümden başka birşey getirmeyen intifadayı ateşledi. Ateşi söndürmek yine kendisine düşüyor. Ama becerebilir mi, becerse de, yeni bir kadife kutuyu ömründe bir daha görebilir mi, kestirmesi güç." 
     Bu sözler, Washington'un son günlerde, Arafat'a giderek daha mesafeli baktığını yanısıtıyor. Her ne kadar Bush yönetimi, göreve geldiği ilk dönemde, kendisinden önceki Clinton ekibini, Arap - İsrail barış sürecine fazla müdahaleci olmakla suçlamış ve taraflara kendi kendilerine ilerleme şansı tanınmasını savunmuşsa da, Cumhuriyetçi yetkililer, son dönemde artan biçimde birbuçuk yıl öncesine atıf yapıyorlar. Eski Başkan Bill Clinton ile eski İsrail Başbakanı Ehud Barak'ın 2000 yazı başında, Camp David'de, İsrail işgaline son veren ve Filistin'in bağımsızlığına yeşil ışık yakan bir anlaşmayı imzalamaya hazır olduklarını, Arafat'ın karşı teklif bile getirmeden masadan kalktığını, Gazze'ye dönüp "Bağımsızlığa kadar savaş" çağrısı yaptığını tekrarlayıp duruyorlar. 
     
"11 Eylül, dönüm noktası"      Arafat'ı bugünkü konumuna düşüren, ikinci intifadanın Filistin açısından tam bir fiyasko olduğunu adeta itiraf noktasına getiren süreçte, 11 Eylül'ün de etkisi var. Zaten Filistin lideri de, dünkü konuşmasında, bu etkinin ne olduğunu belirtmese bile, varlığından söz etti ve "11 Eylül'ün bizim davamıza da yansımaları olduğunu anlamalıyız" dedi. 
     Şaron'un sert ve yer yer provokatif politikaları, 11 Eylül'e kadar, Washington dahil, birçok Batı başkentinden tepki görüyor Filistinli eylemcilerin saldırıları karşısında, İsrail'in aldığı askeri önlemlerin "ölçülü" olması gerektiği ABD sözcülerince de vurgulanıyor suikast girişimleri, işgal eylemleri destek bulmuyordu. 
     Ancak artık ABD'de, yönetim, medya ve kamuoyu herşeye 11 Eylül gözlüğüyle bakıyor Kudüs'ün orta yerinde İsrailli masum gençlerin canına kıyan bir intihar saldırganı ile uçakları binaya saplayarak binlerce insanı yok eden hava korsanları arasında hiçbir fark görmüyor daha da çarpıcı olanı, ABD nasıl tüm dünyada terörle ve destekçileriyle savaş ilan etmişse, İsrail'in de Filistin terörüyle ve bu teröre göz yumanlarla "bildiği gibi" savaşmasını makul buluyor. Hamas ve İslami Cihad, El Kaide ile aynı kefede. Hamas'a ve İslami Cihad'a göz yumduğu sürece, Filistin yönetiminin Taliban'dan bir farkı yok. 
     Batı Şeria'nın Emniyet Müdürü ve İsrail tarafının "en iyi diyalog kurulabilen Filistinli liderlerden biri saydığı" Cebril Racub'un önceki günkü sözleri boşuna değil. Hamas ve İslami Cihad'ın aslında "Şaron'un müttefikleri" olduğunu söyleyen Racub, İsrail hükümetini, Arafat'ın bu örgütlerin üzerine gitmesini güçleştirmekle suçlarken şu benzetmeyi yapma gereği duydu "İsrailliler'in yaptıkları, Filistinliler tarafından karşılık görecektir. Taliban olmak istemiyoruz, ama yenilmeye de niyetimiz yok." 
     
Yeni bir fırsat doğar mı      Yoğun uluslararası baskıyla karşılaşınca, Hamas ve İslami Cihad'ın Gazze'deki ofislerini kapatan, liderlerini ev hapsinde tutmaya başlayan Filistin yönetimi, Taliban'ın kaderini paylaşmaktan kurtulabilecek mi Dünkü gecikmiş açıklaması, Arafat'ı, Batı gözünde yeniden saygın ve etkili bir düzeye çıkarabilir mi Filistinli militanlar "intihar eylemlerine son" çağrısına uyacaklar mı Yoksa Washington'da sakız olan ve "2000 yazında, Camp David'de" diye başlayan hikaye, tarihin Filistin lideri için vereceği yargının da özünü mü oluşturacak 
     Batı gözünde, Arafat'ın kişisel olarak kazançlı çıkma şansı artık pek kalmadı. İsrail'in sert misillemelerine ve bunlara göz yuman dünyaya da, Filistin'de, güçlenmesine kendisinin izin verdiği radikal unsurlar ile ateşlediği milliyetçi öfkeye de direnmesi zor. Ama Ortadoğu'nun geleceği açısından bakıldığında, "intifada zararının neresinden dönülse o kadar iyi" gibi görünüyor. 
     
     







Türkiye ve Japonya 


Sessiz darbe... 


Arafat'ın son demleri 


Bayram ekonomisi 


Babasız çocukların bayram sabahı 


Bir "baget"in hatırlattıkları... 


Laeken'de Türkiye fotoğrafı 


Hem yazdım, hem oynadım 


Amerika'nın öpücüğü ne kadar önemli 


Bayramda yurtdışına 20 bin kişi gitti 


</TEXT>
</DOC>
