<DOC>
<DOCNO> 57982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur18.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölde mahsur kalan ördek avcılarını itfaiye kurtardı 
</HEADLINE>
<TEXT>

     Bursa'nın Karacabey İlçesi'ndeki Uluabat Gölü'nde ördek avına çıkan Bursalı 5 işadamı, gölde meydana gelen fırtınada mahsur kaldı. İşadamları, balıkçılar ve itfaiyenin 7 saatlik çalışması sonucu kurtarıldı. 
     Alınan bilgiye göre, ördek avlamak üzere bir tekneyle Uluabat Gölü'ne açılan Bursalı 5 işadamı İbrahim Başak 49 , Murat Tosun 39 , Emin Tosun 44 , Recep Tosun 44 ve Galip Tosun 52 çıkan fırtına nedeniyle kıyıya dönemediler. Avcı işadamları, dün akşam saat 19.00'da cep telefonuyla ulaştıkları yakınlarına gölde mahsur kaldıklarını bildirdiler. 
     Kızılay'dan bir doktor ve dalgıçlar ile birlikte Uluabat Gölü'ne giden Bursa Büyükşehir Belediyesi İtfaiyesi'ne bağlı suüstü ve sualtı kurtarma ekipleri, civar köylerden gelen balıkçılar ve Jandarma ile birlikte kurtarma çalışması başlattılar. Avcılara ulaşmaya çalışan ekiple göle açılan 2 balıkçı teknesinden biri arızalanıp geri döndü. 
     Göldeki fırtınanın artmasına rağmen saat 02.00'de mahsur kalan avcılara ulaşan kurtarma ekibi, avcıları kıyıya çıkartmayı başardı. 
     Doktor tarafından muayeneleri yapılan avcıların sağlık durumlarının iyi olduğu bildirildi. 
     






</TEXT>
</DOC>
