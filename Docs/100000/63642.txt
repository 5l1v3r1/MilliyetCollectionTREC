<DOC>
<DOCNO> 63642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur08.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star Gazetesi'ni kınadı 
</HEADLINE>
<TEXT>

     Basın Konseyi Yüksek Kurulu, Türkiye İş Bankası Genel Müdürü Ersin Özince'nin şikayeti üzerine Star Gazetesi'nin "kınanmasına" karar verdi. 
     Basın Konseyi'nden yapılan açıklamada, Basın Konseyi Yüksek Kurulu'nun Gazete'nin 24 ve 29 Ağustos, 1, 5 ve 9 Eylül ile 2,3,4 ve 6 Ekim 2001 tarihli sayılarında yayınlanan "İş Bankası Genel Müdürü kendi ağzıyla yakalandı", "Türkiye hortum haberini konuşuyor", "En başarılı bankacı hortumlatan bankacı", "DGM'lik kanıtı açıklıyoruz", "İşte asıl çete", "Vergi kaçakçısı Aydın Doğan", "Herkesi soyan Aydın Doğan", "Kaçakçıya suçüstü", "İşte herşeyi açıklayan belge" ve "Naylon damadın yeni kaseti çıktı" başlıklı haberlerle ilgili olarak İş Bankası Genel Müdürü Özince'nin başvusunu değerlendirdiği belirtildi. 
     Şikayet konusu haberlerde, şikayetçi ile ilgili olarak kullanılan ifadelere yer verilen açıklamada, Yüksek Kurul'un yaptığı incelemelerde haberlerde kullanılan "Çete, hortumcu, Banka batıran, kullanılan, pislik, tetikçi, şaibeli isim, vurgun, pis işlerin ortağı, hortumlatan bankacı" gibi nitelemelerin eleştiri ve hakaret içerdiği, şikayetçiyi suçlu ilan ettiği sonucuna vardığı kaydedildi. Gazete'nin Basın Meslek İlkeleri'nin "Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez" içerikli 4, "Yasaların suç saydığı eylemler, gerçek olduğuna inandırıcı makul nedenler bulunmadıkça kimseye atfedilemez" içerikli 10 ve "Basın organları, yanlış yayınlardan kaynaklanan cevap hakkına saygı duyarlar" içerikli 16. maddelerini ihlal ettiği belirtilen açıklamada, gazetenin oy birliği ile "kınanmasına" karar verildiği bildirildi. 
     






</TEXT>
</DOC>
