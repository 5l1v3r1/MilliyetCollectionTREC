<DOC>
<DOCNO> 60052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur12.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansu Çiller köşe yazarlığına başlıyor... 
</HEADLINE>
<TEXT>

     Ilıcak ailesi, Tercüman ve Akşam'dan sonra basında yeni bir "Beyaz Sayfa" açmaya hazırlanıyor. Kemal ve Nazlı Ilıcak'ın oğlu Mehmet Ali Ilıcak, "Beyaz Gazete" ya da "Beyaz Sayfa" adını vereceği merkez sağ bir gazeteyle basına dönüş yapıyor. Bu amaçla iki şirket kuran Mehmet Ali Ilıcak'ın şubat ayında yayın hayatına sokmaya hazırlandığı gazetenin yazar kadrosunda Tansu Çiller ve Nazlı Ilıcak'ın da yer alması bekleniyor. 
     ANKA'nın edindiği bilgiye göre Ilıcak'ın yayımlayacağı gazeteye "Beyaz Sayfa" ya da "Beyaz Gazete" adlarından birinin verilmesi bekleniyor. Adı henüz kesinleşmeyen Gazete'nin yönetim ve yazar kadrosu ise büyük ölçüde oluşturuldu. Bir süredir Yeni Şafak Gazetesi'nde yazan Nazlı Ilıcak artık yazılarını yeni gazetede sürdürecek. 
     Eski DYP Genel Başkanı Tansu Çiller'in de haftada bir gün yazı yazması beklenen gazetenin yazar kadrosunda, Nevzat Yalçıntaş, Can Aksın, Emin Pazarcı gibi isimler yer alıyor. 
     Gazete'de Hasan Celal Güzel'in de bir köşesinin bulunacağı ifade ediliyor. 
     Gazete'nin Genel Müdürlüğünü Tayfun Gökdeniz, Genel Yayın Müdürlüğünü ise Metin Yılmaz'ın üstleneceği bildiriliyor. 
     





</TEXT>
</DOC>
