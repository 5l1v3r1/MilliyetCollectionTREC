<DOC>
<DOCNO> 86965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun20.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Halk Kurtuluş Cephesi hükümete katılmayı redetti 
</HEADLINE>
<TEXT>

     Filistin Halk Kurtuluş Cephesi FHKC , Filistin lideri Yaser Arafat'ın hükümete katılma önerisini reddetti. 
     Örgütten Gazze'da yapılan yazılı açıklamada, Arafat'ın FHKC'den kurulacak hükümette yer almasını istediği, ancak örgütün bu teklifi reddettiği bildirildi. 
     Açıklamada, örgüt temsilcilerinin dün gece Batı Şeria'daki Ramallah'ta Arafat ile biraraya geldiği ve temsilcilerin Arafat'a, ''Örgütümüzün genel sekreteri Filistin cezaevlerinde hapis yatarken, böyle bir teklifin kabul edilemeyeceğini'' söylediği kaydedildi. 
     FHKC Genel Sekreteri Ahmed Saadet'in 4 Filistinli ile birlikte, İsrail Turizm Bakanı Revaham Zeevi'nin cinayetine karışmak suçlamasıyla 1 Mayıs'tan bu yana Eriha'da tutuklu bulunduğu hatırlatılan açıklamada, teklifin reddedilmesine bir başka gerekçe olarak da yeni hükümetin ''reformlarının gerçek boyutları'' konusunda duydukları endişe gösterildi. 
     





</TEXT>
</DOC>
