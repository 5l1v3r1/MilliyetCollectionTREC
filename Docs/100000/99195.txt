<DOC>
<DOCNO> 99195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur09.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB uyum yasası görüşülmeye başlandı, ilk konuşmalar... 
</HEADLINE>
<TEXT>

     Türkiye yıllardır beklediği AB üyeliği konusunda tarihinin en kritik günlerine girdi. TBMM Adalet Komisyonu bugün uyum yasalarını görüşmeye başladı. 
     Gözler liderlerde... Gözlerimiz liderlerde... 
     Bugüne kadar AB üyeliğine taraftar olduklarını söyleyen, koşulsuz destek vaad eden siyaset dünyamızın aktörlerinde. 
     Şimdi onlardan sözlerini tutmalarını bekliyor, sözlerine sahip çıkmalarını istiyoruz. 
     Onlar sözlerinin arkasında dursunlar bizler de oylarımızın arkasında durmasını biliriz... 
     AB paketinin Genel Kurul'da yasalaşabilmesi için seçim kararının ardından Genel Kurul'un çalışmalarına devam etmesi gerekiyor. Bu da liderlerin pakti gruplarına "devam" işareti vermesini zorunlu kılıyor... 
     Ve yasalar komisyonda bugün görüşülmeye başladı. İşte ilk görüşme, ilk konuşmalar... 
     Devlet Bakanı Nejat Arseven,''21. dönem meclisinin tarihe, Türkiye'yi AB'ne üye yapma yolunu açacak meclis olarak geçeceğini inanıyorum'' dedi. 
     TBMM Adalet Komisyonu'nda, AB uyum yasa teklifinin görüşülmesine başlandı. Teklifle ilgili bilgi veren Arseven, söz konusu düzenlemenin AB Genel Sekreterliği tarafından hazırlandığını, çeşitli bakanlık ve kuruluşların bilgisine başvurulduğunu ve daha sonra da siyasi parti genel başkanlarına sunulduğunu anlattı. Arseven, özetle şöyle konuştu 
     ''Yasa teklifinde, AB'ne tam üyelik müzakereleri çerçevesinde mutlaka yapılması gereken değişikliklere yer verilmiştir. Bazı kişilerin söylediği gibi parçalanması, bölünmesi, bir kısmının görüşülmesi, AB görüşme süreci için yeterli olmayacaktır. Bir ilerleme sağlanmak isteniyorsa teklif tüm olarak yasalaştırılmalıdır. Biz bu metni, AB ile müzakere yolunu açacak ve bazı maddelerin çıkartılmaması gereken son metin olarak düşünüyoruz.'' AB'nin, düzenlemenin yapılması durumunda dahi Türkiye'yi üye olarak almayacağı konusunda çeşitli spekülasyonlar yapıldığını da anımsatan Arseven, ''Bunun doğruluğunun test edilmesi, AB'nin test edilmesi için bu yasanın çıkartılmasında yarar vardır. Böylece AB net bir şekilde test edilmiş olacaktır'' dedi. 
     Nejat Arseven, 21. Dönem Meclisi'nin ''en geniş kapsamlı sivil anayasa değişikliğini yaptığını da anımsatarak, ''Seçim kararı almış bu meclisin bu düzenlemeyi yasalaştırarak tarihe, AB yolunu açan meclis olarak geçeceğine inanıyorum'' diye konuştu. 
     Arseven, düzenlemenin ''Hiçbir partinin teklifi olmadığını'' yasalaşması halinde ''TBMM'nin teklifi olacağını'' ifade etti. 
     Devlet Bakanı Arseven, azınlık vakıflarıyla ilgili düzenleme konusunda bilgi verirken, ''Türkiye, AİHM'de azınlık haklarıyla ilgili ayrımcılıktan dolayı ceza alma ihtimaliyle karşı karşıya'' dedi. 
     
     TÜRK'ÜN SÖZLERİ 

     Adalet Bakanı Hikmet Sami Türk ise 1999 Helsinki Zirvesi'nde Türkiye'nin AB'ye aday 12 ülke arasında yer aldığını anımsattı. Birliğin Türkiye ile henüz üyelik görüşmelerine başlamadığını belirten Türk, bunun için öncelikle Kopenhag siyasi kriterlerinin yerine getirilmesi gerektiğini söyledi. 
     Bu amaçla 14 kanunda değişiklik öngören düzenlemenin TBMM'ye sunulduğunu ifade eden Türk, teklifle ilgili ayrıntılı bilgi verdi. Hikmet Sami Türk, ''teklifin yasalaşması halinde hem Anayasa'da yapılan değişikliklere paralel önemli bir adım atılmış olacak, hem de ulusal programın gerekleri yerine getirilmiş olacaktır'' dedi. 
     Bakanların sunuş konuşmasından sonra komisyon üyesi milletvekilleri görüşlerini açıklamak üzere söz aldılar. 
     
</TEXT>
</DOC>
