<DOC>
<DOCNO> 76500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/guncel/agun.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
118’i aramadan önce bir kez daha düşünün 
</HEADLINE>
<TEXT>

İstanbul-Van görüşmesinin dakikası 200 bin lirayken, dakikalarca hatta bekleten 118 Bilinmeyen Numaralar’ı aramak 375 bin lira 
     ELİF KORAP İstanbul 

     Türk Telekom, şehir içi görüşmelerin dakikasından 50, şehirlerarası görüşmelerin dakikasından 200 bin lira alırken, "118 Bilinmeyen Numaralar"ı arayan bir kişi, görüştüğü her dakika için tam 375 bin lira ödüyor. Üstelik 118’i arayanlar "Operatörlerimiz şu an doludur. Lütfen bekleyin" teyp kaydıyla dakikalarca bekletiliyor. Türk Telekom’un verdiği bilgiye göre "Bilinmeyen Numaralar"ı Türkiye genelinde günde yaklaşık 500 bin kişi arıyor. Buna göre, her arayan sadece bir dakika görüşse günde 187 milyar 500 milyon, ayda 5 trilyon 625 milyar lira Türk Telekom’un kasasına giriyor. 
     
     Cep telefonunu bile geçiyor 
     118 Bilinmeyen Numaralar Servisi, cep telefonu ücretleriyle de yarışıyor. Turkcell’den Turkcell’e bir dakikalık standart görüşme 328 bin 419 lira. Bu 118’in bir dakikalık ücretinden daha az. Turkcell’den diğer GSM operatörlerine bir dakikalık standart telefon görüşmesinin bedeli ise 421 bin 260 lira. Telsim’den Telsim’e standart görüşme ücreti 249 bin, diğer operatörlere ise 499 bin lira. Türk Telekom’dan Aria, Turkcell ve Telsim arandığında ise 500 bin lira ödemek gerekiyor. Aycell’i aramanın dakikası ise 300 bin lira. 
     
     TÜRK TELEKOM NE DİYOR 
Farkın gerekçesi operatör hizmeti      Türk Telekom Pazarlama Daire Başkanı Fazlı Köksal, 118’deki fiyat farkının gerekçesini şöyle açıkladı "118’de operatör kullanıldığı için ve belirli bir altyapı yatırımı yapıldığından bunun rakamını biraz yüksek tuttuk. Orada belli bir bilgi takibi var, bilgilerin işlenmesi ve korunması söz konusu. Yedi ilimizde operatörlerimiz var. Zaten çoğu arama şehirlerarası oluyor ama şehir içinden arayanlar da aynı ücreti ödüyor." 
     
     Ücretsiz olanı da var 
     Türk Telekom’dan yapılan yazılı açıklamada ise şöyle denildi "Türk Telekom 110, 112 gibi kamu hizmeti veren özel servis numaralarını kendi sübvanse etmekte ve ücretsiz sunulmasını sağlamaktadır. Bu özel servis numaralarından 115, 117, 118, 121, 122, 123, 124, 126, 131, 133, 134, 135, 141, 145, 146, 161, 163, 166, 168 Türk Telekom tarafından sunulan hizmetlerdir." 
     
El yakan tek hat 118 değil      Türk Telekom’da 118’in açık farklı fiyat tarifesi, bazı diğer hatlar için de geçerli. Sahil Güvenlik’e ihbarda bulunmak isteyen ya da Uyuşturucu Bilgi, Zehir Danışma, İzci Kan Bilgi Merkezi gibi hatları arayan bir kişi, dakika başına, şehirlerarası görüşme ücreti olan 200 bin lira ödüyor. Milletlerarası Kayıt, Telefon Arıza, Şehirlerarası Kayıt, Kablo TV Arıza telefon numaraları ise ücretsiz hizmet veriyor. 
     



 GÜNCEL 


























</TEXT>
</DOC>
