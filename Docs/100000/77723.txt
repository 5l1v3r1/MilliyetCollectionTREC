<DOC>
<DOCNO> 77723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/yazar/altan.html </URL>
<DATE> 2002/04/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Mankenlik, türkücülük, futbolculuk, gecekonduculuk özlemleri... 
</HEADLINE>
<TEXT>

     Vefalı dostum Prof. Dr. Orhan Güvenen’den vaktiyle öğrendiğime göre, Türkiye’de sadece 100 bin kişinin mesleği var. 
     Marangozluk, elektrik teknisyenliği, terzilik, doktorluk, eczacılık, mühendislik, berberlik vs. gibi dünyanın her yerinde geçerli bir meslek donanımına sahip, sadece 100 bin kişi... 
     Biliyorsunuz "valilik", "müsteşarlık", "generallik" gibi Hazine’den geçinmeli yönetim kadrolarını oluşturan kişiler "meslek" değil, "pozisyon" sahibidirler. 
     Bir vali, dış dünyalarda, örneğin Viyana’da 
     - Benim mesleğim valiliktir, acaba boş bir valilik var mı, diye çalışacak bir yer arayamaz kendine... 
     
     Sevgili Tufan Türenç’in yazılarından öğrendiğime göre de, Türkiye’de yılda kitap alımı için adam başına harcanan para, sadece 2 dolar. Bu birim Avrupa Birliği’nde 500 dolar. 
     Japonya’da da 2 kişiye 1 gazete düşüyor Türkiye’de 20 kişiye bir gazete... Yani Türkiye’de de 2 kişiye bir gazete düşmesi için, toplam 3 milyon 500 bin olan gazete tirajlarının, 35 milyon olması gerekiyor. 
     
     Tablo böyle olunca, iki temel özelliği çıkıyor halk yığınlarının 
     1- Mesleksiz oluşları... 
     2- Anadillerinin "yazı" boyutundan kopuk oluşları... 
     Ancak bireylerde gitgide yaygınlaşan, kestirmeden zengin olma tutkusu var bir de... 
     
     Kestirmeden zengin olmanın yolları neler Türkiye’de 
     TV’lerdeki çeşitli programların etkisi giriyor devreye burada... 
     1- Yoksul çevrelerin genç kızlarında, manken olma düşleri güngünden pıtıraklaşıyor... 
     Söylentilere göre yılda, bu düşlerle binlerce kasaba kızı geliyor İstanbul’a... 
     Geçen yaz, Eminönü’ndeki Haliç’le, Köprü’ye ve Boğaz girişine bakan dost bir kebap lokantasının terasında yemek yerken, servis yapan genç bir kıza takılmıştım 
     - Senden harika manken olur, diye... 
     Genç kız, düşlerinin üstüne cuk oturduğu için, şaka yollu takılmamı ciddiye almış ve şöyle demişti 
     - Boydan kaybediyorum ne yazık ki... 
     
     2- Türkücülük... 
     Adlarını bildiğiniz ünlü türkücülerin kazançları, özellikle Doğu ve Güneydoğu’daki minicik oğlan çocuklarını bile öyle etkiliyor ki... 
     Bir TV ekibi, Doğubeyazıt’a gitmeye görsün örneğin... 
     Beş yaşındaki oğlan çocukları, bir mikrofona rastladıkları zaman, hemen koşturup yana yakıla türküler söylemeye başlıyorlar... 
     
     3- Futbolculuk... 
     Nice taze delikanlının da aklı fikri, önce sönük bir takımda başlayıp, sonra parlak bir takımda ünlü bir futbolcu olmak... 
     Milyon dolarlar üstüne çınlayan transfer paraları duyuldukça, sayısız delikanlı çıldırıyor futbolcu olabilmek için... 
     
     4- Gecekonduculuk... 
     "Memalik - i Osmani" denen, padişahlara ait tüm ülke toprakları, Cumhuriyet’le birlikte "Hazine arazisi" sayılınca - kadastroları da çıkarılmadığı için - önce ufaktan ufaktan, sonra bazı siyasetçiler ve belediyelerle de ortaklaşa, öylesine hızlı bir yağmaya uğradı ki... 
     1947’de Amerikalıların başlattığı karayolları seferberliğiyle birlikte İstanbul’da da Hazine arazileri bir taşra patlamasının gecekondularıyla kaplandı... 
     
     Önceleri yoksul görünüşlü gecekondular, zamanla yapsatçıların 
     - Buraya hemen on daireli bir apartman dikelim beşi senin olsun, beşi benim, önerileriyle karşılaşmaya başladılar... 
     İstanbul’a gelip Hazine arazileri üstüne bir gecekondu dikmek, sonra da onu yapsatçılarla değiş - tokuş etmek kestirmeden zenginliğin en düşsel yöntemlerinden biri oldu. 
     
     Ancak yapsatçıların, piyasaya uygun fiyatta daireler inşa edebilmesi de gecekonduların yerine diktikleri yapıları, ucuza mal etmelerine bağlıydı. 
     Şiddetli bir depreme dayanacak sağlamlıkta yapılar, alıcı bulamayacak kadar pahalıya çıkıyordu. O yüzden çürük ve nispeten ucuz apartmanlarla donandı gitti İstanbul... 
     
     "Hayatta kurnazlık geçerlidir" inancı, "hayatı hak etme" ilkesine ağır basıyordu Türkiye’de. İşte o nedenle de, toplum olarak ödenen gereksiz ve ölümcül bedeller gitgide büyüyordu. 
     
     







Milli Eğitim 


Mankenlik, türkücülük, futbolculuk, gecekonduculuk özlemleri... 


Havale haracı 


Türk - Yunan girişimi 


Yoksa Türkiye Orta Asya'yı boşladı mı 


Derviş'in kusuru 


Bayramı ıskalamak 


Hanedan demokrasisi 


Tahminlerin çoğu atmasyondur, foslar 


Sağduyu nerede 


Siyasette yeni yüz arayışı Mehmet Ali Bayar 


İsrail, savaş, demokrasi ve uygarlık 


Adaletin seyir defteri 


Turan Güneş'i anarken 


Halkbank'ı kim soydu 


BDDK halka bilgi vermeye mecbur 


</TEXT>
</DOC>
