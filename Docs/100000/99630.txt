<DOC>
<DOCNO> 99630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko16.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Brezilya ve Uruguay'a mali destek... 
</HEADLINE>
<TEXT>

     ABD Hazine Bakanı O'Neill, dün geceki açıklamasında, Amerikan yönetiminin, Brezilya ve Uruguay ile uygun politikalar izleyen diğer ülkelerin tümüne mali yardımı desteklediğini bildirdi. 
     Bu arada O'Neill'den, bir televizyon programında ''paraların yardım verilen ülkeden İsviçre'deki banka hesaplarına aktarılmayacağı teminatı verilmediği sürece Latin Amerika'ya yeni mali yardıma karşı olduğu'' sözlerine açıklık getirmesi istendi. 
     ABD Hazine Bakanlığı ve Beyaz Saray'dan yapılan açıklamada, O'Neill'in sadece genel olarak sermaye kaçışına atıfta bulunduğu, ''Brezilya hükümet yetkililerinin dış mali desteği sifonladıkları'' varsayımının yapılmadığı belirtildi. 
     Basın mensuplarının O'Neill'e, bu konudaki tartışmaları sormaları üzerine ABD Hazine Bakanı, sarfettiği sözlerinden ötürü spesifik olarak özür dilememekle birlikte, Brezilya'da özel sektörüyle alakalı uzun yıllara dayalı çalışmalarından edindiği izlenimle, bu ülke halkına büyük saygı duyduğunu, Brezilyalı iyi dostlara sahip olduğunu söyledi. 
     O'Neill, Latin Amerika'da ek kredi alması gereken ülkeler arasına Arjantin'i neden katmadığına dair soruyu cevaplarken, ''onların IMF ile uygulamaya konulacak bir anlaşmaya varmaları hususunda çok çok kaygılıyız'' dedi. 
     IMF, kaotik mali piyasaları istikrara kavuşturmak amacıyla anlaşmalar imzalamak üzere Brezilya, Arjantin ve Uruguay hükümetleriyle eşzamanlı müzakereler yürütüyor. 
     Brezilya ve Uruguay ile müzakereler Washington'da sürdürülürken, Arjantin hükümetiyle müzakereler Buenos Aires'de yürütülmeye çalışılıyor. 
     IMF Sözcüsü Thomas Dawson, Latin Amerika'daki sözkonusu ülkelerle yeni anlaşmaların ne zaman imzalanacağı hususunda spekülasyondan kaçınmakla birlikte, IMF'in giderek dalgalanmaya, kabarmaya başlayan mali piyasalar karşısında mevcut durumun aciliyetini anladığını vurguladı. 
     Bu arada ABD Hazine Bakanı O'Neill, hafta sonunda Güney Amerika'ya durum tespiti, çözüm bulma misyonu için yakında bölgeye hareket edecek. 
     





</TEXT>
</DOC>
