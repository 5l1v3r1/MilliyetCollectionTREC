<DOC>
<DOCNO> 94170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/dunya/adun.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil’de suikast 
</HEADLINE>
<TEXT>

Afganistan Devlet Başkanı Karzai’nin yardımcısı Kabil’de makam otomobilinin içinde silahlı saldırı sonucu öldürüldü. Kuşkular Taliban’ın üzerinde 
     DIŞ HABERLER SERVİSİ 

     Afganistan Devlet Başkanı Yardımcısı ve Bayındırlık Bakanı Hacı Abdülkadir dün başkent Kabil’de uğradığı suikast sonucu öldü. Aynı zamanda Celalabad kenti valisi de olan Peştun asıllı Hacı Abdülkadir’in makam otomobiliyle ofisine giderken iki silahlı saldırganın açtığı yaylım ateşiyle vurulduğu bildirildi. 
     Saldırganlar, 36 mermi sıkarak ön camını kırdıkları otomobili kevgire çevirdi. Aldülkadir’in kanı otomobilden toprağa akarak gölcük oluşturdu. 
     
     İntikam eylemi mi 
     Türkiye’nin komutanlığını yaptığı Uluslararası Güvenlik Destek Gücü ISAF’ın denetimindeki Kabil’de meydana gelen olay büyük şaşkınlık yaratırken yetkililer hemen çok yönlü soruşturma başlattı. 
     Suikastı üstlenen olmadı ancak gözlemciler Hacı Abdülkadir’in Peştun olması nedeniyle devrik Taliban rejimi tarafından "hain" olarak nitelendirildiğini ve saldırının bir intikam eylemi olabileceğini belirttiler. Taliban Afganistan’da çoğunlukta bulunan Peştunlara dayanırken, şimdiki yönetimde ağırlıkla temsil edilen Kuzey İttifakı ise Taciklerden destek alıyor. 
     Olayda Abdülkadir’in şoförü de öldü. Yaylım ateşi açılması sonrasında şoförün direksiyon hakimiyetini kaybettiği ve bakanlık duvarına çarptığı belirtildi. 
     
     Saldırganlar kaçtı 
     Saldırıda, araçta bulunan 2 korumanın yaralandığı ve hastaneye kaldırıldıkları kaydedildi. İki saldırgan, saldırının ardından kaçtı. 
     Kabil polis müdürü Basir Salangi, eski bakan Abdül Halik Fazal tarafından görevlendirilen 10 bakanlık korumasının "görevi ihmal" şüphesiyle gözaltına alındığını açıkladı. 
     Devlet Başkanı Hamid Karzai’nin 4 yardımcısından biri olan Abdülkadir, yaklaşık 3 hafta önce büyük meclis Loya Jirga’da kabinenin açıklanmasıyla birlikte göreve gelmişti. 
     Geçen Şubat’ta Kabil’de gerçekleştirilen bir başka suikastta da Afganistan Sivil Havacılık Bakanı Abdül Rahman öldürülmüştü. 
     
Hacı Abdülkadir mücahitlerin simgesiydi      Silahlı saldırı sonucu hayatını kaybeden 58 yaşındaki Afganistan Devlet Başkanı Yardımcısı Hacı Abdülkadir, Sovyet işgali yıllarında Kızıl Ordu’ya karşı Afgan direnişinin simge isimlerindendi. Abdülkadir, eski Sovyetler Birliği’nde pilotluk eğitimi almış ve 1975’te Hava Kuvvetleri Komutanlığı’na getirilmişti. Hükümeti devirme girişimlerinde bulunmak suçuyla tutuklanan Abdülkadir, Sovyetler Birliği’nin 1980’de Afganistan’ı işgaliyle serbest bırakıldı ve Yunus Halis’in liderliğini yaptığı Sovyet karşıtı örgütün kilit komutanlarından biri oldu. 
     



 DÜNYA 













</TEXT>
</DOC>
