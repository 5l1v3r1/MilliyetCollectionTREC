<DOC>
<DOCNO> 54091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/ekonomi/eko07.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara bu maaşları konuşuyor 
</HEADLINE>
<TEXT>

Dünya Bankası’nın baskısı altında kalan Özelleştirme İdaresi’nin,’özelleştirme işsizlerine destek projesi’ için fahiş ücretlerle eleman aldığı ortaya çıktı. Projede 7 milyar lira maaşla çalışan uzman var 
     HARUN GÜREK Ankara 

     Özelleştirme İdaresi Başkanlığı’nın ÖİB , özelleştirme işsizlerine destek için alınan krediden Dünya Bankası’nın zorlamasıyla 7.3 milyara varan maaşlarla eleman aldığı, bir sekretere 1.7 milyar lira maaş ödendiği ortaya çıktı. 
     Geçen yıl, Dünya Bankası ile Hazine arasında imzalanan anlaşmayla faaliyete geçen "Özelleştirmeye Sosyal Destek Projesi" kapsamında 250 milyon dolar tutarında kredi alındı. 
     Kredi, özelleştirme sonucu işsiz kalanlara 24 ay süreyle yarım maaş ödenmesini, yeni bir meslek kazandırılmasını ya da onların iş kurması için yardım edilmesini amaçlıyor. 
     
Sekreterin aylığı 1.7 milyar      İşsizlik ve meslek kazandırma konusunda uzman kamu kuruluşları ya da üniversitelerden destek alınması olanağına karşın projede görevlendirilmek üzere geçtiğimiz şubat ayında gazetelere verilen ilan ile üç uzman, bir tercüman bir de sekreter alındı. 
     Mayıs ayında işe başladığı kaydedilen elemanların isimleri ve ödenen maaşlar şöyle 
     Cihat Yıldız 7 milyar 311 milyon 20 bin lira. 
     Ogün Çiçek ve İrem Güner 4 milyar 663 milyon 420 bin lira. 
     Başak Diktürk tercüman 2 milyar 424 milyon 790 bin lira. 
     Safiye Aka sekreter 1 milyar 719 milyon 790 bin lira. 
     
Dolara endeksli      Vergiler düştükten sonra Yıldız’ın eline 5.5, Çiçek ve Güner’in 3.5, Diktürk’ün 2, sekreter Aka’nın ise 1.4 milyar lira geçiyor. 
     Bu elemanların üç yıl boyunca projede çalışacağı ve dolar bazında ücret almayı sürdüreceği bildirilirken ücretlerin Dünya Bankası standartlarıyla belirlendiğini belirten Hazine yetkilileri şöyle konuştular 
     "Dünya Bankası, Nitelikli insanlar seçin, maddi açıdan doyurun ki, krediyi eşine dostuna dağıtmasın’ diyor. Ücretler dolar bazında belirlenmişti. Devalüasyon nedeniyle yüksek kaldı." 
     
Bayar da rahatsız      ÖİB Başkanı Uğur Bayar, ücretlerin aslında çok daha yüksek olduğunu belirterek şöyle konuştu 
     "Dünya Bankası tüm projelerde şu şu niteliklerde, şu ücretlerle, şu personeli çalıştıracaksın’ diyor. Bu koşulları yerine getirmezsen krediyi kullanamazsın. Buna rağmen Dünya Bankası’nın önerdiği maaşları direnip yarı yarıya indirdik. 7 bin dolarlık ücreti 
     
3 bin dolara çektik.      Dünya Bankası temsilcisi bu yüzden bizi kendi yönetimine şikayet etti. Türkiye’nin içinde bulunduğu koşullarda bu ücretler yine de yüksek. Projenin ilk gözden geçirmesinde bu ücretlerin de gözden geçirilmesini isteyeceğim." 
     



 EKONOMİ 



















</TEXT>
</DOC>
