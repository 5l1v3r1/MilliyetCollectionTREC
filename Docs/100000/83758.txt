<DOC>
<DOCNO> 83758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo07.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 20 Kore gazisini Dünya Kupası'na götürüyor 
</HEADLINE>
<TEXT>

     Kültür Bakanı İstemihan Talay, Dünya Kupası'na gönderilecek olan Kore gazilerini, Güney Kore'nin Ankara Büyükelçiliği 1. Katibi Hee Chul Lee ile Fenerbahçe Kulübü Başkanvekili Nihat Özdemir'i makamında kabul etti. 
     Kültür Bakanı İstemihan Talay, Kültür Bakanlığı ve 1907 Fenerbahçe Derneği tarafından Güney Kore'de yapılacak olan Dünya Kupası Finallerine gönderilecek toplam 20 Kore gazisini kabulünde yaptığı konuşmada, çeşitli kurum ve kuruluşların birçok insanı Dünya Kupası maçlarını izlemeye gönderdiğini belirterek, ''Bana göre milli takımla Kore'ye gitmeyi en çok hak eden Kore'de Kore'nin bağımsızlığı için savaşan Kore gazileridir'' dedi. 
     Talay, bunun gibi uluslararası spor şöleninde tüm dünyaya bir kez daha bu kahramanları göstermenin önemine değinerek, şöyle konuştu 
     ''Bu kahramanları Kore'ye göndererek, hem kahramanlarımızı bütün dünyaya bir kez daha göstermiş, hem de Türk Milli Takımı için büyük bir doping yapmış oluruz. Kore'nin bağımsızlığı için kanlarını döken bu büyük insanlar kendileri için unutulmaz anılarla dolu ve gönüllerde taht kurdukları Kore'de bizi temsil edecek en güzide topluluktur.'' Böylesine büyük organizasyonların aynı zamanda iyi bir tanıtım olanağı sağladığını ifade eden Talay, ''Büyük sportif ve kültürel faaliyetler ülkeler için aynı zamanda büyük bir tanıtım imkanı sağlar. 
     Türkiye'nin, Kore'de yapılan finallere katılması Kore halkı için büyük önem taşır. Kore gazilerimizin orada Türk ve Kore bayraklarıyla tezahürat etmesi, Türkiye'ye olan ilginin artmasında çok etkili olacaktır'' diye konuştu. 
     
     Fenerbahçe'den gazilere jest 
     Fenerbahçe Kulübü Başkanvekili Nihat Özdemir de kabulde yaptığı konuşmada, Güney Kore'nin bağımsızlık savaşına Türk askerinin ve Türk devletinin büyük destek verdiğini, bu nedenle Atatürk'ün takımı olan Fenerbahçe'nin Dünya Kupası finallerini izlemek üzere Güney Kore'ye 10 Kore gazisini göndereceğini vurgulayarak, şunları söyledi 
     ''Atatürk'ün kulübü olan Fenerbahçe, yalnızca sportif başarıları değil, Türkiye'yi ilgilendiren her türlü koruya gerekli duyarlılığı gösterir. Bu amaçla 1907 Fenerbahçe Derneği olarak Kore'ye 10 gazimizi gönderiyoruz. Fenerbahçe, Atatürk'ün kulübüdür, ülkesi için her türlü fedekarlığı görev olarak bilir.'' 
     
     Güney Korelilerden minnet ve şükran... 
     Güney Kore'nin Ankara Büyükelçiliği 1. Katibi Hee Chul Lee ise teşekkür ve şükran duygularını hala koruyan Güney Kore halkının, Kore gazilerine Güney Kore'yi yeniden görme fırsatı vermek amacıyla kendilerini orada ağırlamaktan gurur duyacaklarını söyledi. 
     Öte yandan, Dünya Kupası'nı izlemeye gidecek olan toplam 43 Kore gazisini Güney Kore'de evlerde ağırlamayı üstlenen Güney Kore Turizm Şirketi Başkanı Si Yoon Lee de, böylesine bir görevi üstlenmekten büyük onur duyduklarını, bu sayede şükran ve minnet duygularını ifade etmek fırsatını buldukları için çok sevindiklerini ifade ederek, eşi ve kızıyla birlikte Kore Gazilerinin önünde diz çöktü. Daha sonra küçük kızı sırayla öpen gaziler duygulu anlar yaşarken, 2.5 aylıkken babası Güney Kore'de şehit olmuş Osman Karatekin ise ''Şimdiye kadar babamın mezarı yerine Ankara'daki Kore şehitliğini ziyaret ediyorduk. 
     Ancak ilk kez babamı gerçek mezarında ziyaret edeceğim için çok heycanlı ve duyguluyum'' dedi. 
     





</TEXT>
</DOC>
