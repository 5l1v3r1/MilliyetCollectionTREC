<DOC>
<DOCNO> 85755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur20.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyguncusu polis ''Paraları görünce tahrik oldum'' 
</HEADLINE>
<TEXT>

     Isparta'daki Kuveyt Türk Şubesi'ne 18 Nisan'da silahlı soygun gerçekleştiren ve kaçarken yakalanan polis memuru Hüseyin Alptekin'in yargılanmasına, Isparta Ağır Ceza Mahkemesi'nde başlandı. 
     Silahlı soygun eylemini gerçekleştirmekten 20 yıl hapis istemiyle yargılanan polis memuru Alptekin, davanın ilk duruşmasında, olaydan pişmanlık duyduğunu söyledi. 
     Mahkemeye verdiği ifadesinde, ''Böyle bir olaya teşebbüs ettiğime inanamıyorum'' diyen Alptekin, bankaya soygun amacıyla gitmediğini ancak, paraları görünce tahrik olduğunu anlattı. 
     Daha önce bankaya verdiği dilekçenin cevabını almak için 18 Nisan'da saat 12.00'de banka şubesine gittiğini ifade eden Alptekin, şunları kaydetti 
     ''Hava aşırı yağışlıydı, başımda da bere vardı. Saçlarım protez olduğu için yağışlı havadan rahatsızlık duyuyordum ve bu nedenle böyle havalarda bere giyiyordum. Daha sonra bankaya girdim ve vezneye doğru yaklaştığımda görevli arkadaşın önünde paraları görünce, bir anda tahrik oldum. Kendime hakim olamadım. Uzun süredir bunalımdaydım. Bu nedenle paraları görünce yanımda bulunan ve kendime ait tabancamı çıkararak, görevliden paraları poşete koymasını istedim. Silahı, kesinlikle hedef gözeterek tutmadım. Paraları aldıktan sonra banka şubesinin dışına çıktım ve kaçmaya başladım. Bir ara pişmanlık duyup geri dönmeyi de düşündüm. Daha sonra kaçarken polisler peşime düştü ve bir kaç el ateş edildi. Kaçarken silahımı kullanmadım. Daha sonra teslim olmaya karar verdim. Çok pişmanım.'' 
     
     ŞAHİTLERİN İFADELERİ 

     Duruşmada dinlenen bankanın güvenlik görevlisi Mustafa Yılmaz ise olay günü bankaya gelen polis memuru soyguncunun başında kar maskesi bulunduğunu ve tabancasını çıkararak görevliye yanaşıp paraları poşete koymasını istediğini, bu arada kendisinin de etkisiz hale getirildiğini belirtti. Daha sonra soyguncunun peşine düşerek, arkasından bir kaç el ateş ettiğini belirten Yılmaz, ''Soyguncu daha sonra teslim oldu'' dedi. 
     Banka görevlisi Mesut Cordal ve İsmail Albayrak da, olay sırasında soyguncunun kafasında kar maskesi bulunduğunu ve sadece gözleri ile ağzının açıkta kaldığını söylediler. 
     
     AKLİ DENGESİNİN YERİNDE OLUP OLMADIĞINA DAİR RAPOR'' 

     Sanız Vekili Avukat Sacit Altuğ ise olay sırasında müvekkilinin başında kesinlikle kar maskeli olmadığını, saçlarının protez olması nedeniyle başında yağışlı havalarda giydiği bere bulunduğunu belirtti. 
     Avukat Altuğ, ''Müvekkilim daha önce 18 yıl Güneydoğu Bölgesi'nde terörle mücadelede çalışmış daha sonra Yalova depremini yaşamış, deprem sırasında evini kaybetmiş ve 10 bin dolara sattığı arabasının parasını da alamamış. Tüm bunlar nedeniyle ekonomik sıkıntıya, psikolojik olarak da bunalıma girmiştir. Bu nedenlerle müvekkilim hakkında Adli Tıp Kurumu'ndan akli dengesinin yerinde olup olmadığı yönünde rapor aldırılmasını istiyoruz'' dedi. 
     Daha sonra kararını açıklayan Mahkeme Başkanı Ünal Müslehettinoğlu, sanık Hüseyin Alptekin'le ilgili İstanbul Adli Tıp Kurumu 5. İhtisas Kurulu'ndan rapor aldırılmasına ve diğer eksikliklerin giderilmesi için duruşmanın haziran ayına bırakılmasına karar verdi. 
     





</TEXT>
</DOC>
