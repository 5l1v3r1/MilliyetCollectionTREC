<DOC>
<DOCNO> 87479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/spo08.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım Notları 
</HEADLINE>
<TEXT>

Özdemir’in yorumu      MİLLİ Takım Sorumlusu Selami Özdemir, Zidane’nın olmayışının Fransa’nın Senegal karşısında sonunu hazırladığını öne sürdü. Özdemir, "Fransa’nın golü yedikten sonra aklı başına geldi, baskı kurdu. Senegal’in oyun disiplinini bir türlü kıramadılar. Zidane’nın olmayışı pahalıya patladı" diye konuştu. 
     
Kafile geliyor      ANKARA’DAKİ Mali Genel Kurul’a katılan Futbol Federasyonu Başkanı Haluk Ulusoy ile yönetim kurulu üyelerinin bugün Seul’e gelmesi bekleniyor. Başkan Ulusoy, Seul’den Ulsan’a geçip, Milli Takım kampını ziyaret edecek ve teknik kadro ile futbolculara Brezilya maçı öncesinde moral verecek. 
     
Emre’nin hayali      İTALYAN La Gazzetta Dello Sport gazetesi, Şenol Güneş’in gözdelerinden Emre Belözoğlu’nun, "21 yaşındayım. Hayran olduğum Roberto Baggio gibi üç Dünya Kupası oynamak istiyorum" sözlerine yer verdi. Haberde, genç oyuncu ile Inter’den takım arkadaşı Ronaldo’nun birbirlerine imzalı forma gönderdiğinin altı çizildi. 
     
Taraftara kitapçık      DÜNYA Kupası’nı izlemeye giden Türk sporseverlere, Pasifik Ülkeleri İle Sosyal ve İktisadi Dayanışma Derneği PASİAD tarafından özel kitapçık hazırlandı. 130 sayfalık kitapçıkta Dünya Kupası, G.Kore ve Japonya, yolculuk, maç yapılacak kentler ve stadlar hakkında bilgiler, Türkçe - Korece ve Türkçe - Japonca temel ifade sözlüğü bulunuyor 
     



 SPOR 


































</TEXT>
</DOC>
