<DOC>
<DOCNO> 81174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/spor/spo03.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçlü koalisyon başardı 
</HEADLINE>
<TEXT>

Başkan Özhan Canaydın, şampiyon olan takımı Faruk Süren’in kurduğunu belirtti, "Mehmet Cansun devam ettirdi, biz de bitirdik" diye konuştu 
     SARI - Kırmızılı yönetim 15. şampiyonluğun keyfini doyasıya çıkarırken, Başkan Özhan Canaydın başarının en büyük mimarları olarak eski başkanlardan Faruk Süren ile Mehmet Cansun’u gösterdi. Canaydın, "Bu takımı sayın Süren kurdu. Mondragon, Ümit Karan ve Lucescu’yu o getirdi. Mehmet Cansun devam ettirdi, biz de bitirdik. Çok şampiyonluk gördüm ama başkan olarak ilk kez bu mutluluğu yaşadım" dedi. 
     İKİNCİ Başkan Ali Dürüst ise her şampiyonluğun ayrı bir tadı olduğunu belirtti, "O yüzden zaferimizi doyasıya kutluyoruz. Rakiplerimiz de iyi mücadele etti ama ipi biz göğüsledik" diye konuştu. Futbol Şubesi Sorumlusu Burak Elmas da, "Gerçekleri tarih yazar, tarihi de Galatasaray. Çok inançlı bir kadromuz var. İnsan üstü mücadele ettiler. Onlarla gurur duyuyoruz" ifadelerini kullandı. 
     
Cim-Bom’un Ortega inadı      FENERBAHÇE’NİN dirsek temasında olduğu Ortega’nın peşini Galatasaray da bırakmıyor. Orta alana lider bir oyuncu arayan Sarı - Kırmızılı yöneticiler, Ortega’nın en iyi seçim olacağı görüşünde birleştiler. Effenberg’in çok sinirli yapısının takıma zarar vereceğini düşünen yönetim, Fenerbahçe’nin de atağa geçmesi üzerine temaslarını hızlandırdı. Galatasaray’ın önümüzdeki günlerde bu oyuncunun menajerleri ile masaya oturacağı belirtildi. Alman Bild Gazetesi ise Effenberg’in önümüzdeki günlerde Galatasaray’la görüşmeye gideceğini yazdı. 
     
Nabza göre şerbet Sarı-Kırmızılı yönetim, teknik direktör belirsizliğine nokta koymak için harekete geçti. Fatih Terim’den yeşil ışık bekleyen Başkan Canaydın, aksi halde masaya oturmayacak 
     ERHAN TELLİ 

     GALATASARAY’DA, 3. yıldız takılır takılmaz Fatih Terim sesleri yine yükselmeye başladı. Şu ana kadar Başkan Özhan Canaydın ile Fatih Terim arasında herhangi bir görüşme olmadığı ve en geç hafta sonu ikilinin bir araya geleceği bildirildi. Ancak Canaydın, zirve öncesi Terim’in gelmesi için yeşil ışık yakmasını bekliyor. Eğer Terim, olumlu mesaj göndermezse, bu görüşme gerçekleşmeyecek. Özhan Canaydın, önlem alıp, "hayır" yanıtının geleceği bir görüşmeye katılmayacak. 
     BAŞKAN Özhan Canaydın, şampiyonluk sonrasında bu konunun konuşulmasından da rahatsızlık duyuyor. II. Başkan Ali Dürüst de, bu tip polemikler nedeniyle daha önce şampiyonlukları yeterince kutlayamadıklarını hatırlatıp, hoca krizinin gündeme getirilmesine karşı çıkıyor. Ancak yönetim, Yozgat maçından sonra düğmeye basıp Terim - Lucescu tercihini en geç 10 Mayıs’ta belirleyecek. Terim ile görüşmeler gizli yürütülecek, Özhan Canaydın, Mircea Lucescu ile de masaya oturacak. 
     FATİH Terim’in, yurt dışı planlarını askıya almak istemediği de ifade ediliyor. Bu arada Başkan Canaydın’ın, tecrübeli hocayı istemesinin arkasındaki ana nedenin önümüzdeki iki yıl boyunca dev projelere imza atmak olduğu bildirildi. Terim sadece sahada teknik olarak değil, vizyonuyla da Galatasaray Başkanı’nın sağ kolu olacak. Canaydın, bu işbirliğinin meyvalarını toplayacak, büyük sponsorları çekip, 1 Eylül itibarı ile 30 milyon dolar bulma sözünü yerine getirecek. 
     
Galatasaray’ın seçkin isimleri, kulüp doktoru Serhan Kurtulmuş’un MSK Med Sağlık merkezinin açılışında buluştu. Fatih Terim’in açılış kurdelesini kestiği törene bazı Sarı-Kırmızılı futbolcular da katıldı. Terim, oyuncularla biraraya gelip, şampiyonluklarından ötürü kutladı. 

Gergin düello      GALATASARAY’IN eski yöneticisi Fatih Altaylı’nın Haber Türk’e Terim hakkında yaptığı ağır açıklamaların ardından ortalık karıştı. Bazı işsiz teknik adamların Galatasaray’a gelmek için aracı kullandığını belirten Altaylı’nın, "Eğer böyle gelmek istiyorsa, o işi yapmasın" açıklamasına dün akşam aynı kanalda Fatih Terim’den yanıt geldi. Terim, "İnsan kalemini, basını, televizyonu böyle şerefsizce kullanmamalı. Bugün dediğini yarın unutan adamlarla işim olmaz" yanıtını verdi. 
     
Vardar’a ameliyat      GALATASARAY’IN Basın ve Halkla İlişkiler Sorumlusu Turgay Vardar, ülser teşhisi konularak hastaneye kaldırıldı. Kocaelispor maçı öncesinde rahatsızlanan ancak şampiyonluk maçında ilaçlarla görev yapan Vardar’ın bugün İnternational Hospital’da ameliyat edileceği açıklandı. Bu arada boynunda şiddetli bir ağrısı bulunan Abdürrahim Albayrak’ın da dün MR’ı çekildi. Albayrak’a iğne tedavisine başladı. 
     
Kral kim olacak      SÜPER Lig’de şampiyonun belli olmasından sonra gözler gol krallığı yarışına dikildi. Son hafta maçları öncesi Beşiktaşlı İlhan Mansız 21 golle önde bulunuyor. Siyah - Beyazlı futbolcuyu 19 golle Galatasaraylı Arif ile Ankaragücülü Agustine takip ediyor. Kocaeli maçında penaltı kaçıran Arif, İlhan’a bir adım daha yaklaşma şansını yitirirken, üç futbolcunun bu haftaki performansları merakla bekleniyor. 
     



 SPOR 





























</TEXT>
</DOC>
