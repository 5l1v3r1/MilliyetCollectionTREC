<DOC>
<DOCNO> 59838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sondun04.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın 7 harikası yarışması bir yıl uzatıldı... 
</HEADLINE>
<TEXT>

     Dünyanın yeni 7 harikasını belirlemek için düzenlenen yarışmada oy verme süresi 2002 yılı sonuna kadar uzatıldı. 
     Yeni harikalardan biri olmaya aday yapıtlar arasında İstanbul'daki Ayasofya da bulunuyor. Bu arada Türkler yarışmaya en fazla oy veren ülkeler arasında 3. sırada yer alıyorlar. 
     Organizatörler daha önce yaptıkları açıklamada, oy verme işleminin 31 Aralık 2001 tarihinde sona ereceğini duyurmuşlardı. 
     Ancak yarışmayı organize eden ''Dünyanın Yeni 7 Harikası Cemiyeti ve Vakfı'' nın başkanı Bernard Weber, internet sitesinde yayınladığı mektupta, ''Son aylarda oy verme işleminin büyük ivme kazandığını ve Türkiye, Meksika, Hindistan gibi ülkelerden gelen oyların, dünyanın internete en fazla bağlı ülkesi olan ABD vatandaşlarından gelen oylardan daha fazla'' olduğuna dikkat çekti. Bunu ''tahmin edilmeyen bir gelişme'' olarak nitelendiren Weber, ''Tüm kıtaların henüz oylamaya tam potansiyelle katılmadıklarını, bunda özellikle Asya ülkelerinde internetin henüz yeterince yaygınlaşmamış olmasının rol oynadığını'' belirtti. Weber, ''Bu ülkelerin vatandaşlarına oy verme olanağı sağlamak için yarışmanın 2002 yılı sonuna kadar uzatıldığını'' açıkladı. 
     2001 sonu itibariyle dünyanın yeni 7 harikası yarışmasında önde 
     giden 3 aday ve oy oranları şöyle 
     1-Hindistan'in Agra kentindeki Tac Mahal yüzde 7.74. 
     2-Meksika'nın Yucatan yarımadasında bulunan Mayalar'dan kalma 
     Chichen İtza Tapınağı yüzde 7.59. 
     3-Çin Seddi yüzde 7.19. 
     Bu arada, yarışmaya en fazla oy Peru'dan geldi. Peruluların verdikleri oylar, tüm oyların yüzde 24.45'ini oluşturuyor. Oy sayısı açısından Meksikalılar 2. sırada yüzde 18.19 Türkler ise yüzde 16.7 ile 3. sırada bulunuyor. 
     İlk 10'a giren diğer ülkeler ve oy oranları ise şöyle 
     ''ABD yüzde 5.94, Hindistan yüzde 4.99, Yemen yüzde 4.61, Şili yüzde 3.87, Almanya yüzde 3.17, İtalya yüzde 2.13 ve İspanya yüzde 2.06.'' 
     Yarışmaya toplam 239 ülkeden oy geldiği bildirildi. 
     






</TEXT>
</DOC>
