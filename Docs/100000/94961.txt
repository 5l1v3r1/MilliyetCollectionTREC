<DOC>
<DOCNO> 94961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur34.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den istifa eden Gülener "İstifalar sürecek" 
</HEADLINE>
<TEXT>

     DSP'den istifa eden Bursa Milletvekili Fahrettin Gülener, partiden istifaların önümüzdeki günlerde de süreceğini savundu. 
     Gülener, yaptığı açıklamada, DSP'den istifaların yeni bir siyasi oluşum olduğunu ve hareketin devam ettiğini belirterek, bazı milletvekillerinin süreye ihtiyaçları bulunduğunu, birkaç gün içinde istifa edenlerin sayısının bugünkünün iki katına çıkacağını öne sürdü. 
     ''Kurulacak yeni siyasi partinin liderliğini kimin yapacağı'' yönündeki soru üzerine Gülener, ''Sivil inisiyatifin öncelikle İsmail Cem, Kemal Derviş ve Hüsamettin Özkan'ı bir arada görmek istediğini'' söyledi. 
     Bu birlikteliğin, Türkiye'nin sorunlarının çözüme kavuşturulması ve istikrarın yakalanması açısından vazgeçilmez olduğu görüşünü dile getiren Gülener, hareketin olgunlaşması için Dışişleri Bakanı İsmail Cem ile Devlet Bakanı Kemal Derviş'in yakacağı ''yeşil ışık''ın beklendiğini bildirdi. 
     





</TEXT>
</DOC>
