<DOC>
<DOCNO> 83004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun07.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman'ın belalısı başkan adayı olmak için tazminat istiyor 
</HEADLINE>
<TEXT>

     Nicole Kidman'ı rahatsız ettiği gerekçesiyle hakkında sanatçıya yaklaşmama kararı çıkartılan Matthew Hooker adlı Amerikalı, Kidman ve daha pek çok kişi aleyhine dava açtı ve toplam 200 milyon dolar tazminat talep etti. 
     Hooker'in dava açtığı kişiler arasında Nicole Kidman'ın yanı sıra Hollywood'u izleyen yaklaşık 80 kadar gazete, dergi ve TV'nin muhabirleri de bulunuyor. Hooker, bu kişilerin kendisini, sanatçıyı rahatsız etmekle suçlayarak küçük düşürdüklerini öne sürdü. 
     
     80 METREDEN FAZLA YAKLAŞMASI YASAK 

     Santa Monica mahkemesi yargıcı, geçen yıl Nicole Kidman'ın şikayetini ciddiye alarak, Hooker'in Kidman'a 80 metreden fazla yaklaşmasını yasaklamıştı. Hooker'in Kidman'ın evine ve çocuklarının okuluna da 80 metreden fazla yaklaşması yasak. 
     Kidman, mahkemede verdiği ifadede, Hooker'i tanımadığını, ancak kocası Tom Cruise'den ayrıldıktan sonra adı geçen kişinin çeşitli defalar evine geldiğini, kendisini rahatsız ettiğini ve ona mektuplar yolladığını belirtmişti. 
     
     BAŞKANLIK YARIŞINA KATILACAKMIŞ 

     İtibarının iade edilmesini isteyen Hooker, ''2004 yılında başkanlık yarışına katılacağı için buna ihtiyacı bulunduğunu'' belirtti. 
     Hooker, kendi adına açtığı web sitesinde ise ''çok iyi bir başkomutan olduğunu'' öne sürdü ve Kidman ile mahkeme yargıcınin kendisini yanlış anladıklarını savundu. 
     ''Nicole Kidman'ın bir kitapçı dükkanında kendisiyle flört ettiğini'' de iddia eden Hooker, ''Nicole, yazdığım senaryoyu okumayı ve beğendiği takdirde filmin başrolünü benimle paylaşmayı kabul etmişti'' dedi. 
     Hooker'in tazminat istediği kişi ve kuruluşlar arasında Microsoft firması ve onun kurucusu Bill Gates, Rupert Murdoch'a ait News Corp., 20th Century Fox ve Miramax film stüdyoları, Los Angeles Times, New York Daily News gazeteleri ile İngiltere'de yayımlanan Guardian ve Hindistan'da yayımlanan Hindustan Times gazeteleri de bulunuyor. 
     

     
</TEXT>
</DOC>
