<DOC>
<DOCNO> 80633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/ekonomi/aeko.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme için umut var 
</HEADLINE>
<TEXT>

Merkez Bankası Başkanı Serdengeçti, ekonominin geleceğe yönelik görünümünün büyüme için umut verdiğini, faiz indiriminin de büyümeyi olumlu etkileyeceğini belirtti 
     ANKARA Milliyet 

     Merkez Bankası Başkanı Süreyya Serdengeçti, ekonominin geleceğe yönelik olarak görünümünün öngörülen büyüme hedefine ulaşılması konusunda umut verdiğini söyledi. 
     Merkez Bankası’nın 67. Genel Kurulu’nda konuşan Serdengeçti, "Düşme eğilimine giren enflasyona bağlı olarak kısa vadeli faiz oranlarında gerçekleştirilen indirimler enflasyonist bir etki yaratmadan büyümeyi olumlu etkileyecektir" dedi. 
     
     Kuru bahane etmeyin’ 
     Bankaların açık pozisyonlarını kapatmalarının kur istikrarının sağlanmasına önemli ölçüde yardımcı olduğunu da bildiren Serdengeçti, kur rejimi gerekçe gösterilerek başka politikaların gündeme getirilmesinin gerçekçi olmadığını kaydetti. 
     Bazı zorluklara karşın piyasaların dalgalı kur sistemine alışmaya başladığını vurgulayan Serdengeçti, yerli ve yabancı bankaların bu sürece uyumunun farklı hızda olmasının, diğer piyasa oyuncuları için sıkıntı yarattığını belirtti. Serdengeçti, yerli - yabancı ayrımının vahim bir hata olduğu uyarısında bulundu. 
     
     Özel sektöre uyarı 
     Serdengeçti, olumsuz gidişatın sona erdiğini, enflasyonist beklentinin kırılmaya ve iyileşmeye başladığını kaydetti. Düşme eğilimine giren enflasyonla bağlı olarak faiz oranlarının gerileme, dünya ekonomisindeki canlanma ve ihracatın aynı performansı sürdürmesinin büyümeye olumlu etki yapacağını da belirten Serdengeçti, özel sektöre de uyarılarda bulundu. 
     Ters para ikamesinin başlamasına yol açan ekonomik nedenlerin tüketim talebi üzerine olumlu etkisi olacağını kaydeden Serdengeçti, şöyle dedi "Ancak bu sürecin bu şekilde devam etmesi, ekonomik birimlerin fiyatlama politikalarında geçmiş alışkanlıklarından vazgeçmelerini ve iktisadi temelleri ile bağdaşmayan fiyatlama davranışlarına yönelmemelerini gerektirmektedir." 
     Genel kurulda, yeni yasa uyarınca ana sözleşme değişiklikleri yapıldı. Para Politikası Kurulu, Hazine’ye avans kullandırılmaması gibi yeniliklerin ana sözleşmeye eklendiği genel kurulda, bu ay sonunda boşalacak banka meclisi ve denetim kurulu üyeliklerine de seçim yapıldı. Seçim sonunda Aytekin Tece’den boşalan banka meclisi üyeliğine Doğan Sevim, Gani Duru’dan boşalan denetim kurulu üyeliğine Yaşar Emin Taylan getirildi. 
     
Enflasyonu, üretim ve ihracata feda etmeyiz’      Merkez Bankası’nın yakın bir gelecekte enflasyon hedeflemesine geçeceğini anımsatan Serdengeçti, bunun koşullarını hazırlamayı sürdürdüklerini bildirirken şunları söyledi "Bugüne kadar yapılanlar ve ileride yapmak istediklerimiz, Türkiye’nin yakın bir gelecekte, ekonomik ve sosyal açıdan hak ettiği yerlere gelmesini sağlamak içindir. Bu süreçte toplumsal uzlaşı son derece önemlidir. Artık enflasyonu yenmek dışında bir alternatifimiz kalmadı. Bu nedenle enflasyonla mücadele geçmişte olduğu gibi başka bir önceliğe, örneğin büyüme, isdihdam ya da ihracata feda edilmemelidir. Çünkü enflasyon sorunu halledilmezse sonuçta istikrarlı bir büyüme ile isdihdam ve ihracatta istikrarlı bir artışın sağlanamadığı 25 yıllık tecrübemizle görülmektedir." 
     



 EKONOMİ 



















</TEXT>
</DOC>
