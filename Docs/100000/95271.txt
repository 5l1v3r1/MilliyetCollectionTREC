<DOC>
<DOCNO> 95271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/yazar/zbirand.html </URL>
<DATE> 2002/07/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye bugün çok daha ümitli 
</HEADLINE>
<TEXT>

     Türk toplumunun tümünden söz edemeyiz ancak, önemli bir bölümü, adeta korkulu bir rüyadan uyanmış gibi hissediyor. 
     Önceki gün korku ve kaygı vardı. 
     Troyka'nın kendi içlerinde bölünecekleri, her birinin kişisel çıkarlarını ön plana alıp hareket edecekleri ve bir araya gelemeyecekleri yönünde kuşku vardı. Türk siyasetinin alışılmış hastalığının kendini göstereceği beklentisi yaygındı. Hatta bu beklenti, DSP'den yeni istifaları dahi durdurmuştu. 
     İsmail Cem- Kemal Derviş-Hüsamettin Özkan anlaşarak bu karamsarlığı bozdular. Aralarında liderlik çekişmesinin dahi çıkmaması toplumda hem büyük taktir, hem de sevinç yarattı. 
     Perşembe sabahı, farklı bir Türkiye ile karşı karşıya kaldık. 
     Her biri kendi alanında iyi not almış, genç ve en önemlisi, eskiyi değil yeniyi temsil eden üç star bir araya geldi. Alışılmamışı gerçekleştirdiler. 
     Siyasetin kaşarlıları şimdi bıyık altından gülüyorlar. 
     Troyka'nın bu birlikteliklerinin uzun sürmeyeceği, en kısa zamanda birbirlerine düşecekleri düşünülüyor. 
     Kimileri, toplumdaki heyecanlar yatıştıktan sonra 3'lünün seçim sandıklarında bekledikleri potansiyeli bulamayacaklarını ileri sürüyorlar. 
     Bu birleşmenin tamamen konjonktürden kaynaklandığını, uzun vadede ülke yönetimini götüremeyeceklerini söyleyenler de var. 
     
Bunları deneyelim sonra karar verelim...      Bütün bu görüşler birer tahmin. 
     Türk siyasetinin tüm alışkanlıkları ve hastalıklarının bir sonucu. Oysa bu toplum zamanında kimlere, ne büyük krediler açmıştır. Şimdi de aynı krediyi açacaktır. Troyka başarırsa, ülkenin yönetimine sahip çıkabilecek, başaramaz ve eksi hastalıklar nüksederse, bu büyük fırsatı kaçıracaktır. 
     Doğrusu, bugünden böylesine ince hesaplar yapmaya gerek görmüyorum. Bırakalım, ekiplerini oluştursunlar. Bırakalım kendilerini göstersinler. Ondan sonra karar verelim. 
     Son gelişmeler, Türk toplumunun karşısına iki seçenek getirmektedir. 
     1. ESKİ yaklaşımlarıyla, ekonomik-sosyal ve politik sistemi değiştirmek istemeyen, ülkeyi içine kapanık, merkezden yönetmeye meraklı, borçlanarak hazır yemeği tercih eden savurgan politikacılar... 
     2. YENİ yaklaşımlarıyla, dünyaya ve rekabete açık, ülkeyi Avrupa Birliği'ne taşıyacak, genç ve vizyonu olan politikacılar... 
     Türkiye, bu iki seçenekten birini tercih edecek. 
     İlk defa böylesine net bir yol kavşağı ile karşı karşıyayız. Eğer söylendiği gibi, toplumun sağduyusu ağır basar ve insanlar kabuklarını kırmak istiyorlarsa, seçecekleri bir kadro var. 
     
Aleyhte kampanya hemen başlayacak      İsmet Berkan CNN TÜRK'teki konuşmasında çok doğru bir tanımlama yaptı. "Beyaz Türkler, ideallerindeki üçlüyü buldu" dedi. 
     Piyasaların ve toplumun önmeli bir bölümünün tepkisi, bu tanımlamaya çok uyuyor. Şimdi, Troyka'nın hata etmeden ve temkinli şekilde adım atması gerekiyor. 
     Büyük eleştirilere uğrayacaklar. Oy potansiyelinden korkan diğer partiler, söylemedikleri lafı bırakmayacaklar. Önemli olan, siyaset oyununu ve toplumun verdiği krediyi kullanmaktır. 
     Türkiye başka bir yere doğru gidiyor. Olayın bu şekilde biçimlenmesi dahi, toplumun değişime ne kadar susadığının işaretidir. 
     Herkesin beklentisi, ümitlerin sürmesi ve rüyaların gerçekleşmesidir. 
     Hayırlı olsun... 
     
     







Derviş olayı 


Her şey iyiye gidiyor, enseyi karartmayın... 


Mühendisler 


Ecevit Önce ekonomi, sonra siyaset 


Derviş, Cem’e sözünü tutacak ama... 


Vatanı hatırlamak 


Eğitim profesörlere emanet 


Kayıtsız ekonominin boyutları 


Diplomasi kaybediyor, politika kazanıyor 


Programında AB olan yeni bir hükümet kurulur mu 


Masalistan’dan bir masal... 


Derviş’e Sezer freni 


Ecevit’e Amerikan komplosu 


Şahsi bir siyasi girişim İyi Kalpli İnsanlar Partisi 


Derviş gitti geldi 


</TEXT>
</DOC>
