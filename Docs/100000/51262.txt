<DOC>
<DOCNO> 51262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/yazar/zbirand.html </URL>
<DATE> 2001/11/08/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Rum gençlerden sizlere mesaj var... 
</HEADLINE>
<TEXT>

     Lefkoşa Güney Kıbrıs 
     Eğer büyük bir aksilik olmazsa, bu akşam 22 10’da CNN TÜRK’te yayınlanacak olan 32. GÜN programında garip sözler duyacaksınız. Tahmin etmediğiniz konuşmalarla karşılaşacaksınız. 
     Kıbrıs Devlet Üniversitesi’ne gittim. 
     Ne yapmak istediğimi sadece bir gün öncesinden haber verebilmiştim. 
     Amacım, üniversiteli gençlerle sohbet etmek ve onların ne düşündüklerini öğrenebilmekti. Bizim varışımız 17 00 civarında olunca, onlar da benim neyi hedeflediğimi tam anlayamayınca, küçük bir grupla karşılaştık. Baktım ki çok az sayıdalar, kendilerinden rica ettim ve başka sınıflardan öğrenci davet ettiler. 
     Programda neler söylediklerini bu akşam izleyeceksiniz. Onları anlatmama gerek yok. 
     Karşımda, beklentilerimin dışında bir genç grubu buldum. 
     En önemlisi, hiçbiri 1974 askeri harekatını veya öncesini yaşamamıştı. Eminim, Türkler hakkında en kötü izlenimlerini de eğitimleri sırasında okudukları kitaplardan edinmişlerdi. 
     Bütün bunlara rağmen, Türk toplumunun eskiden 2’nci sınıf muamele gördüğünü söylemekten kaçınmadılar. 
     "Hatalarımız oldu ve karşılığını da ödemeliyiz" diyebilme olgunluğunu gösterdiler. 
     
     Devlet üniversitesindeki gençlerin bir bölümü Türkçe öğrenim sınıfından oldukları için daha nazik davrandılar. Onlardan sonra konuştuğum başka genç gruplar bana daha gerçekçi bir değerlendirme yaptılar. 
     Aralarında farklı düşünenler bulunmasına rağmen, Kıbrıs Rum genci için çözüm çok önemli değil. Veya yaşlı kuşaklar kadar öncelikli değil. Onların yaşamlarında KIBRISLI TÜRK yok. Neye benzediğini bilmiyorlar. 
     Bunun bir avantajı da var. 
     Geçmişle ilgili bir bağlantıları, kötü anıları veya bir ilişkileri bulunmadığından dolayı, Türkler’e karşı önyargılı değiller. Büyüklerinden duydukları ve okuduklarının dışında bir değerlendirme yapamıyorlar. 
     Ancak benim edindiğim izlenim hem çeşitli genç gruplar, hem de orta yaş kesimi ile konuştuktan sonra Kıbrıslı Rumlar arasında, Kıbrıslı Türkler’le eskisi gibi birlikte veya iç içe yaşamayı bazı eski karma köylerdekiler hariç isteyenlerin sayısı çok az. 
     Kıbrıslı Türkler’in Beş Parmak Dağları’nın öte yanında kalmasını tercih edenler çok daha fazla. 
     "Onlar orada olsunlar, biz burada olalım daha iyi" diyenler çoğunlukta. 
     Konuştuğum gençlerden birinin söyledikleri bana daha gerçekçiymiş gibi göründü 
     "... Türk bizim için fakir ve sert bir tiptir. Yani yanımda komşum olmasını istemem. Bir şey bildiğimden değil, ancak korku veriyorlar. Aramızda mesafe olmasını tercih edenlerimiz çoktur. Zira Kıbrıslı Türk görmedik ki sadece büyüklerimizin anlattıklarından ve okuduklarımızdan bir fikir edindik. Bu kadarı da komşuluk etmeyi caydıracak kadar kötüydü" dedi. 
     Ne yazık değil mi 
     Kıbrıs’ın geleceğini elinde tutan bu insanlar birbirlerini tanımıyorlar. 
     Hiç karşılaşmamışlar. 
     
Gençlere iyilik değil, kötülük ediyoruz      KKTC üniversitelerine gittiğim zaman da hemen hemen aynı yanıtlarla karşılaşmıştım. Kıbrıslı üniversiteliler de bana, Rum üniversitelilerin neye benzediklerini sormuşlardı. 
     Ne acı değil mi 
     Üstelik bu insanları birbirinden ayıran da bizleriz. 
     KKTC hükümeti iki toplumun birbiriyle temasını yasakladığından bu yana, aradaki fark daha da açılıyor. Ne kadar politik açıdan haklı gerekçeleri olsa dahi kabul edemiyorum. Bu kadarına hakkımızın olmadığına inanıyorum. Beni saf bulabilirsiniz. Ancak ben de bu gençlerin eninde sonunda buluşacaklarından ve birbirlerini, bizim kuşakların yapabildiğinden daha kolaylıkla anlayacaklarından, anlaşacaklarından eminim. 
     Bu akşam Rum üniversitelileri izleyin. 
     Hiçbirinin propaganda yapmadığını veya yapmacıklığı olmadığını göreceksiniz. 
     Haftaya KKTC’deki Türk üniversitelilerini toplayacağım. 
     Bakalım onlar ne diyecekler 
     Gençler bizi utandıracak gibime geliyor. 
     
     







Seçim sistemi 


Fatih Terim... 


Kamuda küçülme 


Irak'la sınırları doğru çizmek 


Atatürk, Şah, İnönü, İngiliz elçisi nasıl poker oynadı 


23 cesur adam 


Atatürk ve Edward 


Ekonomist olmanın dayanılmaz ağırlığı 


İnisiyatif bizden gelmeli 


Ders kitaplarında cinsiyet ayrımcılığı 


Umuda yolculuk’ 


Gazeteci doğdu gazeteci öldü 


İstanbul politikalar merkezi 


Kullanmadığınız kredi kartlarını iptal ettirin 


Fakirler altın satıyor, zenginler altın alıyor 


Değişimi yürekli insanlar gerçekleştirir 


</TEXT>
</DOC>
