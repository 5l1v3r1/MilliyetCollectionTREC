<DOC>
<DOCNO> 82457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur06.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı İpsala Cezaevi'nden tahliye oldu... 
</HEADLINE>
<TEXT>

     Kapatılan Refah Partisi'nin eski milletvekili Hasan Mezarcı, Ankara 5. Asliye Ceza Mahkemesi'nin ''Atatürk'ün manevi şahsiyetine hakaret'' suçundan kesinleşmiş 1 yıl hapis cezasını çektiği Edirne'nin İpsala Kapalı Cezaevi'nden, Ceza İnfaz Kanunu hükümlerine göre cezasını tamamlayarak bu sabah tahliye oldu. 
     Mezarcı, İpsala Kapalı Cezaevi'nden tahliye olurken oğlu Fatih Mezarcı tarafından cezaevi önünde karşılandı. Çıkışta hafif sakallı olduğu gözlenen Mezarcı, oğluyla birlikte özel bir otomobile binerek, İstanbul yönüne doğru hareket etti. 
     Mezarcı'nın, 3 ay kaldığı cezavinde, zamanın büyük bölümünü ibadetle geçirdiği ve ''mesih'' iddiasıyla ilgili de çok sayıda mektup aldığı öğrenildi. 
     
     5 ŞUBAT 2002'DE CEZAEVİNE KONMUŞTU 

     Mezarcı, Ankara 5. Asliye Ceza Mahkemesi tarafından, ''Atatürk'ün manevi şahsiyetine hakaret'' suçundan 1 yıl kesinleşmiş hapis cezasını çekmek üzere, 5 Şubat 2002 tarihinde İpsala Cumhuriyet Savcılığı'na gelerek teslim olmuştu. Savcılık tarafından yapılan inceleme sonucu Mezarcı, hakkında kesinleşmiş 1 yıllık cezasını çekmek üzere İpsala Kapalı Cezaevi'ne konulmuştu. 
     Hasan Mezarcı, hakkında, yaptığı konuşmalardan dolayı açılan davalardan sonra Türkiye'den ayrılmış ve Almanya'da 3 yıl yaşadıktan sonra 1 Nisan 2001 tarihinde Edirne'nin İpsala Sınır Kapısı'ndan Tükiye'ye giriş yapmıştı. Hakkında 11 ayrı yakalama müzakeresi bulunduğu için sınır kapısında gözaltına alınan ve İpsala Emniyet Müdürlüğü'nde 24 saat tutulan Mezarcı, sevk edildiği adli makamlarca tutuklanarak, İpsala Kapalı Cezaevi'ne konulmuştu. Mezarcı, 14 Nisan 2001 tarihinde ise Balıkesir'in Bandırma İlçesi'ndeki Özel Tip 
     Cezaevi'ne nakledilmişti. Mezarcı'yla ilgili suçların çoğunlugu af kapsamına girmişti. 
     





</TEXT>
</DOC>
