<DOC>
<DOCNO> 88352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo19.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kombine biletleri büyük ilgi... 
</HEADLINE>
<TEXT>

     Yeni sezon için Ortega ve Almeyda gibi dünya çapındaki yıldız futbolcuları kadrosuna dahil etmek isteyen Fenerbahçe Kulübü, kombine bilet satışlarında beklediği ilgiyi gördü. 
     Fenerbahçe Şükrü Saracoğlu Stadı'nın üzeri yeni kapatılan maraton tribününün, bugün satışa çıkarılan bloklarının kombine biletlerine sarı-lacivertli taraftarlar büyük ilgi gösterdi. 
     Fenerbahçe Kulübü'nün sosyal ilişkilerden ve stat yönetiminden sorumlu yönetim kurulu üyesi Hakan Bilal Kutlualp, henüz satışlarla ilgili olarak ilan vermediklerini, buna rağmen satışların patlama yaptığını söyledi. 
     Maraton tribününün üst bölümünden 3 blokta yer kalmadığını kaydeden Kutlualp, ''Maraton tribünümüzde taraftarlarımızın göreceği hizmet 5 yıldızlı otel kalitesinde olacak. Divan Oteli burada servis verecek. Henüz ilan vermedik, ama satışlarda büyük bir patlama var. Şimdiden üst bölümdeki 3 blokta yer kalmadı'' dedi. 
     Hakan Bilal Kutlualp, maraton tribününün üst bölümünde henüz satışa çıkarmadıkları blokların da bulunduğunu ve bu bölümleri gerekirse satışa çıkaracaklarını sözlerine ekledi. 
     Bu arada, locaların altında yer alan tribünün ortasındaki D Blok'ta da yer kalmadığı bildirildi. 
     Kombine biletler, blokların yerine göre, peşin satışlarda 700 milyon lira ile 4 milyar lira arasında değişirken, taksitli satışlarda ise fiyatlar 810 milyon lira ile 4 milyar 600 milyon lira arasında gerçekleşiyor. 
     Fenerbahçe Şükrü Saracoğlu Stadı'nın VIP tribün kombine bilet satışları ise 1907 Fenerbahçe Derneği ve Sarı-lacivert Derneği tarafından yapılıyor. 
     





</TEXT>
</DOC>
