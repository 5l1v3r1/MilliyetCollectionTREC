<DOC>
<DOCNO> 92553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/siyaset/asiy.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez Ecevit vardı ama Özkan yoktu... 
</HEADLINE>
<TEXT>

Hüsamettin Özkan’ın dünkü grup toplantısına katılmaması, Başbakan Bülent Ecevit’in hastalığı süresince yaşanan sıkıntı ve kırgınlıkların su yüzüne çıkması olarak yorumlandı 
     SERPİL ÇEVİKCAN Ankara 

     Başbakan’ın 9 hafta sonra katıldığı ilk DSP grup toplantısına erken seçim açıklaması’ kadar Hüsamettin Özkan’ın yokluğu da damgasını vurdu. Meclis’e gelişinde Rahşan Ecevit’e yakın isimler tarafından karşılanan Başbakan Ecevit’in yanında bu kez Hüsamettin Özkan yer almadı. Özkan’ın grup toplantılarında her zaman oturduğu yerde de, nekahat döneminde Ecevit çiftiyle en çok görüşen isim olan Grup Başkanvekili Emrehan Halıcı vardı. 
     
     Ecevit telefonla aradı 
     Özkan’ın, grup toplantısının başladığı saatlerde Ankara’dan İstanbul’a doğru yola çıktığı haberi geldi. Cumhurbaşkanı’yla yaptığı görüşmenin ardından Başbakanlık Resmi Konutu’na geçen Ecevit ise, burada kaldığı kısa sürede toplantıya gelmeyen Özkan’ı arayıp liderler zirvesinin toplanabilmesi için yardım istedi. 
     Özkan’ın, 4 Mayıs’ta başlayan hastalık sürecinde kriz sinyali veren konularda Ecevit’le temas sıkıntısı yaşadığı ve bu rahatsızlığın doruk noktasına ulaştığı uzun süredir konuşuluyordu. 
     
     Patlama noktasına geldi 
     İdam konusunda iktidar ortakları arasındaki tartışma ve DSP’nin Meclis’teki uzlaşma arayışının olumsuz bir seyir izlemesinde "Özkan’ın devrede olmayışının" etkisi olduğu da söylenenler arasında. Başbakanlık’taki makamı işadamlarından işçi temsilcilerine, milletvekillerinden bürokratlara kadar birçok kesimden "şik yetçi" gruplarla dolup taşan Özkan’ın "patlama noktasına" geldiğini söyleyen yakınındaki isimler, şunları söyledi 
     
     Yanlış anlaşılmak üzüyor 
     "İşleyen bir çarka sokulan çomaklarla mücadele etmekten yoruldu. Ecevit’e sonuna kadar bağlı, ancak beklediği ilgiyi göremiyor. Bu nedenle kırgın." 
     Özkan’ın ise, "Beni yoran işler değil, doğru anlaşılmamak" dediği öğrenildi. Son gelişme, uzun süredir Özkan ile Rahşan Ecevit arasında yaşandığı bilinen soğukluğun, evde geçirdiği hastalık döneminde Başbakan’ı da etkilediği yorumlarına neden oldu. 
     
     Grup kararını hastanede aldı 
     Grup toplantısına Ankara dışında olan 7 bakan katılmadı. Toplantı için milletvekillerinin sabah haberdar edildiği, ancak kararın önceki akşam Ecevit’in Başkent Hastanesi’ndeki büyük kontrol sırasında kendisini ziyaret eden DSP kurmayları Emrehan Halıcı, Tayfun İçli, Zeki Sezer, Süleyman Yağız ve Mecit Şekercioğlu’yla görüşmesinde alındığı öğrenildi. 
     



 SİYASET 














</TEXT>
</DOC>
