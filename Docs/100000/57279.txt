<DOC>
<DOCNO> 57279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/guncel/gun06.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerine kavuşamadı 
</HEADLINE>
<TEXT>

O, yurdunun minikleri çiçek gibi açsın diye kar tipi dinlemedi 
     ATİLLA ZİYA Gönen DHA 

     Balıkesir’in Gönen ilçesinden, görev yaptığı Kocapınar köyüne yürüyerek giderken yolda tipiye yakalanan vekil öğretmen Şener Uğur 25 , donarak öldü. Cesedi 4 gün sonra köy yakınlarında karla örtülü bulunan Şener öğretmen, dün gözyaşları arasında toprağa verildi. Pazar günü öğleden sonra otostopla Hamidiye’ye giden Şener öğretmenin, buradan 6 kilometre uzaklıktaki Kocapınar’a gitmek için Karayolları’na ait bir greydere binmek istediği, ancak şoförün, "Yolcu almamız yasak" diyerek kendisini reddettiği öğrenildi. 
     
DÜNYANIN BÜTÜN ÇİÇEKLERi      Dünyanın bütün çiçeklerini diyorum, 
     Bütün çiçeklerini getirin buraya. 
     Öğrencilerimi getirin buraya 
     Kaya diplerinde açmış çiğdemlere benzer 
     Bütün köy çocuklarını getirin buraya 
     Son bir ders vereceğim onlara 
     Son şarkımı söyleyeceğim. 
     
     Dünyanın bütün çiçeklerini diyorum, 
     Ben mezarsız yaşamayı diliyorum 
     Ölmemek istiyorum yaşamak istiyorum 
     Yetiştirdiğim bahçe yalnız kalmasın 
     Tarumar olmasın istiyorum perişan olmasın 
     Beni bilse bilse çiçekler bilir dostlarım 
     Niçin yalnız yaşadığımı ben onlara söyledim 
     Çiçeklerde açar benim gizli arzularım. 
     
     Dünyanın bütün çiçeklerini diyorum, 
     Okulun duvarı çöktü altında kaldım 
     Ama ben dünya üstündeyim toprakta 
     Çile çektim, yalnız kaldım ama yaşadım 
     Yurdumun çiçeklenmesi için daima yaşadım. 
     Bilir bunu bahçeler, kayalar, köyler bilir 
     Şimdi sustum, örtün beni, yatırın buraya 
     Dünyanın bütün çiçeklerini getirin buraya. 
     



 GÜNCEL 






















</TEXT>
</DOC>
