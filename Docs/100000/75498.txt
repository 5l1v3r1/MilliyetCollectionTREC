<DOC>
<DOCNO> 75498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun19.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri, Arafat'ın bürosunun kapısına dayandı... 
</HEADLINE>
<TEXT>

     Filistin lideri Yaser Arafat'ın karargahı çevresinde gece boyunca devam eden ateş ve bombalamanın ardından, İsrail askerlerinin Arafat'ın özel bürosunun kapısına dayandığı belirtildi. 
     Arafat'ın danışmanları, elektriğin kesilmesinden sonra Arafat'ın geceyi karanlıkta geçirdiğini ve koşulların giderek kötüye gittiğini kaydettiler. 
     İsrail askerlerinin Arafat çevresindeki kuşatmayı giderek sıkılaştırdığı, Arafat'ın ise moralini yüksek tuttuğu belirtildi. 
     Batı Şeria'daki Filistin istihbaratının başkanı Tevfik El Tiravi, İsrail özel birliklerinin Arafat'ın özel bürosuna daha da ilerlediklerini ve Arafat'ın iki korumasını yaraladıklarını kaydetti. 
     Tiravi, Katar'ın El Cezire televizyonuna telefonla yaptığı açıklamada, ''İsrail askerleriyle Arafat'ın özel bürosu arasında sadece bir kapı kaldı. Geceyi sadece kuşatmayla değil, yoğun bombardıman ve ateş altında geçirdik. Dış dünyayla iletişimimizi kesmemizi istiyorlar'' dedi. 
     Arafat'ın danışmanlarından birinin, moralleri yüksek tutmak için duvarlara ve Arafat'ın kapısına, Arafat'ın bir konuşmasında söylediği ünlü ''Geçemeyecekler'' sözünün yazılı olduğu pankartlar astığı belirtildi. 
     Arafat ve danışmanlarının, elektrik, su, gıda ve tıbbi yardım olmadan kuşatmaya uzun süre dayanamayacağı kaydediliyor. 
     İsrail askerlerinin ilerlemesini durdurmak için silahlarını kullanan korumalardan birinin öldüğü, 20'den fazlasının yaralandığı belirtiliyor. Filistin liderinin, yaralı korumaların tedavisinde özel doktoruna yardımcı olmaya çalıştığı ifade ediliyor. 
     






</TEXT>
</DOC>
