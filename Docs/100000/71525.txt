<DOC>
<DOCNO> 71525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo16.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "İbrahim, Panathinaikos'un başrol oyuncusu.." 
</HEADLINE>
<TEXT>

     Avrupa Ligi'nde mücadele veren, milli basketbolcu İbrahim Kutluay'ın da forma giydiği Panathinaikos, dün akşam Sloven Olimpia Lubliana'ya karşı kendi evinde verdiği mücadeleden 85-67 galip ayrıldı. 
     Karşılaşmada yaklaşık 30 dakika kalan İbrahim Kutluay, 22 sayı kaydederek gecenin en skorer ismi olmayı başardı. 
     Uzun süren sakatlık dönemi ve karşılaşmalarda geçen yıla oranla kaydettiği düşük skor ile son zamanlarda Panathinaikos taraftarının pek de olumlu olmayan eleştirilerine maruz kalan Kutluay, dün akşam sergilediği performansla büyük beğeni topladı. 
     Türk basketbolcu, Panathinaikos'u Lubliana karşısında zafere götürürken, Yunan basının da ilgi odağı oldu. 
     Atina'da yayınlanan Ethnos Gazetesi, Kutluay'ın Panathinaikos'un başrol oyuncusu olduğunu vurguladığı haberinde, Türk basketbolcunun takımının ''saldırı mekanizması'' görevini üstlendiğini kaydetti. 
     Olimpia Lubliana savunmasının Kutulay'ın ataklarına karşılık veremediğini yazan Elefteros Tipos gazetesi ise Sloven takımını adeta sayı bombardımanını tutan ''İbo''nun, karşılaşma süresince ''rakibinin korkulu rüyası'' olmayı başardığını belirtti. 
     Panathinaikos'un, kolay gelen bir galibiyetin sahibi olduğunu vurgulayan Apoyevmatini gazetesi de İbrahim Kutluay'ın savunma ve hücumda gösterdiği performansının ''mükemmel'' olduğunu kaydetti. 
     Ta Nea ise Panathinaikos'un ''hayatta kalabilmek'' için çok iyi bir oyun çıkarması gerektiğini bilerek başladığı karşılaşmada ''yaşam öpücüğünün'' İbrahim Kutluay'dan geldiği değerlendirmesini yaptı. 
     Yeşil-beyazlı takımın, Kutluay'ın ''vuruşları'' ile köşeye sıkıştırıldığını belirten gazete, Türk basketbolcunun ''enfes'' performansı ile taraftarlara ''AEK'deki günlerini anımsattığını'' yazdı. 
     İlk yarının 49-30 Panathinaikos kuşatması altında kapandığını yazan Elefterotipiya ise milli basketbolcunun 17 dakika içinde 17 sayı kaydederek ''gecenin lideri'' olduğunu kaydetti. 
     






</TEXT>
</DOC>
