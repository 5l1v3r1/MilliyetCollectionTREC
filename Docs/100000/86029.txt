<DOC>
<DOCNO> 86029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/spor/spo05.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş telaşlandı 
</HEADLINE>
<TEXT>

Milli Takım’ın hocası, Güney Afrika karşısında futbolcuların olumsuz sinyal vermesi üzerine harekete geçti. Formsuz olan Hakan Şükür ve Ümit Davala’ya özel program uygulanacak 
     BİLAL MEŞE 

     Çift idmana dönüş 
     HONG Kong’ta düzenlenen dörtlü turnuvada Milli Takım’ın bekleneni verememesi üzerine Şenol Güneş alarm verdi. Ortaya konulan futboldan memnun kalmayan tecrübeli hoca, formsuzluğu nem oranının yüksek olmasına ve iklime uyum sağlamakta çekilen sıkıntıya bağladı. Oyuncuların performansını artırmak için de Kore’deki kamp boyunca idman sayısını ikiye çıkardı. Ayrıca başta Hakan Şükür ve Ümit Davala olmak üzere formsuz isimler için ekstra çalışma programı hazırladı. 
     
     Kore’de tam mesai 
     ANTALYA ve Hong Kong’taki çalışmalarda oyunculara fazla yüklenmediğini kaydeden Güneş, "Asıl çalışma Kore’de başlayacak. Brezilya maçına kadar performansımız üst düzeye çıkacak, buna da mecburuz" ifadelerini kullandı. Ay - Yıldızlı ekibimizin teknik patronu, iki hazırlık maçının çok verimli geçtiğine işaret etti ve "Tabii ki ortaya çıkan sonuç gerçek gücümüzün göstergesi olamaz. Ama artılarımızı ve eksikliklerimizi görme açısından çok yararlı oldu" dedi. 
     
     Savaşan kadro 
     BREZİLYA maçına konsantre olduklarını vurgulayan Şenol Güneş, 90 dakika süreyle savaşan bir takımı sahaya süreceğini söyledi. Hong Kong’taki turnuvada takımdaki futbolcuların durumlarını görme fırsatı bulduğunu belirten Milli Takım’ın hocası, şöyle devam etti "Brezilya karşısına savaşan, yüreğini koyan, ayağını yere sağlam basan, rakibe sahanın her yerinde pres yapan, göz açtırmayan bir kadroyla mücadele vereceğiz. İstediğimiz sonuca da ulaşacağız." 
     
Tek korkum Ronaldo’      MEHMET DEMİRCAN 

     BREZİLYA maçı için gün saymaya başlayan Milli Takım’da, kampın en başarılı isimleri arasında gösterilen Okan, en çok Inter’den takım arkadaşı Ronaldo’dan çekindiğini söyledi. Yıldız oyuncu, "Brezilya’nın en büyük kozu. Ancak bazı zaafları var. Bunları hocama ilettim. Topla buluşsa bile kaleye sırtı dönük olmalı" dedi. 
     RORERTO Carlos’a da dikkat etmemiz gerektiğini vurgulayan Okan, "Topla mükemmel ilerliyor. Ortaları da süper. Frikiklerini anlatmaya gerek yok. Ancak fazla da abartmamamlı. Galatasaray’dayken Fatih’in o kulvarı nasıl kestiğini herkes gördü" ifadesini kullandı. Tecrübeli oyuncu, ikinci tura yakın olduklarını sözlerine ekledi. 
     
Antenleri çevirdik’      MİLLİ Takım Menajeri Can Çobanoğlu, Şenol Güneş’in kafasında Brezilya maçının kadrosunu oluşturduğunu, kendilerinin de artık G.Afrika yenilgisini unuttuklarını söyledi. Çobanoğlu, "Ders çıkardık. Üstelik bu karşılaşma bizim için kazançla bitti. Hedeften şaşmamalıyız. Takım, psikolojik yönden bozuk değil. Artık antenlerimizi G.Kore’ye çevirdik. Herkesin gönlü rahat olsun" dedi. 
     
     Notlar 
Son çalışma      ANTALYA’NIN ardından Hong Kong’ta bir hafta finallere hazırlanan Milli Takım, dün yaptığı tek idmanla çalışmalarını tamamladı. Ekibimiz, bugün G. Kore’ye geçip, kupanın son hazırlıklarını sürdürecek. Kore’deki günde çift idman programı konusunda değişiklik yapılmayacağı açıklandı. 
     
Güvenlik çemberi      KAFİLENİN Ulsan’da kalacağı otel güvenlik görevlileri tarafından karış karış arandı. Bir gün önce Ulsan’a giden güvenlik sorumlusu Ömer Uyanık, alınacak önlemleri bir kez daha gözden geçirdi. Nükleer ve biyolojik silahlara karşı da askeri uzmanlar alarma geçti. 24 saat süreyle yabancı dil bilen Koreli polisler görevlendirildi. 
     
Transferin gözdesi Emre      İTALYA’DA transferin en gözde ismi Inter’de oynayan Emre oldu. Çizme’de çıkan haberlerde, İspanya’dan Valencia, Barcelona, İngiltere’den Arsenal ve Galatasaray’ın milli futbolcu için Inter’le görüştüğü iddia edildi. Emre konusunda en ısrarlı kulübün Arsenal olduğu bildirildi. 
     
Sevindirici haber      MİLLİ Takım Doktoru Cemil Dinç, hafif sakatlıkları bulunan oyuncuların, Güney Kore’de takımla çalışmalara başlayacağını açıkladı. Hasan Şaş’ın düz koşuya başladığını belirten Dinç, Rüştü’nün kasık, Ergün’ün de alt kas adalesindeki problemin birkaç gün içinde çözüleceğini söyledi. 
     
Brezilya tökezleyebilir’      ALMAN B.Z. Gazetesi, Türkiye’nin kupada çeyrek finale yükselebileceğini yazdı. "Türkler, Brezilya’nın Dünya Kupası sambasını durdurabilir" başlığıyla verilen haberde, ekibimizden çok şeyin beklenebileceği ifade edildi ve son Avrupa Şampiyonası’nda Milli Takım’ın bunu gösterdiği görüşüne yer verildi. 
     
Bizden gidenler      DÜNYA Kupası’nda geçen sezon Süper Lig’de forma giyen altı lejyoner de yer alacak. Fenerbahçe’nin Hırvat oyuncusu Rapaiç, Göztepe’nin Polonyalı kalecisi Majdan, Tunus’ta yer alan Beşiktaşlı Baya, Bursasporlu Bouazizi, Kamerun’da bulunan Samsunsporlu kaleci Buker ile Rizesporlu Alnoudji finallerde ter dökecek. 
     



 SPOR 


























</TEXT>
</DOC>
