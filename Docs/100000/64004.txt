<DOC>
<DOCNO> 64004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo17.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Niculescu ile sözleşme imzaladı 
</HEADLINE>
<TEXT>

     Galatasaray, bugün İstanbul'a getirttiği Rumen Futbolcu Radu Niculescu ile sözleşme imzaladı. 
     Niculescu, kulüp başkanı Mehmet Cansun, futbol şubesi üyesi Abdürrahim Albayrak, teknik direktör Mircea Lucescu ve sportif ilişkiler direktörü Mere Razlıklı'nın hazır bulunduğu törenle, kendisini kiralık olarak sezon sonuna kadar Galatasaray'a bağlayan sözleşmeye imza attı. 
     Galatasaray Kulübü Başkanı Mehmet Cansun, Romanya'nın National Bükreş Kulübü'nden transfer edilen, 27 yaşında ve 1.84 metre boyundaki Niculescu'nun 15 kez milli olduğunu belirtirken, bu futbolcuyu opsiyonlu olarak sezon sonuna kadar kiraladıklarını, beğenmeleri halinde kadrolarında tutacaklarını söyledi. 
     Şubat ayının 20'sinden itibaren Galatasaray'ı yoğun bir programın beklediğini kaydeden Cansun, ''Yeniden 3 günde bir maç yapmaya başlayacağız. Elimizden geldiğince kadromuzu geniş tutmaya çalışıyoruz. Yaşanabilecek sakatlık gibi risklere hazır olmalıyız'' dedi. 
     Cansun, Rumen futbolcudan, kısa sürede takım arkadaşlarına adapte olmasını, Birinci Süper Lig ve Avrupa Şampiyonlar Ligi'nde takıma katkı sağlamasını beklediklerini söyledi. 
     Teknik direktör Mircea Lucescu ise Niculescu'nun çok yetenekli bir futbolcu olduğunu kaydederek, ''Onun transfer edilmesini yönetime ben teklif ettim'' dedi. 
     İtalya'da, Brescia'yı çalıştırırken Niculescu'yu da transfer etmek istediğini anlatan Lucescu, sözlerini şöyle sürdürdü 
     ''1998 Dünya Kupası Finalleri'ne katılan bir takımda yer aldı. 
     Galatasaray'ın santrfor mevkiinde oynayacak kapasitede bir futbolcu olduğuna inanıyorum. Üst üste maçlar yapacağız. Elimizde Ümit Karan'ın alternatifi yok. Ona partner ve rakip olacak ikinci bir forvet bulunmuyor. Niculescu'nun, gelecek 3 ayda takıma yararlı olacağını, daha sonra da Galatasaray'da kalacağını umuyorum. Aralık ayından beri antrenman yapıyor, ancak maç eksiği var. Bunu kapatmalı.'' Rumen futbolcu Niculescu da imza töreninde yaptığı açıklamada, kendine olan güvenini dile getirdi. 
     Galatasaray'da olmaktan mutluluk duyduğunu belirten Niculescu, ''Galatasaray büyük bir takım. Hele Romanya'da çok tanınıyor. Ben de Popescu, Hagi ve İlie kadar kendime güveniyorum. Romanya Milli Takımı'nda oynadığım dönemden daha fazlasını yaparak Galatasaray ile birlikte adımı duyurmak istiyorum. Bunun zorluğunu da biliyorum'' diye konuştu. 
     






</TEXT>
</DOC>
