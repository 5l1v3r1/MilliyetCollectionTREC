<DOC>
<DOCNO> 54419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur20.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm küçük öğrenciyi tenefüste yakaladı 
</HEADLINE>
<TEXT>

     Pendik Namık Kemal İlköğretim Okulu bahçesinde teneffüste aniden fenalaşan öğrenci Abdurrahman Karataş 14 , hayatını kaybetti. 
     Alınan bilgiye göre, Namık Kemal İlköğretim Okulu 8 A sınıfı öğrencisi Abdurrahman Karataş 14 , teneffüste okul bahçesinde arkadaşlarıyla oynarken aniden fenalaştı. Arkadaşları tarafından düşmemesi için tutulan Karataş, nöbetçi öğretmen ve okul müdür yardımcıları tarafından Pendik Nene Hatun Hastanesi'ne kaldırıldı. 
     Hastaneye solunumu ve kalbi durmuş olarak gelen Abdurrahman Karataş, hekimlerin suni solunum, kalp masajı ve şok uygulamasına rağmen hayata döndürülemedi. 
     Talihsiz öğrencinin cesedi, ölüm nedeninin belirlenebilmesi için Pendik Cumhuriyet Savcılığı'nca otopsi yapılmak üzere Adli Tıp Kurumu'na gönderildi. 
     Okul yetkilileri, neşeli bir öğrenci olan Abdurrahman Karataş'ın bir rahatsızlığı olup olmadığının ailesi tarafından bilinmediğini kaydederek, ancak arkadaşlarının Karataş'ın daha önce de bayıldığına tanık olduğunu anlattıklarını söylediler. 
     Bu arada, Abdurrahman Karataş'ın ani ölümü nedeniyle 8 A sınıfı bugün tatil edildi. 
     






</TEXT>
</DOC>
