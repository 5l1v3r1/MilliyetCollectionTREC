<DOC>
<DOCNO> 95013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/siyaset/siy04.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller’in gözü başbakanlıkta 
</HEADLINE>
<TEXT>

Derviş’le görüşen Çiller, Başbakanlığı döneminde yaptığı terörle mücadeleden dolayı coğrafyayı çok iyi tanıdığını savunarak, bir Irak operasyonunda başbakanlık istedi 
     ANKARA Milliyet 

     Ekonomiden sorumlu Devlet Bakanı Kemal Derviş ile görüşen DYP Genel Başkanı Tansu Çiller, hükümete talip olduğunu ve olası bir Irak operasyonunda başbakan olmak istediğini söyledi. Çiller, Derviş’in ise erken genel seçimin 2003’ün ilkbaharında yapılması önerisinde bulunduğunu kaydetti. 
     Yoğun temeslarını dün de sürdüren Derviş, Çiller’i Bilkent Konutu’ndaki evinde ziyaret etti. Çiller, görüşmeden sonra yaptığı açıklamada şunları kaydetti 
     "Derviş’in kafasında Seçim ilkbahara kalabilir mi ’ diye bir soru vardı. Ben de sonbaharda olmasının nedenlerini kendisi ile paylaştım. Meclis hemen açılmalıdır. Mutlaka bu sonbaharda seçime gidilmelidir. İki turlu seçim için de Anayasa değişikliği gerekmiyor. Eylülden sonra AB konusundaki düzenlemeler Kopenhag zirvesine yetiştirilemez. DYP’nin öncelikli hedefi AB’dir, hükümet modellerini geri planda tutuyoruz. idam cezasının kaldırılmasına da, yerine afsız ve ağırlaştırılmış müebbet hapis cezası getirilmesi kaydıyla destek olacağız." Çiller, başbakanlığı döneminde yaptığı terörle mücadeleden dolayı coğrafyayı çok iyi tanıdığını da savunarak "Bu hükümete talibiz ve olası bir Irak operasyonunda Türkiye’nin başbakanı olmak istiyorum. Türkiye’nin başında olan kişinin terör mücadelesini, o coğrafyada terörün etkilerini bilmesi ve tecrübeli olması lazım" diye konuştu. 
     Çiller, "Derviş, seçimin ilkbaharda olması önerisinin gerekçelerini anlattı mı" sorusunu ise "Öneri değil, her şeyi ilkbahara kadar daha iyi götürebilir miyiz, şeklinde suali oldu. Bunun nedenini kendisine sorun" diye yanıtladı. 
     Çiller, MHP ile temasa hazır olduklarını da belirterek "Benimle görüşmek istemediler. Bu AB’den korkmaktır. Bunu yadırgadım" diye konuştu. 
     Derviş ise Çiller ile AB takvimi üzerinde değerlendirmede bulunduklarını belirterek şunları söyledi "Bugünlerde herkesi dinliyorum, herkesin fikrini alıyorum. Çiller de, ben de AB’nin Türkiye için ne kadar önemli olduğunu hissediyoruz. Bu konuda gerçekçi, fakat acil adımlar atılması konusunda aynı görüşteyiz." 
     
DYP, MHP’siz hükümet istiyor      AYDIN HASAN Ankara 

     Tansu Çiller’in hükümet senaryoları şöyle 1- Bu hükümetle devam edilecekse Meclis hemen olağanüstü toplantıya çağrılmalı. Seçim ve siyasi partiler kanununda değişiklik yapılarak hemen seçime gidilmeli. 2- Hükümet sona ererse DSP - DYP - ANAP hükümeti kurulabilir. 3- DYP azınlık hükümeti gerekli düzenlemeleri yaparak sonbaharda Türkiye’yi seçime götürür. 4- DSP - ANAP azınlık hükümetine seçim koşuluyla dışarıdan destek verilebilir. 5- DSP azınlık hükümetine erken seçim koşulayla dışarıdan destek verilebilir. 
     



 SİYASET 
























</TEXT>
</DOC>
