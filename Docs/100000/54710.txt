<DOC>
<DOCNO> 54710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun22.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a olası saldırıya dünyada tepki var 
</HEADLINE>
<TEXT>

     Çin, uluslararası terörizmle savaşımın ''isteğe göre'' genişletilemeyeceğini bildirdi. 
     Çin Dışişleri Bakanlığı Sözcüsü Zhang Quiye, ABD'nin Irak'a olası bir saldırısı konusundaki spekülasyonlarla ilgili açıklamasında, ''Biz, saldırıların isteğe göre genişletilmesine karşıyız'' dedi. 
     Çin'in uluslararası terörizmle savaşıma bazı şartlarla destek vermeyi sürdüreceğini belirten Zhang, ''savaşımın hedeflere ve BM sözleşmesi ilkelerine uygun olması ve somut kanıtlara dayanması gerektiğini'' kaydetti. 
     
     ABD henüz karar vermedi 
     Yemen Devlet Başkanı Ali Abdullah Salih de Amerikan yönetiminin Irak'ı vurmaya karar vermediğini söyledi. 
     Devlet Başkanı Salih, ABD ziyaretine çıkmadan önce, Arapça yayınlanan El Hayat gazetesine yaptığı açıklamada, ''Amerikalı yetkililerin kendisine Irak'ı vurmak yönünde hiçbir karar alınmadığını bildirdiklerini'' kaydetti. 
     Salih, ''buna karşın Amerikan makamlarının, Irak'ın uluslararası silah denetçilerinin geri dönüşünü kabul etmesini istediklerini'' belirtti. 
     
     Zamanında uyarı 
     İsrail Başbakanı Ariel Şaron ise Irak'a saldırı spekülasyonlarıyla ilgili olarak, ''askeri operasyon düzenlenmesi halinde, kendilerinin zamanında uyarılmayı beklediklerini'' söyledi. 
     Şaron, düzenlediği basın toplantısında, ''Saldırı durumunda zamanında uyarılacağımıza eminim'' dedi. 
     Şaron da ABD'ye hareketinden önce yaptığı açıklamada, ''bir Amerikan askeri eyleminin kendileri açısından da sonuçları olabileceğinden, bir eşgüdümün gerekli olduğunu'' belirterek, ABD gezisi sırasında Amerikalıların bu konudaki niyetlerini öğrenmeye çalışacağını kaydetti. 
     






</TEXT>
</DOC>
