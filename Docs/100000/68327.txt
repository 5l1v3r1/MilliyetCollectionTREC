<DOC>
<DOCNO> 68327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur03.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Evi'ni soyan hırsız, balmumu heykelin ceplerini karıştırdı 
</HEADLINE>
<TEXT>

     Kayseri'de bulunan Atatürk Evi'nin gece kapı kilidini kırarak içeri giren hırsızın, video cihazı, çay ve şeker çaldığı belirtildi. 
     Tennuri Caddesi üzerinde bulunan tarihi Atatürk Evi'nin zemin katındaki Güzel Sanatlar Galerisi'nin kapısını kırarak iç kısımdan içeri giren hırsız, alarm sisteminin çalışmaması için önce binanın elektrik şartelini kapattı. 
     Elindeki mumla binanın üst katına çıkan hırsızın, Atatürk'ün koruma altına alınan odasının kapı kilidini de kırarak Eskişehir Belediye Başkanı Prof. Dr. Yılmaz Büyükerşen tarafından yapılan Atatürk'ün balmumu heykelinin üzerindeki ceketin ve pantalonun ceplerini karıştırdığı kaydedildi. 
     Yetkililer, Atatürk Evi'nde kullanılan bir video cihazı ile birer paket çay ve şeker çalan hırsızın, girdiği kapıdan dışarı çıkarak kaçtığını belirttiler. 
     Sabah olay yerine gelerek inceleme yapan polis ekipleri, hırsız tarafından çalınan video cihazı ile çay ve şeker paketlerini, Atatürk Evi'nin arka kısmındaki bahçede buldu. Çevrede yapılan araştırmada Atatürk Evi'nin yakınındaki Ferudun Cezaoğlu'na ait işyerinin kapısını kırarak içeri giren hırsızın da 4 cep telefonu ile 6 cep telefonu maketini çaldığı ortaya çıktı. 
     Yetkililer, Atatürk Evi ve telefon satıcısına giren hırsızın muhtemelen aynı kişi olduğunu, soruşturmanın sürdürüldüğünü kaydettiler. 
     






</TEXT>
</DOC>
