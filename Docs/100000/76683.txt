<DOC>
<DOCNO> 76683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur13.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt'ta öğrenciler İsrail'i protesto etti 
</HEADLINE>
<TEXT>

     Beyazıt'ta bir grup öğrenci, İsrail'in Filistin'e müdahalesi ile ABD'nin Afganistan operasyonu ve F tipi cezaevlerini protesto etti. 
     İstanbul Üniversitesi'nin İÜ Beyazıt'taki yerleşkesinde toplanan yaklaşık 150 kişilik öğrenci grubu, çeşitli sloganlar atarak giriş kapısına kadar yürüdü. 
     Burada grup adına yapılan basın açıklamasında, İsrail'in Filistin'e müdahalesi kınandı. İsrail aleyhine Türkçe ve Kürtçe sloganlar atan grup, ABD'nin Afganistan operasyonu ile F tipi cezaevi uygulamasını da protesto etti. 
     Öğrenciler daha sonra yerleşkeye geri dönerek dağıldı. 
     Bu arada, Cuma namazının ardından Beyazıt Camii'nden çıkacak bir grup tarafından da gösteri yapılacağı duyumunu edinen güvenlik güçleri, sabah saatlerinden itibaren Beyazıt Meydanı ve civarında yoğun güvenlik önlemleri aldı. 
     Panzerler eşliğindeki çevik kuvvet ve çeşitli birimlere bağlı polisler, meydana girmek isteyen kişilerin üstlerini arayıp kimlik kontrolü yapıyor. 
     






</TEXT>
</DOC>
