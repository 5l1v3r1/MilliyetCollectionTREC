<DOC>
<DOCNO> 61719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/yasam/yas06.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüreğinin götürdüğü yere gidiyor... 
</HEADLINE>
<TEXT>

O, hem bir ud yapımcısı hem de gözükara bir serüvenci. Eski motoru, çelik gibi yüreğiyle 14 yılda Avrupa’nın altını üstüne getirmiş... 
     MİLLİYET İstanbul 

     Şanlıurfalı Hasan Parmaksız 54 yaşında bir ud yapımcısı aslında. Ama o, gözünü karartıp en cesur gençlerin bile gösteremeyeceği kararlılıkla bir serüvene bırakmış kendini. Sırtına udunu, cebine bir miktar parasını koyup 1952 model BMW marka motosikletiyle 14 yıldır bütün dünyayı ülke ülke dolaşmaya başlamış. 
     Ortaokulu yarım bırakıp, genç yaşta iş hayatına atılmış Parmaksız. Uzun yıllar terzilik yapmış ve 1977’de de evlenmiş. Aynı zamanda ud ve keman da çalan Parmaksız, 16 yıl önce bu enstrümanların yapımını öğrenmiş. 
     
     Dil bilmek önemli 
     İki oğlu bulunan ve 5 yıl önce eşinden ayrılan Hasan Parmaksız, ud ve keman yaparak geçimini sağlarken babası sayesinde motosiklete vurulmuş.’ İlk motosikletini 1981’de alan Parmaksız, babasıyla birlikte bir Avrupa turu hayal ediyormuş ki, babasının ölümü bu projeyi engellemiş. 
     O da bunun üzerine Türkiye’yi gezmeye başlamış. Ve büyük hayaline ilk adımı, 1988’de atmış. Motosikletine atladığı gibi 15 günde Bulgaristan, Yugoslavya, Macaristan ve Polonya’nın altını üstüne getirmiş. 
     İlk gezisinden sonra görmüş ki dil öğrenmesi gerekiyor, bunun üzerine Almanca çalışmaya başlamış. Ve yine motosikletine atlayıp, ver elini Almanya, Ukrayna, İtalya, Yunanistan, İspanya... Böyle böyle bütün Avrupa’yı boydan boya dolaşmış. Ve son olarak da ters yöne İran’a kadar uzanmış. 
     
     Biz gezginler böyleyiz’ 
     Parmaksız, yaşadıkları için şunları söylüyor "Bana para lazım değil. Ya ucuz yerlerde kalıyorum ya da doğada kamp yapıyorum. Ormanlarda veya göl kenarlarında yatıp, gündüz şehirleri geziyorum. Gezginler böyledir. Yol boyunca bir çok insanla tanışıyor, yeni şeyler öğreniyorsunuz. Her gittiğim yere udumu da götürür, kampta çalarım. Bu seyahatlarin riski de var tabii. Bir kaç kez kaza geçirdim ve ayağım kırıldı. Ama vazgeçmedim. Bu yıl da Romanya’ya gitmek istiyorum." 
     



 YAŞAM 



















</TEXT>
</DOC>
