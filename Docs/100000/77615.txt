<DOC>
<DOCNO> 77615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo22.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Federasyon'daki Fenerbahçeliler", Haysiyet Divanı'na veriliyor 
</HEADLINE>
<TEXT>

     Birleşik Fenerbahçe Vakfı Başkanı Aziz Yılmaz, Futbol Federasyonu Yönetim Kurulu ve diğer kurullardaki tüm Fenerbahçe kongre üyelerini, kulübün haysiyet divanına vereceklerini açıkladı. 
     Yılmaz, Fenerbahçe Şükrü Saracoğlu Stadı'nın yanındaki vakıf binasında yaptığı basın toplantısında, Fenerbahçe Hukuk Kurulu'nun, Futbol Federasyonu'nun tüm kurullarında görev yapan Fenerbahçe kongre üyelerini haysiyet divanına verme kararı aldığını belirterek, ''Başkanvekili Ata Aksu, üyeler Mukan Perinçek, Ali İpek, Levent Kızıl, Şeref Has, Denetleme Kurulu Başkanı Engin Berker, Tahkim Kurulu Üyesi Celil Demircioğlu, yedek üye Av. İbrahim Kadirbeyoğlu ve Hukuk Kurulu üyesi Av. Şekip Mosturoğlu'nu haysiyet divanına veriyoruz'' dedi. 
     Federasyondaki Fenerbahçelileri eleştiren Aziz Yılmaz, şöyle konuştu 
     ''Biz onlardan tarafsız olmalarını ama Fenerbahçe'nin hakkını yedirmemelerini istiyoruz. Bu arkadaşlar pandomim yapıyor. Yönetim kurulu toplantısında başkan Ulusoy karar veriyor, onlar kafa sallıyor. 
     Devamlı kafa salladıkları için boyunlarında kireçlenme sorunu kalmamıştır. Şampiyon olursak belki beyaz sayfa açarız. Ama olamazsak, o zaman tepkimiz daha fazla olur. Fenerbahçe'yi kimse kurban edemez. 
     Eyüp Sultan'da kurban edilecek koyunlar, zamanı gelince edilir.'' Aziz Yılmaz, federasyondaki Fenerbahçelilerin en azından istifa ederek tepkilerini gösterebileceklerini kaydetti. 
     
     Ulusoy'un aşiret düzeni 

     Futbol Federasyonu Başkanı Haluk Ulusoy'un federasyonu aşiret düzeninde yönettiğini ileri süren Yılmaz, ''Federasyonda başkanın dediği oluyor. Bu düzeni nasıl kurdu Seçimle gelen hakemleri ve diğer kurulları tayine çevirdi'' dedi. 
     Aziz Yılmaz, Ulusoy'un ''Benim döneminde Fenerbahçe şampiyon oldu'' açıklamasına da değinerek, şunları söyledi 
     ''Başkan geçen sene tarafsız olduğu için şampiyon olduk. Ama bu sene Galatasaray'ı şampiyon yapmaya kararlı. Sağır sultan bile biliyor. 'Fenerbahçe 12 puan geriden geldi' diyor. Galatasaray erken kopmasın, belli olmasın diye orada yardımcı oldu. Allah razı olsun.'' Başkan Yıldırım'ın Fenerbahçe'nin haklarını savunduğu için ceza aldığını iddia eden Yılmaz, ''Ulusoy, 'cezayı ben vermedim, kurullar verdi' diyor. Şeref tribününe girerdi, giremezdi tartışmaları yapılıyor. İğrenç politikalar bunlar. Protokol tribünü devletin kontrolündedir. Spordan Sorumlu Devlet Bakanı Sayın Ünlü, tek taraflı feshetti. Şimdi de protokol tribününe sokmasın da görelim bakalım'' diye konuştu. 
     Başkan Ulusoy'un 'Ben başarılıyım' dediğini de hatırlatan Yılmaz, milli takımın başarısının ise ceza verdiği Fenerbahçe ve Trabzonspor ile Galatasaray ve Beşiktaş takımlarının yönetimlerinin, camialarının başarısı olduğunu sözlerine ekledi. 
     






</TEXT>
</DOC>
