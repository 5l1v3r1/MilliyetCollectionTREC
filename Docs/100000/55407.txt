<DOC>
<DOCNO> 55407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/ekonomi/eko01.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik Bir Paşa fuar şirketinde yayıncı oldu 
</HEADLINE>
<TEXT>

28 Şubat döneminin ünlü paşası Çevik Bir, CNR Fuarcılık şirketinin çıkardığı Ulusal Strateji dergisinin yayın yönetmeni olarak özel sektöre adım attı 
     ŞULE YÜCEBIYIK 

     28 Şubat döneminin Genelkurmay İkinci Başkanı, emekli Orgeneral Çevik Bir, Türkiye’nin en büyük fuarcılık şirketlerinden CNR’ın çıkardığı dergide göreve başladı. 
     CNR’ın son beş yıldır düzenlediği Uluslararası Savunma Sanayii, Havacılık ve Denizcilik Fuarı’nı IDEF desteklemek için çıkardığı "Ulusal Strateji" Dergisi’nin yayın yönetmenliğine getirilen Bir, bu görevi Deniz Kuvvetleri eski Komutanı Oramiral Vural Bayazıt’tan devraldı. 
     
     Özelde ilk görevi 
     1999 yılında emekliye ayrılan Çevik Bir, CNR’deki görevini özel sektördeki ilk görevi olarak tanımlıyor. Yeni görevi ile ilgili sorularımızı yanıtlayan Bir şöyle konuştu 
     "CNR bünyesinde çıkarılan Ulusal Strateji Dergisi’ndeki yayın kurulu başkanlığı görevime gelecek yıldan itibaren başlayacağım. Bu benim özel sektördeki ilk görevim olacak. Bu dergide bir süredir yazı yazıyordum. Şimdi aktif görev almam söz konusu." 
     Çevik Bir, Ulusal Strateji Dergisi’nin yayın yönetmeni olarak hedeflerini şöyle anlattı "Güncel konuları ele alıp, işleyeceğiz. Bunlar tabii askeri politik konular olacak. Paneller düzenleyeceğiz.Güvenlik, savaş stratejileri gibi konularda uzman kişileri davet edeceğiz." 
     
     Yönetimde de etkili 
     CNR çalışanları Çevik Bir’in CNR Yönetim Kurulu Başkanı Ceyda Erem’in odasının yanında bir oda hazırlandığını belirtiyorlar. Çevik Bir’den şirketin yeniden yapılandırılmasında da danışmanlık yapması isteniyor. 
     
Dergiyi Savunma Fuarı’nı desteklemek için çıkarıyoruz’      CNR Fuarcılık Yönetim Kurulu Başkanı Ceyda Erem, emekli Orgeneral Çevik Bir’in Ulusal Strateji Dergisi’nin yayın yönetmenliğine getirildiğini doğruladı. Erem, "Bu dergi her yıl düzenlediğimiz IDEF fuarını desteklemek için çıkarılan bir yayın. 
     Vural Bayazıt Paşa görevinden ayrılınca, yayın yönetmenliğini Çevik Paşa’ya teklif ettik. Kendisi burada yazardı. Yayıncılık hoşuna gitti, teklifimizi kabul etti" dedi. 
     Erem, Bir’in ne kadar ücret alacağı sorusuna da "Şu anda bilemiyorum. Biz yazarlarımıza yazı başına ücret veriyoruz zaten" diye yanıt verdi. 
     
     Dev savunma pazarı 
     Kısa adı IDEF olan "Uluslararası Savunma Sanayii, Havacılık ve Denizcilik Fuarı" CNR Fuarcılık’ın en önemli etkinliği. Son beş yıldır Ankara’da düzenlenen bu fuara, uluslararası silah sanayiinin lider şirketleri katılıyor. Her yıl Türkiye’nin dev savunma bütçesinden pay almak isteyen ülkelerin ve şirketlerin "soğuk savaşı"na sahne olan fuarın, CNR için hem ekonomik hem de prestij açısından büyük önemi var. CNR’nin savunma sektörü ve askerle ilişkilerini sıcak tutmak amacıyla, bu fuarı desteklemek için çıkardığı Ulusal Strateji Dergisi’nin yönetimine TSK’da etkin görevler almış isimleri getirdiği belirtiliyor. 
     



 EKONOMİ 



















</TEXT>
</DOC>
