<DOC>
<DOCNO> 63448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo22.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Abdullah "Moralimiz çok kötü..." 
</HEADLINE>
<TEXT>

     Fenerbahçe'nin tecrübeli futbolcusu Abdullah Ercan, Samsunspor yenilgisinden sonra morallerinin çok bozuk olduğunu söyledi. 
     Fatih Akyel ile Samandıra Tesisleri'nde basın toplantısı düzenleyen Abdullah, son yenilgiden sonra lider Galatasaray'ın 8 puan gerisine düştüklerini belirterek, ''Bu bizde stres yaratıyor'' dedi. 
     Abdullah, bundan sonra oynayacakları maçları kazanmak zorunda olduklarını kaydederek, ''Moralimizin düzelmesi ve kaybolmuş gözüken güvenimizin yerine gelmesi için İstanbulspor maçını kazanmamız gerekiyor'' diye konuştu. 
     Teknik direktör Werner Lorant'ın istediklerini yapmak zorunda olduklarını anlatan milli futbolcu, ''İşveren teknik direktör, biz de işçiyiz. Hocamızın istediğine uymak zorundayız. Mutlaka büyük fedekarlıklar yapmak gerekiyor'' dedi. 
     
     "Seri galibiyet almalıyız" 
     Abdullah, rakipleri ile aralarındaki puan farkının kapanması için seri galibiyetler almaları gerektiğini vurguladı. 
     Ligde 8 puanın önemli olmadığını anlatan Abdullah, şöyle konuştu 
     ''Rakibiniz 2 maç kaybettiği zaman kafa kafaya geliyorsunuz. 
     Galatasaray ve Beşiktaş'la yapacağımız maçları mutlaka kazanmalıyız. 
     Biz geçen sezon 6 puan öndeydik, 3 puan geriye düştük ama sonunda şampiyonluğa ulaştık. Önemli olan 8 puan fark değil, bizim göstereceğimiz performanstır. Bizim için ikinci yarı, yarınki İstanbulspor maçıyla başlıyor. Hedefimiz 16 maçta 16 galibiyet.'' Abdullah bir soru üzerine, Mustafa Denizli ile Werner Lorant arasında çok büyük fark olmadığını belirterek, ''Yalnız Lorant daha fazla ofansif oynatıyor'' dedi. 
     Milli futbolcu, sağ dizindeki sakatlığının tam anlamıyla geçmediğini, ama maçlarda elinden geleni yaptığını sözlerine ekledi. 
     






</TEXT>
</DOC>
