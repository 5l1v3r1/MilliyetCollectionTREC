<DOC>
<DOCNO> 65047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur09.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik ödeneği başlıyor... En yüksek maaş 162 milyon lira 
</HEADLINE>
<TEXT>

     İşsizlik Sigortası uygulaması hayata geçiyor. Kendi istek ve kusuru olmaksızın, 31 Ocak 2002 tarihinden sonra işten ayrılan sigortalı işsizler, işsizlik sigortası ödemeleri ve hizmetlerinden yararlanabilecekler. 
     İşsizlik ödeneğinden yararlanmak isteyen ve 31 Ocak 2002'den sonra işini yitirenler, 1 Şubat 2002'den itibaren işverenin düzenleyeceği ''İşten Ayrılma Bildirgesi'' ile birlikte Türkiye İş Kurumu'na başvuracaklar. Başvuruda bulunanlardan 4447 sayılı sosyal güvenlik yasasında yer alan koşullara uygun olanlara, İşsizlik Sigortası Fonu'na ödedikleri primlere göre çeşitli süre ve miktarlarda işsizlik ödeneği verilecek. 
     Kendi kusuru olmaksızın işini yitirenler, iş akdinin sona erdiği tarihten itibaren, işverenin düzenleyeceği işten ayrılma bildirgesi ile birlikte 30 gün içinde işyerinin bağlı bulunduğu Türkiye İş Kurumu müdürlüklerine başvuracaklar. Haklı nedenler hariç, 30 gün içinde bölge müdürlüklerine başvurulmaması halinde, başvuruda gecikilen süre, işsizlik ödeneği almaya hak kazanılan toplam süreden düşülecek. 
     İşsizlik Sigortası Fonu'ndan işsizlere ödenecek en az işsizlik ödeneği, yürürlükteki net asgari ücretin yarısından az olamayacağı için 81 milyon 291 bin 78 lira, en çok da yürürlükteki net asgari ücreti geçemeyeceği için 162 milyon 582 bin 158 lira olacak. 
     Son 3 yıl içinde 120 günü sürekli olmak üzere, İşsizlik Sigortası Fonu'na 1 Haziran 2000 tarihinden itibaren en az 600 gün prim ödemiş olanlara 6 ay, 900 gün prim ödemiş olanlara 8 ay ve 1080 gün prim ödemiş olanlara ise 10 ay süre ile işsizlik ödeneği verilecek. 
     Kuruma başvuruda bulunan ve 4447 sayılı yasanın aradığı koşullara uygun işsizlere, işsizlik ödeneği verilmesine Mart ayında başlanacak. 
     İşverenler, işten çıkardıkları işçiler için 31 Ocak'tan itibaren 15 gün içinde 3 nüsha olarak, ''İşten Ayrılma Bildirgesi'' 
     düzenleyecekler. Bu bildirgelerden biri işten çıkarılan işçiye verilecek. Nüshalardan biri işyerinin bağlı bulunduğu İş-Kur müdürlüğüne teslim edilirken, diğeri işveren tarafından saklanacak. İşten ayrılma bildirgesini 15 gün içinde Türkiye İş-Kur müdürlüklerine göndermeyen işverene yürürlükteki brüt asgari ücretin 2 katı para cezası uygulanacak. İşsizlik ödeneğinin uygulanması ilişkin Çalışma ve Sosyal Güvenlik Bakanlığı'nın tebliği de Resmi Gazete'nin bugünkü sayısında yayımlandı. 
     






</TEXT>
</DOC>
