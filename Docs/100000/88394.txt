<DOC>
<DOCNO> 88394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/ekonomi/eko05.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyaya Türk mopedi 
</HEADLINE>
<TEXT>

Yamaha’nın Türk mühendisleri tarafından geliştirilen iki yeni mopedine ilk talep Fransa ve Fas’tan geldi. Uzun vadede 100 bin adet üretim ve 50 milyon dolarlık ihracat hedefleniyor 
     EKONOMİ SERVİSİ 

     Koç Holding ve Yamaha ortaklığı olan Beldeyama, Türk mühendislerince geliştirilen Galaxy ve Solaris mopedleriyle üretim merkezi oldu. Türkiye’de üretilecek modeller 10 Afrika ülkesine ve 2003’te de Avrupa’ya ihraç edilecek. 
     Beldeyama Genel Müdürü Hayri Erce, yeni model üretimi için 3 milyon dolarlık yatırım yaptıklarını belirterek "Fransa’dan 10 bin sipariş aldık. Fas, Tunus ve Burkina - Faso’ya da ihracat yapacağız. 2003’te 40 - 50 bin üretim yapıp bunun 30 - 35 binini ihraç edip 20 milyon dolar ihracat geliri hedefliyoruz. İlerde 100 bin üretip 40-50 milyon dolar ihracat yapacağız. Dünyaya Türk motosikleti satacağız" dedi. 
     
     Japonlardan teşekkür 
     Yamaha Avrupa Başkanı Takashi Tsuchiya da Yamaha kalitesini sağladıkları için Beldeyama çalışanlarına teşekkür etti ve Koç Holding’in Türkiye’ye sağladığı bu yatırım için minnettar olduğunu belirtti. Tsuchiya, "Beldeyama Yamaha moped işinin tek merkezi olmuştur" dedi. 
     
     Motosikletin Tofaş’ı 
     Beldeyama Yönetim Kurulu Başkanı Gezdur, Ford Otosan’ın ve Tofaş’ın ortakları Ford ve Fiat’ın üretim merkezi olduğunu hatırlatarak, "Bu örneklere Yamaha ortağı Beldeyama’yı da ilave eklemek gerekiyor" diye konuştu. 
     Beko bayilerinde satışa çıkarılan mopetlerin fiyatı 1 milyar 188 milyon ile 1 milyar 347 milyon lira arasında. 
     



 EKONOMİ 




















</TEXT>
</DOC>
