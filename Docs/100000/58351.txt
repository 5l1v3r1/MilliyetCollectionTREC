<DOC>
<DOCNO> 58351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur08.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte İstanbul'da depreme dayanıklı ve dayanıksız ilçeler 
</HEADLINE>
<TEXT>

     İstanbul Büyükşehir Belediyesi Planlama ve İmar Daire Başkanlığı ile Zemin ve Deprem İnceleme Müdürlüğü'nce yürütülen çalışma kapsamında ''İmar Planlarına Esas 1 5000 Ölçekli jeolojik Yerleşime Uygun Haritalar'' çıkarıldı. 
     Çalışma hakkında bilgi veren İstanbul Büyükşehir Belediyesi Zemin ve Deprem İnceleme Müdürü Mahmut Baş, 25 ilçede çalışmanın tamamlandığını ve Avrupa yakasına ilişkin bilgilerin yer aldığı haritaların hazırlandığını bildirdi. 
     Çalışmayla ildeki ''yerleşime uygun'', ''yerleşime önlemli uygun'', ''ayrıntılı jeoteknik etüt gerektiren'' ve ''yerleşime uygun olmayan'' alanların belirlendiğini belirten Baş, ''Buna göre İstanbul'un büyük kısmı yerleşime uygun. Ancak yerleşime uygun olmayan, alüvyonlu, dolgu alanlar ve dere yatakları risk teşkil ediyor'' dedi. 
     
     Yerleşime uygun olmayan alanlar 
     Mahmut Baş, hazırlanan 1 5000 ölçekli jeoloji haritalarının kentin yerleşim, yapılaşma, altyapı ve ulaşım konusundaki tüm proje ve uygulamalara ''altlık'' teşkil edeceğini belirterek, bütün planların, bu haritada ortaya konulan verilere göre yapılacağını söyledi. 
     Yerleşime uygun olmayan alanlarda kesinlikle imar hareketlerine izin verilmemesi gerektiğine işaret eden Baş, şu bilgileri verdi 
     ''Avcılar'ın sahil kesimi, yerleşime uygun olmayan alan. 
     Küçükçekmece Gölü'nün Kuzeybatısı'nda alüvyon yatakları var. 
     Firuzköy'ün göle bakan yamaçları var. Heyelanlı kesim. Haliç'in içindeki adalar, sakıncalı alanlar. Halkalı çöplüğü gibi çok kalın dolgular var. Dolgular üzerine yerleşim yapılamaz. Alüvyon yataklarında yerleşim oluyor, ama önlemlerin alınması lazım. Kaya ortamlar direkt yerleşime uygun olan yerler, ama eğimliyse önlemlerin alınması gerek. Kil, kum, çakıl gibi gevşek zeminlerin hepsini önlemli alanlar içinde değerlendiriyoruz.'' 
     
     Zeminlerin özellikleri 
     Çalışma kapsamında elde edilen verilere göre hazırlanan 1 5000 ölçekli haritada Avcılar, Küçükçekmece, Esenler, Bağcılar, Bahçelievler, Bakırköy, Güngören, Bayrampaşa, Zeytinburnu, Fatih, Eminönü, Beyoğlu, Eyüp, Şişli, Beşiktaş ve Kağıthane ilçelerinin zemin özellikleri tanımlandı. 
     Buna göre, depremden en fazla etkilenecek zeminler şöyle 
     Yapay Dolgu Yd Gevşek, moloz, çakıl, kum, kil. Genel olarak yapay dolguların yapı zemini olarak düşünülmemesi gerekir. 
     Alüvyonlar Qal Gevşek çakıl, kum, kil. Deprem olduğunda sarsıntının en fazla olacağı kesimler alüvyonlar. Deprem en fazla buralarda yıkıcı etkisini gösterir. 
     Yamaç Molozu Ym Serbest halde kaya parçaları. Tabiatın kendisinin oluşturduğu dolgu. Buralar da depremde en fazla etkilenecek alanlar. 
     Kuşdili Formasyonu Kşf Gevşek kum, mercekli kil, kavkı içerikli. Haliç içi ve çevresi ile Küçükçekmece Gölü'nün kıyı şeridinde var. Bu birim de depremden en fazla etkilenecek alanlar. 
     
     Orta derecede etkilenecek alanlar 
     Depremden orta derecede etkilenecek alanlar, genel olarak kil ve kumdan oluşmuş taneli zeminler. Üst kesimleri daha gevşektir. 
     Derinleştikçe sıkılıkları artar. Yumuşak kaya olarak adlandırılır. 
     Bakırköy Formasyonu Baf Mactralı kireçtaşı, marn, kil ardışımı. 
     Güngören Formasyonu Gnf Kum, mercekli gri, yeşil killer. 
     Çukurçeşme Formasyonu Çf Gevşek blok, çakıl, kum kil. 
     Çamurluhan Formasyonu Çmlf Kireçtaşı-marn ara düzeyli ve kum mercekli kil. 
     Gürpınar Formasyonu Güf Tüfit kumtaşı, çakıltaşı, kil. 
     Ceylan Formasyonu Cf Kırıntılı kireçtaşı aratabakalı çamurtaşı. 
     
     Az etkilenecek alanlar 
     Depremden diğer alanlara göre, zemin açısından daha az etkilenecek formasyonlar ise şöyle 
     Trakya Formasyonu Trf Kumtaşı, şeylden yapılmış çakıltaşı ardışımı. 
     Soğucak Formasyonu Sf Resifal kireç taşlarından oluşmuş. Kaya özelliğinde. 
     Baltalimanı Blf , Tuzla Tf , Kartal Kf ve Dolayoba Df 
     formasyonları da kireçteşlarından, şeylden yapılmış birimlerdir. Kaya üzerindedir. 
     






</TEXT>
</DOC>
