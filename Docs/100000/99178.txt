<DOC>
<DOCNO> 99178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sonspo22.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK Başkanı Bület Yavuz, büyüklerden şikayetçi... 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Bülent Yavuz, özellikle büyük takımların kendi beceriksizliklerini hakem üzerinde tolere etmeye çalıştıklarını söyledi. 
     Kuşadası'ndaki 42. Uluslararası Futbol Hakem Semineri'nin ikinci gününde medya-hakem ilişkileri tartışıldı. MHK Başkanı Yavuz, Türkiye Spor Yazarları Derneği TSYD Başkanı Onur Belge'den, medyadaki hakemleri karalayıcı yazılara karşı kampanya başlatılmasını istedi. Hakemleri ''öcü'' gibi göstermeye çalışanlara tepki göstereceklerini belirten Yavuz, şöyle konuştu 
     ''Bizi kullanmaya çalışanlara hiçbir şekilde prim vermeyeceğiz. MHK olarak yeni bir hakem kuşağı yaratmak için ant içtik. En büyük problem özellikle büyük takımların kendi beceriksizliklerini hakem üzerinde tolere etmesidir.'' FIFA kokartlı hakem Metin Tokat da hakemlerin, takımlar gibi taraftarı olmadığını, bu nedenle kolayca hedef gösterildiklerini belirtti. 
     TSYD Başkanı Onur Belge ise medyanın hakem hatalarını değil, kasıtlı olduğunu düşündüğü hataları eleştirdiğini belirtti. Hakemlerden yanlış bir kararı bir başka yanlış kararla düzeltmeye çalışmamalarını isteyen Belge, ''Bu sadece 2 hata yapmanızı sağlar. Hakem ve gazeteciler içinde yüzde 10 defolu var. Bunları elbirliği ile düzeltebiliriz'' dedi. 
     





</TEXT>
</DOC>
