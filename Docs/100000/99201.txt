<DOC>
<DOCNO> 99201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur15.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Uyum yasaları görüşüyor... Görüşmeleri izleyelim... 
</HEADLINE>
<TEXT>

     TBMM Adalet Komisyonu'nda Avrupa Birliği AB uyum yasa teklifini tümü üzerindeki görüşmeler sürüyor. 
     Devlet Bakanı Nejat Arseven ile Adalet Bakanı Hikmet Sami Türk'ün sunuşlarının ardından teklifin tümü üzerinde komisyon üyelerine söz verildi. Teklifin tümü üzerindeki görüşmeler yaklaşık iki saat önce başladı ve şu ana kadar 12 üye söz aldı. 
     YTP İstanbul Milletvekili Erol Al, AB kriterlerinin ''bir dayatma'' gibi gösterilmek istendiğini dile getirerek, aslında bunun çağdaş insan hakları anlayışının gereği olduğunu söyledi. 
     DSP Samsun Milletvekili Yekta Açıkgöz ise teklifte yer alan bazı yasaların kısa süre önce değiştirildiğini belirterek, teklifi ''gayri ciddi'' şeklinde nitelendirdi. ''Bu uyum yasasında bir uyumsuzluk var'' diyen Açıkgöz, karşı oy vereceğini bildirdi. 
     AK Parti Aksaray Milletvekili Ramazan Toprak, seçim öncesinde AB'nin bir siyasi malzeme olarak kullanılmak istendiğini savundu. 
     YTP Hatay Milletvekili Ali Günay ise teklifi desteklediklerini belirterek ''Ulusal sorunlar iz malzemesi olarak kullanılmamasını'' istedi. 
     AK Parti Yozgat Milletvekili Mehmet Çiçek ise AB'ye taraftar olduğunu, ancak milli çıkarlar korunarak girilmesi gerektiğini kaydetti. Çiçek, vakıflara ilişkin düzenleme ile ''AB'nin Lozan Anlaşması'nın Türkiye lehine olan hükümlerini delmek istediğini'' öne sürdü. 
     ANAP Bursa Milletvekili Kenan Sönmez, AB'yi istemenin kriterleri benimsemekle mümkün olduğunu dile getirerek, ''Bize göre AB yoktur'' şeklinde konuştu. 
     
     ''TESLİMİYETE KARŞIYIZ'' 
     MHP İstanbul Milletvekili Mehmet Gül, partisinin AB'ye taraftar olduğunu belirterek, ''Ancak milli hassasiyetlerin, bütünlüğün korunmasını istiyoruz. AB'ye değil teslimiyetçiliğe karşıyız'' dedi. Gül, AB'nin Türkiye'de etnik bir dil yaratmaya çalıştığını, bunun ardında da etnik kimliğe dayalı bölünmenin geleceğini savundu. Gül, ''Ya millilik ya da gayri millilik. AB'ye gireceksek biz olarak girelim'' şeklinde konuştu. 
     MHP Afyon Milletvekili Müjdat Kayayerli ise AB ülkelerinde azınlık dili konusunda somut bir uygulama bulunmadığını ifade ederek, Türkiye'ye yönelik isteklerin ardında ülkenin bölünmesi amacının yattığını iddia etti. 
     Teklifin tümü üzerinde Adalet Komisyonu'ndaki 25 üyenin büyük çoğunluğu söz isterken, üye olmayan bazı milletvekillerinin de konuşması bekleniyor. Komisyondaki görüşmelere AB Genel Sekreteri Volkan Vural ve RTÜK Başkanı Fatih Karaca'nın yanı sıra DİSK Genel Başkanı Süleyman Çelebi, HAK-İŞ Genel Başkanı Salim Uslu ve TİSK Genel Sekreteri Bülent Pirler de katılıyor. 
     





</TEXT>
</DOC>
