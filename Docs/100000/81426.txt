<DOC>
<DOCNO> 81426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun01.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, ISAF'ın komutasını Türkiye'nin almasından memnun 
</HEADLINE>
<TEXT>

     ABD Dışişleri Bakanı Colin Powell, Türkiye'nin, Afganistan'daki barış gücü ISAF'ın liderliğini üstlenmesinden çok memnun olduğunu bildirdi. 
     Senato'da gerçekleştirilen dış yardımlara ilişkin bütçe oturumu sırasında, Cumhuriyetçi Parti Alaska Senatörü Ted Stevens, "Amerikan yönetimi, Türkiye'ye borç ödemelerinde yardım için 200 milyon dolar talep etti. Biz bunu onayladığımız takdirde, bu para, uluslararası güvenlik gücü görevinde Türkiye'ye yardım edecek. Bize bu 200 milyon doların neden gerekli olduğunu anlatır mısınız" sorusunu yöneltti. 
     Powell bu soruya, "Bu para, ekonomik olarak zor bir zamandan geçen Türkiye'ye yardımın bir parçası. Ayrıca ayrılan başka paralar da var. Savunma Bakanlığı'ndan ayrılacak bu para Türkiye'nin, ISAF'ın liderliğini üstlenme sorumluluğunda kullanılacak" karşılığını verdi. 
     Powell, "Türkiye'nin, liderliği üstlenmede isteklilik göstermesinden çok memnunum. Çünkü bu alan, Türk birliklerinin yerleştirildiği bölgelerden farklı. Ayrıca bizim önemli ölçüde yardımımıza ihtiyaçları var. Finansal yardım ile kumanda, kontrol ve iletişim benzeri yardımlar" dedi. 
     





</TEXT>
</DOC>
