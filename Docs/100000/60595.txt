<DOC>
<DOCNO> 60595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur08.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar Türkiye'yi vurdu, yollar kapalı... 
</HEADLINE>
<TEXT>

     Türkiye'yi etkisi altına alan elverişsiz hava koşulları, yaşamı etkiliyor. 
     Denizli Valisi Yusuf Ziya Göksu, gazetecilere yaptığı açıklamada, Merkez, Çameli ve Tavas ilçelerinden sonra Acıpayam, Babadağ, Kale, Buldan, Çal, Bozkurt ve Beyağaç ilçelerinde de kar yağışı nedeniyle okulların 1 gün tatil edildiğini bildirdi. 
     Vali Göksu, Köy Hizmetleri görevlilerinin 15 greyder ve 2 kar makinesiyle ulaşıma kapanan yolları açmaya çalıştığını kaydetti. 
     Denizli-Acıpayam karayolundaki Cankurtaran mevkiinde buzlanma nedeniyle ulaşım tek şeritten sağlanıyor. 
     Bu arada, Afyon'un Dinar, İzmir'in Bergama ve Kınık ilçelerinde de ilköğretim okulları ve liselerde eğitime bir gün ara verildi. 
     Öte yandan, İzmir'in Selçuk İlçesi'ne yıllar sonra ilk kez bu sabah kar düştü. Türkiye'nin önemli turizm merkezlerinden olan Selçuk'ta çoğunluğunu yabancı uyrukluların oluşturduğu turistler, Efes antik kentini ve Bülbüldağı'ndaki Meryemana Evi'ni kar yağışı altında ziyaret ettiler. Turistler, Efes'te kar yağışı altında fotoğraf çektirdiler. 
     
     Erzurum 
     Köy Hizmetleri Bölge Müdürlüğü'nden alınan bilgiye göre, dün sabah başlayan yoğun kar yağışı nedeniyle bölgede ulaşıma kapanan bin 110 köy yolunun açılması için yapılan çalışmalar, tipi nedeniyle sonuç vermedi. Güne bin 260 kapalı köy yoluyla başlayan karla mücadele ekiplerinin ulaşıma açmayı başardığı yollar ise fırtına ve tipi nedeniyle tekrar kapanıyor. 
     Yetkililer, öncelikle gurup halindeki köy yollarının açılmaya çalışıldığını belirterek, ekiplerin aralıksız olarak kara karşı mücadele verdiklerini söyledi. 
     Hava sıcaklıklarında da önemli bir düşüş yaşanacağını belirten yetkililer, dün, 80 kilometre hızla esen fırtınanın bölgede orta şiddette devam edeceğini bildirdiler. 
     
     Samsun 
     Samsun'da halen 4 köy yolu ulaşıma kapalı bulunuyor. Samsun merkez ve ilçelerindeki ilköğretim okulları ve liseler daha önce alınan kararla tatil edilmişti. Bu arada, Samsun-Ankara karayolunun bazı kesimlerinde buzlanma nedeniyle ulaşım kontrollü olarak sağlanıyor. 
     Kar yağışının yüksek kesimlerde aralıklarla devam ettiği Sinop'ta ise 97 köy yolunu ulaşıma açma çalışmaları sürdürülüyor. Amasya'da da 70 köy yolunun ulaşıma kapalı bulunması nedeniyle il merkezi ile 
     Taşova merkez haricindeki tüm okullarda pazartesi gününe kadar eğitim ve öğretime ara verildi. Ordu'da ise halen 123 köy yolunun ulaşıma kapalı bulunduğu bildirildi. 
     Yetkililer, kapalı köy yollarını açma çalışmalarının sürdürüldüğünü, ancak olumsuz hava koşulları nedeniyle çalışmalarda aksamalar meydana geldiğini söylediler. 
     Bu arada, kar yağışı ve olumsuz hava koşullarının yol açtığı arızalar nedeniyle bölgede çok sayıda köye de elektrik verilemezken, bazı köylerle de telefon görüşmesi yapılamıyor. 
     
     Sivas 
     Alınan bilgiye göre, Sivas Kayseri karayolunun Hanlı ve Koyuncu, Tokat karayolunun Çamlıbel ve Kızıleniş, Ankara karayolunun Seyfebeli, Malatya karayolunun Yağdonduran mevkilerinde aşırı buzlanmadan dolayı ulaşım güçlükle yapılıyor. 
     Şehirlerarası yollara çıkan sürücüler, görevliler tarafından uyarılarak zincir taktırılıyor. Kent merkezinde ise Belediye görevlileri, tuzlama ve kar temizleme çalışması yapılırken, sürücüler trafik polisleri tarafından uyarılarak zincir takmaları isteniyor. 
     Sivas merkez ile ilçelere bağlı ve ulaşıma kapanan 750 köy yolunun açılması için Köy Hizmetleri ekipleri yol açma çalışmalarına devam ediyor. 
     
     Pervari 
     Alınan bilgiye göre, iki günden beri aralıksız yağan kar yağışı ve fırtına nedeniyle Siirt-Pervari arasındaki ana hat elektrik tellerinin kopması sonucu ilçe merkezi ve 36 köye iki gündür elektrik verilemiyor. 
     Elektriklerin verilememesi nedeniyle okullardaki kaloriferlerin çalıştırılamadığı ve okulların bir gün süreyle tatil edildiği bildirildi. TEDAŞ ekipleri arızanın giderilmesine çalışıyor. 
     Öte yandan, ilçede olumsuz hava şartları nedeniyle zaman zaman telefon görüşmelerinin de aksadığı belirtildi. 
     İlçe merkezinde kar kalınlığının 40 santimetreye ulaştığı ve Siirt Pervari karayolunun açık olduğunu belirten yetkililer, ancak buzlanma yüzünden ulaşımın güçlükle yapıldığı bildirildi. 
     
     Zonguldak 
     Alınan bilgilere göre, kar yağışından Zonguldak'ın ilçelerinden kapalı merkez, Ereğli ve Alaplı'daki 29 köy yolundan 23'ü, Bartın'ın Ulus ve Kurucaşile İlçesi'nde 8 köy yolundan 5'i, Karabük'ün de Ovacık İlçesi'nde 30 köy yolundan 30'u ulaşıma açıldı. 
     Bu arada Zonguldak'ın merkez ilçesinde 6, Bartın'ın Ulus ve Kurucaşile İlçeleri'nde de 3 kapalı köy yollarının ulaşıma açılması için Karayolları ve Köy Hizmetleri Müdürlüğü ekipleri çalışmalarını sürdürüyorlar. 
     Karaelmas Elektrik Dağıtım A.Ş KEDAŞ Genel Müdür Vekili Secaattin Gonca, enerji nakil hatlarındaki arızaların giderildiğini ve köylerde enerji sıkıntısının olmadığını söyledi. 
     
     Tufanbeyli 
     Adana'nın Tufanbeyli İlçesi'nde, kent merkezinde kar kalınlığı 50 santimetre, köylerde ise bir metreye ulaştı. Kar yağışı sonucu, 33 köyden 25'inin kent merkezi ile ulaşımı kesildi, çok sayıda elektrik direğinin yıkılması ve tellerinin kopması sonucu kent merkezi ile köylere elektrik de verilemiyor. 
     






</TEXT>
</DOC>
