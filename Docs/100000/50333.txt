<DOC>
<DOCNO> 50333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/yasam/ayas.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunalımdaki balık zar’a aşık olursa... 
</HEADLINE>
<TEXT>

İngiltere’de bir sualtı parkında yalnızlıktan bunalıma giren sandıkbalığı, görevlilerin yanına bıraktığı plastik zara aşık olunca hayata dönüverdi 
     DIŞ HABERLER SERVİSİ 

     İNGİLTERE’DEKİ Bournemouth Oceanarium adlı sualtı parkında, bir akvaryumda tek başına beslenen sandıkbalığı, uzun süreli yalnızlık sonucu depresyon belirtileri göstermeye başladı. Balığın aniden değişen tavırlarını fark eden park görevlileri paniğe kapıldı. Çünkü tropik bir tür olan sandıkbalığının depresyona girmesi onun ölmesi anlamına geliyordu. 
     
     Zardan farkı yok 
     SİNİRLİ, gergin ve mutsuz oldukları dönemlerde çok tehlikeli bir zehir salgılayan sandıkbalıkları, bir akvaryumda yaşıyorsa kendi zehirleriyle ölebiliyor. İşte bu nedenle park görevlileri hemen toplanıp bu konuda ne yapabileceklerini konuşmaya başladı. Sonunda biri ortaya dahiyane bir fikir attı. Sandıkbalığının görüntü olarak bir zardan neredeyse hiç farkı yoktu. 
     
     Kur yapmaya başladı 
     DOLAYISIYLA yanına bırakılacak plastik bir zar, onun yaralarını sarabilir, yalnızlığını giderir ve onu depresyondan çıkarabilirdi. Nitekim fikir işe yaradı. Zara kur yapmaya başlayan sandıkbalığı, tüm vaktini yeni arkadaşıyla geçirmeye başladı. Akvaryuma biri yaklaştığında plastik hayat arkadaşının arkasına sığınan sandıkbalığı, artık hayatından son derece memnun. 
     



 YAŞAM 




















</TEXT>
</DOC>
