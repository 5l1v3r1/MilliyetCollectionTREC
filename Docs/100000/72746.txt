<DOC>
<DOCNO> 72746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun17.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıl Oyunları filminin kahramanı Nash "Irkçı ve eşcinsel değilim" 
</HEADLINE>
<TEXT>

     Sekiz dalda Oscar'a aday olan ''A Beautiful Mind'' Akıl Oyunları filmiyle hayatı beyaz perdeye aktarılan dahi matematikçi John Nash, sessizliğini bozarak, eşcinsel ve Yahudi karşıtı olduğu iddialarını reddetti. 
     Filmde şizofreniyle mücadelesinden Nobel ödülüne uzanışı anlatılan Nash, film yapımcılarının yaşamından bazı kesitlere filmde yer vermediği iddialarını yanıtlamak için CBS televizyonun gelecek pazar günü yayınlanacak ''60 Dakika'' adlı programına katıldı. 
     Mike Wallace'ın ''60 Dakika''da konuk ettiği Nash, eşi Alicia ve oğulları Johnny Nash ile yaptığı röportajdan bazı bölümler dün CBS'te yayınladı. 
     
     Irkçı ve eşcinsel olduğu iddiları 
     Nash, 1967 yılında yazdığı ve Yahudilere yönelik eleştirilerin bulunduğu mektupla ilgili olarak, Yahudi karşıtı olduğu iddialarını reddetti, ancak hasta olduğu dönemde sarfettiği bazı sözlerin Yahudi karşıtlığı gibi yorumlanmış olabileceğini kabul etti. 
     ''Belirli dönemlerde garip fikirlerim oldu'' diyen Nash, bu dönemde sesler duyduğunu söyleyerek, ''Bu benim bilinçaltı konuşmamdı, bu gerçekti. Şimdi bunun farkındayım'' dedi. 
     Eşcinsel olduğu iddialarını da reddeden Nash, ''Bu konu hakkında konuşmamamın iyi olacağını öğrendim'' dedi. Alicia Nash de eşinin eşcinsel olmadığından emin olduğunu söyleyerek, ''Onu 20 yaşından itibaren tanıyorum ve bu doğru değil, olsaydı bilirdim'' diye konuştu. 
     Eşcinsel hakları savunucuları, film yapımcılarının, Nash'in 1954 yılında tuvalette, eşcinsel olduğunu kanıtlayabilecek bir poz yüzünden tutuklanmasına filmde yer vermemesinin kendilerini hayal kırıklığına uğrattığını açıklamıştı. 
     Filme ilham kaynağı olan Nash'in biyografisini 1998 yılında yazan Sylvia Nasar da, Los Angeles Times gazetesinde, araştırmasında Nash'in adının karıştığı bu olayı ortaya çıkarmasına rağmen hiçbir zaman onun eşcinsel olduğundan şüphelenmediğini yazdı. 
     Nasar, ''Nash'in 20'li yaşlarında diğer erkeklerle yoğun duygusal ilişkisi olmakla beraber, görüştüğüm hiç kimse onun başka bir erkekle cinsel ilişkisi olduğunu iddia etmedi'' dedi. 
     Nasar, ''Nash'in Yahudi karşıtı yazılarının bağnazlıktan ziyade ruhsal hastalığının göstergesi olduğunu'' da söyledi. 
     
     Büyük oğul, küçük oğul 
     Nash, filmde anlatılmayan başka bir kadınla olan ilişkisinden dünyaya gelen büyük oğlu John David Stier'i görmezlikten geldiği iddialarına ilişkin de, oğluyla şimdi çok yakın olduklarını ve Stier'in filmin telif hakkından pay bile aldığı açıklamasını yaptı. 
     Nash'in eşi Alicia'dan olan şizofreni hastası küçük oğlu Johnny de, babasını uzun dönem evden uzak tutan hastalığı hariç, kendisi 10 yaşındayken Nash'in eve döndüğünde iyi bir baba olduğunu söyledi. 
     Oğlunun şizofreni hastası olmasına alaycı bir şekilde yaklaşan Nash, ''Sanki şeytan birinden diğerine geçmiş gibi'' dedi. 
     ''A Beautiful Mind'' filmi ''en iyi film, ''en iyi erkek oyuncu'' ve ''en iyi yönetmen'' aralarında olmak üzere 8 dalda Oscar'a aday gösterildi. 
     






</TEXT>
</DOC>
