<DOC>
<DOCNO> 92826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sondun12.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore gerginlikten Güney Kore'yi sorumlu tutuyor 
</HEADLINE>
<TEXT>

     Kuzey Kore, bu sabah Kuzey ve Güney Kore savaş gemileri arasında çıkan çatışmayla ilgili olarak, Güney Kore'yi ''ağır provokasyon''la suçladı. 
     Kuzey'in resmi ajansı olan Kore Merkezi Haber Ajansı KMHA , ''Güney Kore ordusunun, Kore'nin batı kesimi açıklarında, rutin devriye görevi yapan Kore Halk Ordusu Deniz Kuvvetleri'ne ait devriye gemilerine ateş açarak, ağır bir provokasyonda bulunduğunu'' savundu. 
     KMHA'nın askeri bir kaynağa dayandırılan haberinde, ''Kuzey Kore savaş gemilerinin de kendilerini savunmak zorunda kaldıkları'' belirtildi. 
     Haberde, sonuç olarak iki tarafın, kayıplara neden olacak şekilde karşılıklı ateş açtığı kaydedildi. 
     
     SAVAŞ UÇAKLARI DEVRİYE UÇUŞUNDA 
     Bu arada Güney Kore ordusu, savaş gemi ve uçaklarının, sınırda devriye uçuşu yaptıklarını açıkladı. 
     Açıklamada, iki ülke arasındaki deniz sınırında askeri uçak filosunun devriye uçuşu yaptığını, 1200 tonluk bir savaş gemisinin de bölgenin yakınlarına konuşlandığı belirtildi. 
     
     BM'DEN ASKERİ MÜZAKERE ÇAĞRISI 
     BM Mütareke Komisyonu da Güney Kore'ye Kuzey'le askeri görüşme tavsiye etti. 
     Seul'de Savunma Bakanlığı sözcüsü tarafından yapılan açıklamaya göre, Mütareke Komisyonu, Güney Koreli yetkililerden askeri görüşmelere başlamalarını istedi. 
     Açıklamaya göre, Mütareke Komisyonu Güneyli yetkililerden iki ülke arasındaki askerden arındırılmış Panmunjom bölgesinde müzakerelerin başlatılmasını tavsiye etti. 
     Sarı Deniz'deki çatışmada Güney Kore'den 4 kişi ölmüş, 1 kişi kaybolmuş, 20 kişi de yaralanmıştı. Güney Kore gemisi batarken, Kuzey Kore gemisi alevler içinde çekilmişti. 
     





</TEXT>
</DOC>
