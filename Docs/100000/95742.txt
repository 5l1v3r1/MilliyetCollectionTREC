<DOC>
<DOCNO> 95742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/spor/aspo.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal uçuşa hazır 
</HEADLINE>
<TEXT>

Beşiktaş’ın iki haftalık İsviçre kampında Lucescu’nun farkı hissedildi. Sistemi 4-4-2 olarak kuran Rumen hoca, idmanlarda göz açtırmadı, takım içindeki rekabeti de üst noktaya çıkardı 
     ORHAN YILDIRIM 

     Defans sağlam 
     MIRCEA Lucescu, yeni sezonda Beşiktaş’ın en büyük şansı olarak gözüküyor. İsviçre kampında Galatasaray’daki sistemi takıma monte etmeye gayret eden tecrübeli hoca, 4 - 4 - 2’yi yerleştirmeye çalıştı. Saha içinde sürekli pres yapılması, alan daraltarak, rakibe boşluk bırakılmaması talimatını verdi. Siyah - Beyazlılar’ın en büyük avantajı olarak kaleci Cordoba, idman eksiğine rağmen Brezilyalı Zago, Ronaldo ve Ali Eren’den kurulu olan defans bölgesi dikkati çekti. 
     
     Güven sağladı 
     SEMPATİK ve sıcakkanlı kişiliğiyle Lucescu hem kendini sevdirdi, tatlı - sert uyarılarıyla da oyuncularına taviz vermedi. Kamp öncesi paraların dağıtılması konusunda yönetimle diyaloğa girmesi, kendisine takım içindeki güveni artırdı. Ağır idman temposu ise oyuncuların gözünü korkuttu, rekabet arttı. İdmanlar günde 4 saatin altına düşmezken, çalışmalardan artan zamanda futbolcular zamanlarını sadece uykuya ayırdılar. Şehir turlarına dahi Lucescu’nun ısrarıyla çıktılar. 
     
     Eksikler can sıktı 
     BEŞİKTAŞ’IN dezavantajları olarak eksikleri göze battı. Tayfur ve İlhan’ın milli takımda oluşu, Cordoba, Göksel, Sergen, Zago, Ahmet Dursun, Tamer, Zafer, İbrahim, Göksel ve Kaan Dobra gibi isimlerin sakatlıkları Kartal’ı olumsuz etkiledi. Ayrıca hazırlık maçlarında savunma - orta saha - forvet arasında kopukluklar gözlendi. Lucescu, "Kamp çok iyi geçti. Eksiklikleri gördüm. Oyuncularımın hepsi istekli. En büyük hedef, 100. yılda şampiyonluk" dedi. 
     
Kampın yıldızları      TÜMER 
     Kampa tutuk başladı, daha sonra açıldı. Bu yıl orta sahadaki oyuncu zenginliğinden olacak ki, geçen sezona göre çok daha iyi çalışma temposu yakaladı. Özellikle duran toplarda sol ayağını ustalıkla kullandı. Gol attı, attırdı. Ancak topsuz oyundaki zaafını gideremedi. 
     
     ALİ EREN 
     Sağ elindeki rahatsızlığına rağmen en çalışkan isimlerin başındaydı. Tecrübeli oyuncu saha içinde olduğu kadar, saha dışında da arkadaşlarına ekstra bir motivasyon yarattı. Hazırlık maçlarında savunmada hiç aksamadı, güven verdi. Yeni sezonda yeri garanti. 
     
     RONALDO 
     Brezilyalı oyuncu, çalışmalara en son katılan isim olmasına rağmen, fizik - kondisyon açısından en üst seviyedeydi. Son adam olarak görev yaptığı defansta sıfır hatayla oynadı, alkış topladı. Formayı bıraktığı gibi başladı. Kampın gözde isimlerinden biriydi. 
     
     A.DURSUN 
     Geçen yıl olduğu gibi bu sezon da kampın en çalışkan isimlerindendi. Yaşadığı sakatlık bile onu durduramadı. Bu yıl, yeni sistemde ağırlıklı olarak sağ açıkta görev yapması beklenen yıldız oyuncu, yeni bir kimlik kazanarak, duran toplardaki etkinliğini artırdı. 
     
Yenilere gözaltı      LUCESCU 
     Sakin ama çok hırslı bir yapısı var. Bunu futbolcularına da aşılamaya çalışıyor. Sıcakkanlı, ancak otoriteyi de hiç elden bırakmıyor. Yanlışı anında düzeltmeye çalışıyor. Beşiktaş’a ayrı bir hava getirdi. Ne istediğini biliyor, hedefe nasıl varılacağını çok iyi hesaplıyor. 
     
     CORDOBA 
     İdmanlarda çok iyi çalıştı. Bunu maçlara da yansıttı. Sakatlanınca takımdan üç gün ayrı kaldı, ancak performansından bir şey kaybetmedi. Hem havadan, hem de yerden çok etkili. Topu oyuna çok iyi sokuyor, geri paslarda soğukkanlı. Kartal’ın kaledeki sorununu kökünden çözdü. 
     
     GÖKSEL 
     Kaleye alternatif olarak transfer edildi. Kilo fazlası nedeniyle kampın başında beklenenden uzak bir görüntü verdi. Daha sonra form tutmaya başladı. Ama bu kez de kasığındaki sakatlık yüzünden takımdan ayrı kaldı. Bu nedenle gerçek kimliğini tam olarak gösteremedi. 
     
     TOLGA 
     Bütün iyi niyetine rağmen vasatın üstüne çıkamadı. Hazırlık maçlarında ağır kaldı. Kademe hatası yaptı. Tek avantajı çalışmayı seven yapısı. Bugünkü performansıyla ilk on birde forma bulması zor gözüküyor. Ancak çok çalışırsa, eksiklerini kapatırsa, kadroyu zorlayabilir. 
     
     ZAGO 
     Sağ ayak bileğindeki sakatlığından bir türlü kurtulamadı. Takımdan ayrı kalması uyum süresini uzatacak. Takımla hiç çalışamadı, bu nedenle form durumu ve performansı gizemini koruyor. Sağlık ekibi, Brezilyalı oyuncunun ikinci etap kampına katılacağını söylüyor. 
     
     K.DOBRA 
     Kampın başında en hazır isim olarak göze battı. Daha sonra ayak parmağındaki çatlak hızını kesti. İstikrarlı futbolunu Kartal’da da sürdüreceğe benziyor. İki ayağını etkili kullanan ve kontratağa yatkın özelliğiyle dikkati çeken Kaan Dobra, deplasman maçlarında çok işe yarayacak. 
     
     SERGEN 
     Büyük bir istekle günde üç ayrı idman yaparak yeni sezona hazırlanıyor. Kampın son günlerinde çift kalede oynadı, şut çalışmaları yaptı. Sergen’in bu hali bile futbolu ne kadar özlediğinin kanıtı. Sakatlığına rağmen Lucescu’nun en güvendiği oyuncuların başında geliyor. 
     
     ZAFER 
     O da sakatlık problemiyle karşılaştı. Sağ kanatta topla birlikte çok seri hareket edip, adam eksilten yapısıyla göz doldurdu. Oyun içinde mücadeleyi bırakmıyor, isabetli ara paslarıyla forveti besliyor. Ancak topsuz oyunda etkisiz, savunmaya yardımcı olamadı. 
     
     SERDAR 
     Yuvaya geri dönen başarılı oyuncu, henüz gerçek formunu bulamadı. Lucescu kendisini sol kanat ve forvette denedi. Fizik olarak istenilen düzeye geldiğinde, özellikle sol tarafı kimseye kaptırmaz. Sık sık atağa katılıp, sürpriz golcü kimliyle de adından söz ettirecek. 
     



 SPOR 




















</TEXT>
</DOC>
