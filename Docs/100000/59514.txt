<DOC>
<DOCNO> 59514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur14.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'te akaryakıt sızıntısı bariyerle çevrildi 
</HEADLINE>
<TEXT>

     Haliç'teki akaryakıt sızıntısının çevreye yayılmasını önlemek amacıyla yaklaşık bin metrekarelik deniz yüzeyi bariyerle çevrildi. 
     Kasımpaşa'daki Haliç Taşkızak Tersanesi önlerinden Galata Köprüsü'ne doğru meydana gelen akaryakıt sızıntısını temizleme çalışmaları, Büyükşehir Belediyesi Çevre Koruma Daire Başkanlığı'na bağlı ekipler ile diğer birimler tarafından yürütülüyor. 
     Sızıntının meydana geldiği yaklaşık bin metrekarelik deniz yüzeyi, ''Valide Sultan'' ve ''Yeni Galata'' adlı römorkörler vasıtasıyla bariyerle çevrildi. Bariyerin dışında da ''Mavi Deniz'' adlı süpürge gemisi, temizleme çalışması yapıyor. 
     Bu arada, İSKİ'ye bağlı ekipler de sızıntının kaynağını belirlemek amacıyla araştırmalarını sürdürüyor. Alınan örnekler, incelenmek üzere Çevre Koruma Daire Başkanlığı'na götürüldü. 
     Olay yerine gelen İstanbul Vali Yardımcısı Osman Demir, sızıntının durduğunu ve yaşanan olayın büyük bir çevre felaketine yol açmadığını bildirdi. 
     






</TEXT>
</DOC>
