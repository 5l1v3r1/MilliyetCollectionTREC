<DOC>
<DOCNO> 53438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur03.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yolları kesti 
</HEADLINE>
<TEXT>

     Yurdu etkisi altına alan soğuk hava, hayatı olumsuz yönde etkiliyor. 
     Bolu'da bu sabah başlayan kar yağışı sonucu 26 köy yolu ulaşıma kapandı. Bolu merkezde 5 köy yolu, Mudurnu İlçesi'nde 10 köy yolu, Seben İlçesi'nde 5 ve Kıbrıscık İlçesi'nde 6 köy yolu ulaşıma kapandı. Karayolları ekipleri Bolu Dağı, Gerede ve Yeniçağ arasında bulunan D-100 karayolunun kapanmaması için yola tuz döküyorlar. 
     Trafik yetkilileri sürücüleri Bolu Dağı'nda buzlanmaya karşı dikkatli olmaları konusunda uyardılar. 
     Sivas'ta dün başlayan ve bugün de etkisini sürdüren yoğun kar yağışı nedeniyle Sivas-Ankara, Sivas-Erzurum, Sivas-Kayseri karayollarının belirli mevkiilerinde meydana gelen buzlanma nedeniyle araçlara kontrollü olarak yol veriliyor. 
     Doğu Anadolu Bölgesi'ni etkisi altına alan ve hayatı olumsuz yönde etkileyen kar yağışının önümüzdeki günlerde süreceğini bildiren Meteoroloji Bölge Müdürlüğü yetkilileri, Bingöl'de kar kalınlığının 10 santimetreye ulaştığını, Ağrı ve Kars'ta ise kar kalınlığının 3 santimetre olarak ölçüldüğünü kaydettiler. 
     Kar yağışının Erzurum, Ardahan, Muş'ta da sürdüğünü belirten yetkililer, hava sıcaklıklarının ise mevsim normallerinde seyredeceğini söylediler. 
     Karayollarında ise buzlanma yaşandığını anlatan yetkililer, buzlanmaya karşı ekiplerin yollarda tuz dökme çalışması yaptıklarını söylediler. 
     Erzurum Büyükşehir Belediyesi'nin ise kış hazırlıklarını tamamlandığı bildirildi. 
     Karla mücadele için 80 kişilik ekip oluşturulduğunu anlatan yetkililer, karla mücadele için 2 grayder, 3 loder, 1 tuz serpme aracı ve 14 kamyonun kullanılacağını ve buzlanmaya karşı kullanmak için de 250 ton tuzun depolandığını kaydettiler. 
     Sakarya'da, sabaha karşı başlayan kar yağışı ise kentin yüksek kesimlerinde etkili oluyor. 
     






</TEXT>
</DOC>
