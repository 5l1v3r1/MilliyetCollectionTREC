<DOC>
<DOCNO> 70889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun11.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'ta yaşam olasılığına Rus bilim adamlarından destek 
</HEADLINE>
<TEXT>

     Rus bilim adamları, Odyssey araştırma uydusundan elde edilen verilere göre, Mars yüzeyinde büyük miktarda buz bulunduğunu açıkladılar. 
     Rus RIA-Novosti ajansının haberine göre, Rus Uzay Araştırma Kurumu'nun Genel Müdürü İgor Mitrofanov, Odyssey uzay aracındaki Rus gözlem aygıtıyla elde edilen veriler sayesinde, Kızıl Gezegen'in güney kutbunda yaklaşık 10 milyon kilometrekare genişliğinde buz ve Güneş Sistemi'nin bilinen en yüksek zirvesi olan 26 km yüksekliğindeki Olympus Dağı'nın eteklerinde donmuş su saptandığını belirtti. 
     Mitrofanov, buzlu bölgelerin Mars'a gidecek ilk astronotların üs kurması için seçileceğini, buzlu bölgelerin Mars görevi için yaşamsal destek sağlayacağını kaydetti. 
     Odyssey uzay aracı, geçen hafta Mars'ın topografik verilerini toplayarak dünyaya geçmeye başlamıştı. 
     Amerikan Uzay ve Havacılık Dairesi NASA yetkilileri, Odyssey'nin dünyaya gönderdiği ilk bilimsel verilere göre, Mars'ın 90 santimetre yüzeyinde, çamur, toz ve kaya parçaları arasında buzla karışık su bulunduğunu gösterdiğini bildirmişlerdi. 
     Tucson'daki Arizona Üniversitesi'nde çalışan bilim adamı William Boynton, Mars yüzeyinde birçok buz kütlesi bulunduğuna dair açık ve yoğun sinyaller alındığını söylemişti. 
     






</TEXT>
</DOC>
