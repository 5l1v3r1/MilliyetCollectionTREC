<DOC>
<DOCNO> 79292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko20.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "2002'de yerli ve yabancı yatırımcının önü açılacak" 
</HEADLINE>
<TEXT>

     Devlet Bakanı Kemal Derviş, 2002'de, reel sektörün desteklenmesine ve gerek yerli gerekse yabancı yatırımcının önünün açılmasına yönelik düzenlemelerin hız kazanacağını belirtti. 
     Dış Ticaret Dergisi Made In Türkey'in, 4. Dünya Türk İşadamları Kurultayı nedeniyle çıkarılan özel sayısına bir demeç veren Bakan Derviş, yatırımın önündeki engellerin kaldırılması amacıyla bir eylem planı hazırlandığını kaydetti. 
     Bu kapsamda Türk Patent Enstütüsü'nün etkinliğinin artırılmasına yönelik yasa değişikliğinin Başbakanlık'a sunulduğunu hatırlatan Bakan Derviş, Yabancı Sermaye Kanunu'nun da Mayıs sonunda TBMM'ye sunulmasının hedeflendiğini bildirdi. 
     Yatırım teşviği alınması icin gerekli belge sayısının azaltılması için düzenleme yapıldığını belirten Derviş, ayrıca, yıl ortasında, Türkiye ve yurtdışındaki iş dünyasının önemli temsilcilerinden oluşan bir Yatırım Konseyi'nin toplanmasının öngörüldüğünü açıkladı. 
     Türkiye'nin yatırım ortamının tanıtılması açısından önemli olan bu konsey, Türkiye'nin yatırım yapılacak cazip bir ülke olmasının sağlanması konusunda tavsiyelerde bulunacak ve düzenli aralıklarla toplanacak. 
     Derviş ayrıca, Türk Ticaret, Arazi Geliştirme ve Vergi kanunları gibi yatırım ortamını etkileyen diğer kanunların gözden geçirileceğini kaydetti. 
     Sürdürülen yapısal reformlarla, türkiye'nin istikrarlı ir büyüme sürecine girmesinin sağlanması, devletin üretim lanlarından çekilmesi, özel sektörün gelişmesinin sağlanması, üretimde verimliliğin artırılması sayesinde istihdamın artırılmasının hedeflendiğini anlatan Bakan Derviş, sadece kamuda değil, özel kesimde de şeffaf bir sistemin ve iyi yönetişimin tesis edilmesini amaçladıklarını vurguladı. 
     
     Türkiye'nin zorlu hedefleri... 

     Türkiye'nin halen, ''enflasyonun hedeflenen yüzde 35'ler düzeyine çekilmesi, ihracata dayalı büyümenin yeniden başlatılması ve büyümenin getirilerinin düşük gelir guruplarına daha hızlı yayılması gibi'' zorlu hedefler ile karşı karşıya bulunduğuna dikkati çeken Bakan Derviş, şöyle devam etti 
     ''Maliye politikalarının başarısı, rekabet gücü sağlayan döviz kuru ve birçok yapısal reformun hayata geçirilmesi sayesinde, 2001 sonunda ortaya çıkan olumlu sonuçların artırılması konusunda kararlıyoz. Sağlanan ilerlemeler karşın, önemli miktarda dış borç yükü, yüksek enflasyon, bankacılık sektörü sorunları ve devletin ekonominin içinde yoğun biçimde yer alması dahil olmak üzere ülkemiz zorlu makroekonomik ve yapısal politika sorunları ile karşı karşıya kalmaya devam etmektedir. Bu sorunların çözümü için, 2002-2004 dönemini kapsayan, güçlendirilmiş orta vadeli bir ekonomik programın uygulanmasına karar verilmiştir.'' Bulunulan noktada, ekonomi politika uygulamalarında eşgüdün ve kararlılığın büyük önem taşıdığını vurgulayan Bakan Derviş, piyasalarda hissedilen nisbi rahatlama ve iyimserliği haklı zeminlere oturtmak ve kalıcı hale getirmek için bu kararlılığın sürdürülmesi gerektiğini ifade etti. 
     
     Ekonomi yönetiminin incelikleri 

     Refah artışının ve istihdamın baş koşulunun sağlıklı büyüme olduğuna da dikkati çeken Bakan Kemal Derviş, demecinde şunları kaydetti 
     ''Atılan her adımda, getirilen her yeni düzenlemede, özellikle toplumun dar gelirli kesimlerini göz önünde bulundurarak, iyileştirme sağlayacak tedbirler, ekonomi yönetiminin öncelikleri arasındadır. 
     Böyle düzeltmeler, kaynağı bulundukça, her zaman yapılabilir. Ancak refah artışının, istihdamın ön koşulu, sağlıklı büyümedir. Kolaycı veya kalıcı olması olanaksız çözümler ise sağlıklı büyüme sürecine geçişin önündeki en önemli engeldir. Dolayısıyla, toplumdaki tüm kesimlerin bu gerçekleri göz önünde bulundurmasında büyük yarar olacaktır.'' 
     





</TEXT>
</DOC>
