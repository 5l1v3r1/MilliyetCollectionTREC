<DOC>
<DOCNO> 74003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun24.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette sohbet hayat kurtardı 
</HEADLINE>
<TEXT>

     İnternette sohbet eden chat bir grup kişinin girişimiyle bir intiharın engellenmesi, ''online'' topluluk ruhunun gerçekliğine ilişkin örnek olarak gösteriliyor. 
     BBC'nin internet sitesinde çıkan habere göre, Belçika'da 34 yaşındaki bir adamın intihar girişimi, sohbet ettiği kişilerin endişelenerek polisi aramasıyla kötü sonuçlanmadan önlenebildi. 
     Sohbet ettiği kişiler, adamın ruhi durumu hakkında endişeye kapılarak, yalnızlığını unutturmak için onun etrafını kuşattılar ve intihar için kaç uyku ilacı aldığını öğrenmeye çalıştılar. Sanal dostların polisi aramasıyla, intihar girişiminde bulunan kişi evinde şuursuz, ama henüz hayattayken bulundu. 
     Bath Üniversitesi Psikoloji Bölümü'nden Dr. Jeff Gavin, internette sohbet eden kişilerle yüz yüze görüşerek yaptığı bir araştırmayı değerlendirerek, sohbet odalarının normalde bastırılan duyguların tartışıldığı yerler olarak popülaritesinin arttığını belirtiyor. 
     Gavin'e göre, sohbet odalarında insanlar, özellikle de erkekler çok daha dürüst olabiliyor ve yüz yüze konuşmalardaki gibi yargılanmayacaklarını hissediyorlar. 
     Sohbet odalarında insanların yalan söylediği görüşünün bir efsane olduğunu savunan Gavin, katılımcıların genelde benzer geçmişi, ilgileri olan kişileri arama eğiliminde olduklarını söyledi. 
     






</TEXT>
</DOC>
