<DOC>
<DOCNO> 56858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo24.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Hakan Ünsal PAF takımla antremana çıkacak" 
</HEADLINE>
<TEXT>

     Galatasaray Kulübü Futbol Şubesi Sorumlusu Abdurrahim Albayrak, Hakan Ünsal ile bugün yaptığı son görüşmede de anlaşma sağlayamadığını ve bu oyuncunun, yönetim kurulu kararı gereğince yarından itibaren PAF takımıyla antrenmanlara çıkacağını söyledi. 
     Abdurrahim Albayrak, bir basın toplantısı düzenleyerek, Hakan'ın transferi konusuna açıklık getirdi. Hakan'a, sezon başından bu yana Avrupa'nın büyük takımlarından öneriler bulunduğunu kaydeden Albayrak, ''Ben kendisiyle görüştüğümde, 'Avrupa'da oynamayı hayal ediyorum. Bu sezon da amacımı gerçekleştirmek ve bunu yaparken Galatasaray'a para kazandırmayı hedefliyorum' yanıtını aldım. Dün gece de kendisiyle görüştüm. 'Mübarek Kadir gecesi. Gel anlaşalım' dedim. Ama aynı cevapları aldım'' dedi. 
     Albayrak, Hakan ile son olarak bugünkü antrenmanın ardından görüştüğünü ve bu futbolcunun yanıtının değişmediğini kaydederek, bu nedenle de yönetim kurulu kararının uygulanacağını bildirdi. 
     Hakan'ın kendisine, ''Takımda huzuru bozmak istemiyorum. Altyapıda da birkaç gün çalışabilirim'' dediğini anlatan Albayrak, yaklaşımından dolayı bu oyuncuya teşekkür etti. 
     Görüşmeler sırasında Hakan'a açık çek önerdiğini belirten Albayrak, sözlerini şöyle sürdürdü 
     ''Ben hayatımda kimseye açık çek teklif etmedim. Ancak Galatasaray'da huzur ortamının bozulmaması ve başkalarına malzeme olmamak için bu teklifi şahsi olarak yaptım. Hakan yine de Avrupa'ya gitmeyi düşündüğünü söyledi. Hakan'a, sezon başında Avrupa'dan bir kulüp, sözleşmesi bitene kadar Galatasaray'a yeniden imza atmaması ve bedelsiz gidebilmesi için 2 milyon dolar önerdi. Ama Hakan, bunu kesinlikle kabul etmedi ve Galatasaray'a para kazandırmak istediğini söyledi.'' 
     
     Hakan gidiyor 
     Albayrak, Hakan Ünsal'ın, Avrupa'nın en büyük kulüplerinden birine her an transfer olabileceğini açıkladı. 
     Kulüplerin, kendilerine de bu önerileri ilettiğini ve önerilen paraların gayet iyi olduğunu ifade eden Albayrak, ''İngiltere İtalya ve Fransa'dan çok önemli kulüpler, güzel tekliflerde bulunuyor. Hakan, bugün yarın bu kulüplerden birine, Galatasaray'a para kazandırarak gidecek'' dedi. 
     
     Batista'nın transferi 
     Albayrak, teknik direktör Mircea Lucescu'nun dün yaptığı açıklamaları dinlediğini, kendisinin de bu konu hakkında Rumen çalıştırıcıyla görüştüğünü söyledi. 
     Lucescu'nun söyledikleri bazı şeylerin, kendine göre doğru olduğunu ifade eden Albayrak, Rumen çalıştırıcının, Batista'nın sakat olmasının futbolcuları olumsuz yönde etkilediğini düşündüğünü dile getirdi. 
     Albayrak, Batista'nın transferinden çok memnun olduğunu da belirterek, ''Tüm futbolcular bana, 'Batista'yı al, 10 puan farkla şampiyon olalım' dediler. Bunun üzerine büyük fedakarlıklarla transferi gerçekleştirdik. Gönlüm rahat'' diye konuştu. 
     
     'Futbolcumu savunmak zorundyım' 
     Galatasaraylı futbolcuların morallerinin pazar gününden beri çok bozuk olduğunu anlatan Albayrak, ''Futbolcuları savunmak zorundayım. 
     Biz bu oyuncularla yola devam edeceğiz'' dedi. 
     Futbolculara, son dönemde hak etmedikleri kadar yüklenildiğini ifade eden Albayrak, ''Her kızdığımız futbolcuyu takımdan atmak istersek, bize 100 oyuncu gerekir. Bu futbolcular UEFA Kupası'nı ve Süper Kupa'yı kazandılar. Onlarla yola devam edeceğiz. Bu nedenle de savunmak zorundayım'' diye konuştu. 
     Albayrak, yönetimden hiç kimseyle tartışmaya ve polemiğe giremeyeceğini de vurgulayarak, sözlerini ''Ben de Galatasaray'ın bir yöneticisiyim. Alınan kararlara saygım büyüktür. Kimseyle de bu konuda tartışamam. Ben yalnızca başkanımızın bana verdiği görevleri yerine getirmeye çalışıyorum'' diye tamamladı. 
     






</TEXT>
</DOC>
