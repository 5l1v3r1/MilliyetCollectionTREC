<DOC>
<DOCNO> 81273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/soneko22.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Patates zam şampiyonu 
</HEADLINE>
<TEXT>

     Çukurova'da geniş bir alana ekimi yapılan, ancak iki yıl önce tarlada kalınca üreticisini küstüren patatesin, daha sonraki yıllarda ekim alanlarının daralmasına paralel olarak fiyatı yükseldi. Adana Toptancı Hali'nde kilogram fiyatı 400 bin liraya kadar çıkan patatesi halk pazarda 500-600 bin liradan satın alıyor. 
     Adana Tarım İl Müdürlüğü kayıtlarına göre, 1969 yılında bin 375 hektar alana ekimi yapılan patatesin ekim alanı süreç içinde genişleyerek, 1999 yılında 3 bin 260 hektar, 2000 yılında da 3 bin 747 hektara çıktı. 
     İki yıl önceki üretim bolluğuna paralel olarak ürünü tarlada kalan çiftçiler, geçen yıl patatese rağbet etmeyince ekim alanında yaklaşık bin hektarlık gerilime yaşandı. Bu yıl da fiyatlar tırmanışa geçince, diğer ürünlerde fiyatlar düşerken patates zam şampiyonu oldu. 
     Adana Büyükşehir Belediyesi Vedat Dalokay Toptancı Hali'nde 400 bin liradan satılan patates, kent merkezindeki semt pazarlarında 500-600 bin liradan alıcı buluyor. 
     Adana Çiftçiler Birliği Başkanı Cumali Doğru, A.A muhabirine yaptığı açıklamada, patatesin 2 yıl önce tarlada kalması nedeniyle yüzlerce üreticisinin milyarlarca liralık zarara uğradığını anımsatarak, ''Üretim planlamasının olmaması arz-talep dengesini bozuyor'' dedi. 
     Doğru, kimseye ''şu ürünü ekme'' denilemeyeceğini, bu nedenle üreticilerin hangi ürün para getirdiyse ertesi yıl o ürüne yöneldiğini ifade ederek, şöyle konuştu 
     ''Patateste bunun en bariz örneğini yaşadık. Üretici, patatese küstü, ekmedi. Geçen yılın ürünü tükenince fiyatlar tavan yaptı. 
     Gözlemlerimize göre bu yıl ekim alanında artış var. Ancak, taze patates önümüzdeki günlerde sökülmeye başladığında fiyatların düşeceğini tahmin ediyorum.'' 
     
     İHRACAT TEŞVİĞİ 
     Doğru, arz-talep dengesisizliğinin hem üreticilere hem de tüketicilere zarar verdiğine dikkati çekerek, bu nedenle bu yıl geniş bir alana ekimi yapılan patates, soğan ve domates gibi bazı sebze-meyveler için ihracat teşviğinin gündeme geldiğini anımsattı. 
     Dış Ticaret Müsteşarlığı yetkilileri ile yapılan görüşmelerde konuya sıcak bakıldığını ifade eden Doğru, Türk üreticisinin ve ülke ekonomisinin zarar görmemesi için ihtiyaç fazlası ürüne ihracat teşviği sağlanmasının can simidi olma özelliği taşıyacağını kaydetti. 
     





</TEXT>
</DOC>
