<DOC>
<DOCNO> 61808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sonspo12.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Sergen için sezon sonunu bekliyecek 
</HEADLINE>
<TEXT>

     Beşiktaş, ikinci yarı hazırlıklarını Antalya Side'de sürdürüyor. 
     Siyah-beyazlıların bu sabah yapacakları antrenman, teknik direktör Christoph Daum tarafından iptal edilirken, Beşiktaşlı oyuncular, öğle yemeğinde, kamp yaptıkları Side Palace Oteli yetkilileri tarafından düzenlenen mangal partisine katıldılar. Toplu halde yemeğe katılan siyah-beyazlı oyuncular kuzu çevirirken, daha sonra üzerine kendileri için hazırlanan kartal konmuş futbol sahası biçimindeki pastayı yediler. 
     Beşiktaş Menajeri Sinan Engin, çok disiplinli ve iyi koşullarda bir kamp dönemi geçirdiklerini ifade ederek, ''Çok iyi hazırlandık. Bu ikinci yarıya yansıyacak'' dedi. 
     Menajer Engin, çalışmalar sırasında Tümer ve İlhan'ın sakatlıkları ve Baya'nın Afrika Kupası için milli takıma çağrılması dışında çok önemli bir tersliğin yaşanmadığını söyledi. 
     Tümer ve İlhan'ın sakatlıklarının çok ciddi olmadığını vurgulayan Engin, ''Tümer'in durumu daha iyi. İlhan ise salı gününden itibaren takımla birlikte çalışmalara başlayacak'' diye konuştu. 
     Takımın Tunuslu oyuncusu Zübeyir Baya'nın, kendi milli takımı için çok önemli ve alternatifsiz bir futbolcu olduğuna dikkati çeken Engin, ''Baya, bu mecburiyetlerden dolayı milli takıma gitmek zorunda kaldı'' dedi. 
     Engin, büyük bir mücadele içinde geçeceğini belirttiği ligin ikinci yarısında centilmenlik çağrısında bulundu. 
     Hakemlerin fazlasıyla eleştirilip, üstlerine gidilmesini onaylamadıklarını belirten Engin, hedeflerinin şampiyonluk olduğunu söyledi. 
     Engin, Sergen'in transferi konusunda yanlış anlaşıldıklarını kaydetti. 
     Yıldız oyuncunun transferi için sezon sonunu bekleme kararı aldıklarını belirten Engin, ''Lig bitiminde teklifimizi yapacağız. Sergen'in sözleşmesi o zaman bitiyor ve isteyen her takım transfer teklifinde bulunabilir'' diye konuştu. 
     






</TEXT>
</DOC>
