<DOC>
<DOCNO> 53613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo17.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay ''Basketbolu Fenerbahçe'de bırakacağım'' 
</HEADLINE>
<TEXT>

     Milli basketbolcu İbrahim Kutluay, Avrupa'daki kariyerini tamamlayınca Fenerbahçe'ye döneceğini ifade ederek, ''Basketbolu Fenerbahçe'de bırakacağım'' dedi. 
     Küçük Çamlıca'daki Özel Bilfen İlköğretim Okulu'na gelen İbrahim Kutluay, burada derste olan iki sınıfa girerek, öğrencilere sürpriz yaptı. Kutluay'a sevgi gösterisinde bulunan öğrenciler, kendisinden imza istediler. Milli basketbolcu, daha sonra okulun spor salonunda antreman yapan basketbol takımı oyuncularının yanına giderek, öğrencilere pas attı. 
     İbrahim Kutluay, okulun konferans salonuna girişinde ise, ''12 Dev Adam'' müziğiyle karşılandı. Burada öğrenciler, Kutluay'a, ''Başarınızın sırrı nedir '', ''Yunanistan'a giderken hiç tereddüt ettiniz mi '', ''Gönlünüz hala Fenerbahçe'de mi '', ''Unutamadığınız maç var mı '', ''Örnek aldığınız oyuncu kim '', ''Dün Bulgaristan ile oynanan Avrupa Kupası Eleme maçı hakkında görüşlenizi nedir '', ''Türkiye'nin Michael Jordan'ı kimdir '' şeklinde sorular yönelttiler. 
     Milli basketbolcu, basketbolu çok sevdiği ve hayatı boyunca çok çalıştığı için başarıyı yakaladığını ifade ederek, Avrupa'da oynamasına rağmen gönlünün Fenerbahçe'de olduğunu söyledi. 
     Avrupa'daki kariyerini tamamlayınca Fenerbahçe'de bir süre daha basketbol oynamak istediğini belirten Kutluay, ''Basketbolu Fenerbahçe'de bırakacağım'' dedi. 
     155 kez milli formayı giydiğini anlatan İbrahim Kutluay, 
     unutamadığı maçın ise milli takıma ilk seçildiği zamanlarda oynanan Türkiye-Ukrayna maçı olduğunu ifade etti. 
     
     'Türkiye'nin Jordan'ı Harun..' 

     Milli basketbolcu, uzun yıllar çalıştığı antrenör Murat Özgül'ün hem mesleğine, hem de kişiliğine çok şey kattığını söyleyerek, Türkiye'nin Michael Jordan'ının ise daima örnek aldığı Harun Erdenay olduğunu bildirdi. 
     İbrahim Kutluay, Bulgaristan takımını biraz küçümsedikleri için oyunun başlarında zorlandıklarını ve ilk yarıyı mağlup bitirdiklerini anlatarak, ikinci yarı kendilerini toparlayarak çok iyi hücum ve savunma yaptıklarını, böylece maçı aldıklarını kaydetti. 
     Avrupa'da rakip olarak gördüğü oyuncunun ise Panathinaikos'ta birlikte oynadığı Dejan Badiroga olduğunu ifade eden İbrahim Kutluay, ''Badiroga Avrupa'nın en iyi oyuncularından. İnşallah bu yıl şampiyon olup kupayı birlikte kaldıracağız'' dedi. 
     
     2003 Avrupa Şampiyonası 

     Bundan sonraki maçları kazanıp Avrupa Şampiyonası'na 1. olarak gitmek istediklerini vurgulayan İbrahim Kutluay, ''Amacımız 2003 Avrupa Şampiyonası'nda da mutlaka final oynamak. 2003 Avrupa Şampiyonası'nda en az bundan önceki şampiyonadaki kadar başarılı olacağız'' diye konuştu. 
     İbrahim Kutluay, Yunanistan'a giderken Türkiye ile problemleri olan bir ülkeye gittiği için önceleri tedirginlik yaşadığını da anlatarak, ''Yunanistan'da bana çok büyük ilgi gösterdiler, çok destek oldular. Orada da Türkiye'de olduğu kadar mutluyum'' dedi. 
     






</TEXT>
</DOC>
