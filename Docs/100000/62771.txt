<DOC>
<DOCNO> 62771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/soneko05.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP'ın 100 büyük sanayi kuruluşunun 79'u Gaziantep'te... 
</HEADLINE>
<TEXT>

     GAP bölgesinde yerleşik 100 büyük sanayi kuruluşunun 79'unun Gaziantep'te bulunduğu, listeye Şanlıurfa, Mardin, Siirt, Şırnak, Batman ve Diyarbakır'dan giren firma olmadığı belirtildi. 
     Gaziantep Sanayi Odası'nca GSO , GAP bölgesinde yer almamasına rağmen, bölge ile bütünlük içerisinde olduğu için Kahramanmaraş da kapsama alınarak yapılan anket çalışması, sanayileşmede Gaziantep'in tartışılmaz üstünlüğünü ortaya koydu. 
     2001 yılına yönelik GSO anket verilerine göre, üretimden satışlar 
     esas alınarak firma sıralaması yapıldı. Buna göre, 100 büyük sanayi kuruluşunun 79'u Gaziantep, 16'sı Kahramanmaraş, 4'ü Adıyaman, 1'i Kilis'te bulunuyor. Gaziantep ve Adıyaman'da 100 büyük sanayi kuruluşu arasındaki firma sayısı, 2000 yılı değerlendirmesine göre 1'er düştü, Kahramanmaraş'ınki 3 arttı, Kilis'ten ise 1 firma listeye girdi. 2000 yılında listede Şanlıurfa ve Mardin'den de 1'er firma yer alıyordu. 
     
     Çalışan sayısı azaldı 
     GAP bölgesinin 100 büyük sanayi kuruluşunda 2000 yılında 26 bin 129 olan çalışan sayısı, 2001'de yüzde 29.5 düşüşle 18 bin 421'e 
     geriledi. 
     100 büyük sanayi kuruluşunda çalışan sayısında 13 bin 112 kişi ile 
     ilk sırayı alan Gaziantep'i, 4 bin 404 ile Kahramanmaraş, 811 ile Adıyaman ve 94 ile de Kilis izliyor. Gaziantep'ten 100 büyük sanayi kuruluşu arasına giren firmalarda çalışan sayısı, 2000'e göre yüzde 31.7 oranında düştü. GAP bölgesindeki 100 büyük sanayi kuruluşunun üretimden satışları, bir önceki yıla göre yüzde 6.2 oranında artarak 601,2 trilyon liraya yükseldi. Üretimden satışın yüzde 71.1'i Gaziantep, yüzde 23.1'i ise Kahramanmaraş'ta gerçekleşti. Üretimden satışlardaki artışa karşın, GAP bölgesinin 100 büyük sanayi kuruluşunun ticari ve sınai faaliyetlerinden elde ettikleri toplam satış hasılatı yüzde 18 oranında düştü. 100 büyük sanayi kuruluşunun 705,7 trilyon lira olarak gerçekleşen toplam cirosunun yüzde 73.3'ünde Gaziantep, yüzde 21'inde Kahramanmaraş firmaları pay sahibi oldu. 
     
     Finans yapısı... 
     Bölgedeki 100 büyük sanayi kuruluşunun 2000'de 459,2 trilyon lira olan kullandıkları özsermayeleri, 2001 yılında 364,8 trilyon liraya düştü. 2000 yılında 250,1 trilyon lira olan ödenmiş sermaye ise 2001'de 145,1 trilyon liraya geriledi. Firmaların toplam finansmanları 
     yüzde 12'lik düşüşle 732 trilyon lira olarak gerçekleşti. 
     






</TEXT>
</DOC>
