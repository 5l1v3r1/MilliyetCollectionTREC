<DOC>
<DOCNO> 70110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/guncel/gun02.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şikeci hakem cezaevinde... 
</HEADLINE>
<TEXT>

Savcıların 2.5 saat sorguladığı hakem Sadık İlhan tutuklanırken, yurdışına kaçan Susurlukçu Ali Fevzi Bir hakkında tutuklama kararı çıkarıldı 
     İSMAİL POLAT İstanbul 

     Ali Fevzi Bir’in baş kahramanı olduğu futboldaki "şike çetesi" soruşturmasında ilk tutuklama gerçekleşti. Hakem Sadık İlhan cezaevine gönderilirken, Susurluk Davası’nda da hakkında 4 yıl kesinleşmiş hapis cezası bulunan Bir hakkında ise gıyabi tutuklama kararı çıkarıldı. 
     Kadıköy Adliyesi’ne dün üç avukatıyla gelen İlhan, soruşturmayı yürüten Başsavcı Vekili Nihat Çakar ve Savcı Eren Gönen tarafından 2.5 saat sorgulandı. İlhan, ifadesinin tamamlanmasının ardından, "suç işlemek amacıyla çete oluşturmak", "rüşvet almak ve vermek" suçlarından tutuklanması istemiyle Nöbetçi Mahkeme’ye sevk edildi. Savcılık, yurtdışında olan Bir hakkında da gıyabi tutuklama kararı çıkarılmasını talep etti. 
     Mahkemede de 1.5 saat sorgulanan İlhan, tutuklanarak Üsküdar Paşakapısı Cezaevi’ne gönderildi. Bir için de gıyabi tutuklama kararı çıkarıldı. 
     Şike skandalının ardından federasyona yazı gönderen Genelkurmay, hakemler Ali Uluyol, Sebahattin Bitirim ve Harun Yiğit’in artık maç yönetmeye-ceğini bildirmişti. Şubatta emekliliğini isteyen İlhan ise bu talimatın dışında tutulmuştu. 
     Serbest bırakılan Derya Uzun ise kendisini İlhan’la Bir’in tanıştırdığı belirterek, "Bir seferinde Aliço ile Sadık’ın konuşmalarına kulak kabartmıştım. Aliço’nun, Sadık’a Yarınki maçı kaybedersek bittik. Maçı alıcaz, aldık aldık, almadık bittik’ dediğini duydum. Sonra kızlarla yukarı çıkıldı" demişti. 
     
Susurluk timi ihraç edildi      ANKARA Milliyet 

     İçişleri Bakanlığı, Susurluk davası sonucu ceza alan polisleri, 657 sayılı Devlet Memurları Kanunu uyarınca Emniyet Teşkilatı’ndan ihraç etti. 
     İstanbul DGM’de "cürüm işlemek için teşekkül oluşturmak" suçundan yargılanan ve hapis cezasına çarptırılan eski Özel Harek t Dairesi Başkan Vekili İbrahim Şahin ve 5 arkadaşının, Emniyet Teşkilatı disiplin tüzüğüne göre, polislikten ihraç edilmesine karar verildi. 
     Şahin’in yanı sıra, polis memurları Ayhan Çarkın, Ercan Ersoy, Enver Ulu, Mustafa Altınok ve Oğuz Yorulmaz’ın ihraç talebi, önceki gün İçişleri Bakanı Rüşdü Kazım Yücelen’in onayından geçti. Dava boyunca açıkta bulunan 6 kişinin Emniyet Teşkilatı ile ilişiği de, Yücelen’in onayıyla resmen kesilmiş oldu. 
     
Antalyaspor’da hazırlık      Antalyaspor Basın Sözcüsü Avukat Murat Bulat, Kadıköy Cumhuriyet Başsavcı Vekili Çakar’la görüştü. Bulat, şike çetesi ile ilgili dava açıldığında müdahil olmak istediklerini kaydederek, Antalyaspor’un hakem hatalarından dolayı puan kaybeden bir takım olduğunu belirtti. 
     



 GÜNCEL 















</TEXT>
</DOC>
