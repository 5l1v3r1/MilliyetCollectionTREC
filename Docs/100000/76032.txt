<DOC>
<DOCNO> 76032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo20.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PFDK'dan Aziz Yıldırım'a 4 ay ceza.. 
</HEADLINE>
<TEXT>

     Profesyonel Futbol Disiplin Kurulu PFDK , Galatasaray'ın Trabzonspor ile oynayacağı karşılaşmanın ertelenmesinden sonra yaptıkları açıklamalar nedeniyle Fenerbahçe Kulübü Başkanı Aziz Yıldırım 4 ay hak mahrumiyeti cezasına çarptırdı. 
     Kurul gerekçesinde, ''Türkiye Futbol Federasyonu tüzel kişiliğine ve yaptığı görev nedeniyle Federasyon başkanına görsel ve yazılı yayın yoluyla ağır biçimde hakaret ettiği nedeniyle cezalandırıldığı'' ifadelerine yer verdi. 
     PFDK, bugün yaptığı toplantısında 19 dosyayı karara bağlarken, Trabzonspor Kulübü Başkanı Özkan Sümer'e de, Galatasaray ile oynayacakları karşılaşmanın ertelenmesinden sonra Futbol Federasyonu ve Başkanı hakkında basın ve yayın yoluyla küçük düşürücü beyanlarda bulunduğu gerekçesiyle 1 ay hak mahrumiyeti cezası verdi. 
     Fenerbahçe Kulübü Yönetim Kurulu Üyeleri Murat Özaydınlı Disiplin Kurulu tarafından 45 gün ve Mahmut Uslu ise 1 ay hak mahrumiyeti cezasına çarptırılırken, Trabzonspor yöneticilerinden Serdar Bali'ye de, 3 ay 15 gün hak mahrumiyeti cezası verdi. 
     






</TEXT>
</DOC>
