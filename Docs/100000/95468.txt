<DOC>
<DOCNO> 95468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/yasam/yas01.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççıyı polis kurtardı 
</HEADLINE>
<TEXT>

Bir gencin cep telefonunu çalan kapkaççı uzun bir kovalamacadan sonra yakalandı. Tam linç ediliyordu ki, imdadına polis yetişti 
     NEŞET KARADAĞ Adana DHA 

     Adana’da bir kişinin cep telefonunu kapıp kaçan 20 yaşındaki Hüseyin Kızıltoprak 20 , uzun bir kovalamacadan sonra yakalanınca linç edilmek istendi. Kapkaççıyı öfkeli kalabalığın elinden polis kurtardı. 
     Hüseyin Kızıltoprak, Atatürk Caddesi’nde arkadaşları ile yürüyen İzzet Anmak’ın 18 cep telefonunu kaparak kaçmaya başladı. 
     Anmak ve arkadaşlarınca kovalanan kapkaççı yakalanacağını anlayınca cep telefonunu bir kenara atarak kaçmaya sürdürdü. Ancak peşindekiler kararlıydı. 
     
     İnkar etti ama kurtulamadı 
     Yaklaşık 15 dakika süren kovalamaca etrafta şaşkınlıkla izlenirken kapkaççı Büyükşehir Belediyesi arkasında esnaf tarafından yakalandı. 
     Telefonu çalınan Anmak ve arkadaşları yakaladıkları Kızıltoprak’ı dövmeye çalışırken kapkaççı ise suçunu inkar ediyordu. Ne varki, Kızıltoprak’ın attığı cep telefonu bulan kişi olay yerine gelip "Koşarak kaçarken bu telefonu sen attın. Niye yalan söylüyorsun " deyince Anmak’ın öfkeli arkadaşı kapkaççıyı yumruklamaya başladı. 
     
     Ya polis yetişmeseydi... 
     Olayın nasıl geliştiğini öğrenen çevredekiler de kapkaççı Kızıltoprak’ı dövmeye kalkışınca olay bir anda büyüdü. Bu arada devriye gezen Güvenlik Büro ekipleri, birinin kalabalık tarafından dövüldüğünü görünce duruma müdahale ederek Kızıltoprak’ı linç edilmekten kurtardı. 
     Kapkaççı gözaltına alınırken telefonu çalınan İzzet Anmak olayı şöyle anlattı "Arkadaşlarla yürüyorduk. arkamdan yaklaşan birisi telefonumu cebimden alıp kaçmaya başladı. Peşinden koştuk. Vatandaşların da yardımıyla kapkaççıyı yakaladık. Eğer peşinden koşmasaydık telefonum gitmişti." 
     



 YAŞAM 




















</TEXT>
</DOC>
