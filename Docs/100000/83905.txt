<DOC>
<DOCNO> 83905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun25.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Şeria'nın yüzde 40'ı İsrail'in elinde 
</HEADLINE>
<TEXT>

     Paylaşımı Filistin ile İsrail arasında büyük sorunlara neden olan ve barış sürecinin önündeki en önemli engel olarak görülen Batı Şeria topraklarının yüzde 40'ının Yahudilerin elinde olduğu bildirildi. 
     İsrailli insan hakları grubu B'Tselem'in 9 ay boyunca yaptığı ve sonuçları dün açıklanan araştırmada, Batı Şeria'nın topraklarının yüzde 40'ını elinde bulunduran Yahudi nüfusun toplam nüfusa oranının ise sadece yüzde 2 olduğu ve Yahudilerin elinde gösterilen toprakların büyük bölümünün boş olduğu bildirildi. 
     Bu durumun kurulması planlanan Filistin devletinin önündeki en büyük engel olduğu da belirtilen araştırmada, kağıt üzerinde Yahudilerin elinde gösterilen, ancak çoğunluğunda yerleşim olmayan bu toprakların, ara sıra yerleşim bölgesi kurulması için dağıtıldığı kaydedildi. 
     B'Tselem, 1967 Ortadoğu savaşında Ürdün'den alınarak işgal edilen Batı Şeria'da, birbirini takip eden İsrail hükümetlerinin 123 yerleşim birimi kurulmasına izin verdiğini bildirdi. 
     Batı Şeria haritasında asıl çarpıcı değişikliğin, Filistin devletinin kurulma olasılığının göz ardı edilerek yerleşim birimlerinin haritada gösterilmesi olduğu belirtilirken, yerleşim birimlerinin haritada işaretlenmesinin ''kazara'' olmadığına dikkat çekildi. 
     Örgüt yetkilisi Jessica Montell, İsrail hükümet verilerine dayanılarak hazırladıkları 110 sayfalık çalışmada, İsrail hükümetinin, Filistin devletinin kurulmasını dikkate almayarak, yerleşim birimleri yeri belirleme ve yapma amacı olduğunu ileri sürdü. 
     Batı Şeria'nın yüzde 40'ının Yahudi yerel yetkililer tarafından yönetildiği belirtilen araştırmada, çoğu boş olan bu toprakların gelecekteki olası genişleme ile yeni sanayi ve turizm bölgeleri oluşturulması için rezerve edildiği kaydedildi. 
     İsrail'in Batı Şeria'daki sivil yönetiminin belediye başkanı Peter Lerner, B'Tselem'in raporunu görmediğini, sayılar hakkında yorum yapmayacağını söyledi. 
     Batı Şeria'daki en büyük Yahudi yerleşim bölgesi, 25 bin kişinin yaşadığı ve Kudüs'ün 10 kilometre doğusundaki Maaleh Adumim. 
     Araştırmanın kapsamına girmeyen Batı Şeria'da ise 7 bin Yahudi yerleşimcinin 1.2 milyon Filistinliyle yaşadığı bildiriliyor. 
     





</TEXT>
</DOC>
