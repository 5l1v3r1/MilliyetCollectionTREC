<DOC>
<DOCNO> 94069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/yazar/altan.html </URL>
<DATE> 2002/07/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dünya iyiye, "sanallık" kötüye... 
</HEADLINE>
<TEXT>

     Artık saniyesi saniyesine, Los Angeles uluslararası havaalanının İsrail Hava Yolları’na ait gişesi önünde patlayan kurşunları da izleyebiliyorsunuz Kuzey Kore ile Güney Kore askeri gemileri arasındaki 20 dakikalık çatışmada ölen 4 Güney Koreli askerle, batan bir Güney Kore gemisini de... 
     Aynı anda daha neleri izlemiyorsunuz ki... 
     Afganistan’da, bir düğünü ABD savaş uçaklarının yanlışlıkla bombalamasının yarattığı tepkileri de ABD Başkanı Bush’un 1990’da şirket yöneticisiyken borsada şirket hisselerini yasaya aykırı şekilde sattığının ortaya çıkmasını da... 
     
     Dünyada olup bitenleri dakikası dakikasına, hatta saniyesi saniyesine izleyebilmeniz 21. yüzyılın kartvizitini belirlemeye başlayan muhteşem bir değişimdir. 
     Gerçi dünyayı bu kadar hızlı izlemek, bir karamsarlık da yaratıyor bazen insanlarda... 
     Ya bir de insancıklar, 2. Dünya Savaşı’nda olup bitenleri bu kadar dakik izleyebilselerdi karamsarlıkların kör kuyularında kimbilir nasıl boğulacaklardı 
     Yeryüzünün gitgide daha hızlı saydamlaşması, yeni bir yaşam biçiminin de rotasını oluşturmada... Henüz pek kimsenin farkında olmadığı, yeni bir yaşam biçiminin rotasını... 
     
     Yeni bir yaşam biçiminin rotası şöyle görünüyor 
     "Yapay" ve "sanal" ne varsa örneğin olduğundan fazla zengin görünme olduğundan fazla yurtsever görünme olduğundan fazla aşık görünme olduğundan fazla donanımlı görünme yavaş yavaş acıklı bir sönüşün dramlarına kayacak... 
     Buna hipnozlarla düğmük düğmük olmuş toplumlarla, başarıyı "sanal bir pozörlük" olarak benimseyen politik yöntemler de dahil... 
     
     Şayet Osmanlı padişahları bugün sağ olsalardı da, tahta çıkar çıkmaz 2 yaşındaki kardeşlerini bile nasıl boğdurttuklarının görüntüleri, dünya televizyonlarından yayımlansaydı durumları ne olurdu 
     Durumları ne olurdu, 1453 - 1821 arasındaki 368 yıl boyunca, ortalama her 8 yılda bir, bir sadrazamın, yani bir başbakanın nasıl boğularak idam edildiği dünya televizyonlarından gösterilseydi 
     Hipnozlardan ve sanallıktan kurtulmak isteyenler için biraz da, hamasi koşullanmalardan arınarak düşünmekte yarar var... 
     Nasıl ki "tatilcilik" modasının çiftleşmeleri yoğunlaştıran boyutunu da 21. yüzyılın rotası, şu sorunun yanıtını arayarak zorlayacaktır 
     - Parayı kim veriyor 
     
     Bütün bu değişimlerin temeldeki motorunu, bilmiyorum kaç kişi merak ediyor aslında 
     O nedenle de, ne geçmişi, ne geleceği ve doğal olarak da ne "hal"i tam değerlendirebiliyorlar. Ve o yüzden bazıları, ya kendi geleceklerinden kaygılanıyorlar, ya çocuklarının geleceğinden... 
     
     Efendim doğada, yani evrende, yani kainatta, yani Kozmos’ta "sanallık" yoktur. Kuşlar ve balıklar arasında üst düzey yöneticiler, üst düzey politikacılar, üst düzey din adamları, üst düzey komutanlar yoktur. 
     2 milyon yıldan bu yana insanoğlu bir sanallıktan, bir başka sanallığa bir hipnozdan, bir başka hipnoza geçe geçe geldi 21. yüzyıla... 
     Şimdi daha da hızlı arınmaya başladı eski hipnozlar... 
     
     Şayet Türkiye, eski hipnozlarıyla koşullanmalarında bugünkü gibi inatlaşırsa 21. yüzyılla bir "sentez" yaratma yerine, bir "füzyon"a uğrayabilir... 
     AB üyeliği, böyle bir tercihin kavşak pusulasıdır. 
     Hak etmediğiniz olanakları yitirmeme açısından "statükocu"luğu yeğliyorsanız, bunun bedelini 21. yüzyıla uyum sağlayamayacak olan çocuklarınız ödeyecek ve anlamsız bir silinmeye uğrayarak geçeceklerdir hayattan... 
     
     "Statüko"culara karşı, küreselleşmeyle bütünleşme dinamiğini temsil eden kesim evrensel bir kaliteye sahip olan kesimdir. Kendi alanında evrensel ilişkilerle, o ilişkilerin - saydam olması koşuluyla - sağlayacağı dinamizme inananların yükselttiği bayrak, göz ardı edilmemeli... 
     Hamaset edebiyatının hipnozları, saydamlaşmayla buluşmuyor ve komikleşiyor artık... 
     Ne yapmalı ki eski bir plaktan başka bir plağı olmayanlar, yine hep onu döndürüyorlar 
     - Türküm, doğruyum, çalışkanım vs... 
     
     







Dünya iyiye, "sanallık" kötüye... 


Bildik kişi... 


Ecevit Derviş moral buldu 


Anneye Mektup Yıl 2016 


Harem oyunu 


Galatasaray’ın kafası karışık 


Gene "hasta adam" olduk 


Madem bu kadar duygusal, ben niye ağlıyorum ki 


Hemşeri biraderler ’ 


Kitap reklamı olmaz mı 


Güven nasıl sağlanır 


Prof. Ayata’nın yoksulluk araştırması 


Bütün kusur vatandaşta mı 


Kelle isteriz 


</TEXT>
</DOC>
