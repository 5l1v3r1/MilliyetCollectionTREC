<DOC>
<DOCNO> 80300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/yazar/gunes.html </URL>
<DATE> 2002/04/25/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Bankalar h l beklemede 
</HEADLINE>
<TEXT>

     Mali krizlerin en önemli sonucu, bankaların ağır hasar görmesidir. Bankalar hasar görünce, reel sektör de sıkıntıya girer. Dolayısıyla ekonominin canlanması için bankaların toparlanmaları şarttır. 
     Bankalar için genellikle üç yöntem izlenir. Birincisi, hiçbir önlem alınmaz, zamanın en iyi tedavi olduğu düşünülür. Ve gerçekten de bazı bankalar zamanla iyileşir. Düzelemeyecek olanlar ise batar. Ancak bu arada her banka battıkça ekonomideki hasar büyür. Reel sektördeki sıkıntılar yoğunlaşır. İkinci bir yöntem, iyileşmeyi hızlandırmak için bankaların kendi aldıkları önlemlerdir. Sermaye ekleyebilirler, yahut da maliyetleri düşürmek için başka önlemler alabilirler. Üçüncüsü ise, devletin araya girerek gerekli önlemleri aldırtmasıdır. Hatta doğrudan yardım etmesidir. 
     Mali krizler gösteriyor ki, "zaman her şeyi çözer" yaklaşımı sadece sorunları büyütmekte. Bankalar almaları gereken önlemleri almaktan kaçınmakta, ya da buna gücü kalmamakta. Dolayısıyla, devletin araya girip bankalara zorla çekidüzen vermesinden başka bir yol bulunmuyor. 
     Devletin yapabileceği ilk yardım, sermaye desteği. Hazine bunu isterse sermaye benzeri bir varlıkla, isterse de doğrudan nakitle sağlamakta. Ancak elbette işin doğrusu parasal hiçbir işlemin olmamasıdır. Çünkü rakam büyükse parasal dengeler bozulabilir. Bir başka alternatif de sermaye yeterliliği hesabında esneme gösterilmesidir. Bazı bankalarımız ısrarla bunu talep ediyor. Yani, devletin sermayesi yetersiz olan bankalara göz yumması isteniyor. Hiç olmazsa bir süre için. Aradaki fark şu İkincisinde, sermayesi yetersiz olan bankaları kamuoyu bilemeyecektir. Yani şeffaflık sağlanmamış olacaktır. 
     Devletin alması gereken ikinci önlem, birleşmelerdir. Ülkemizde banka sayısı hala sayı olarak fazladır. Bilançolar da güdük kalmaktadır. Oysa karlı bir yapı isteniyorsa, banka sayısı azalmalı, bilançolar büyütülmelidir. Böylece ortalama maliyetler de düşecektir. Örnek vermek gerekirse ülkemizin en büyük bankası olan Ziraat’ın bilanço büyüklüğü bile 20 milyar doları bulmamaktadır. Oysa Avrupa’da ortalama bir banka 200 - 300 milyar dolarlık bilançoya sahiptir. Ne yazık ki, bir tek Doğuş Grubu’nun bankaları birleşmiştir. Başka hiçbir banka evliliği gerçekleşmemiştir. Anlaşılan Tasarruf Mevduatı Sigorta Fonu’na devredilmedikçe bankalar birleşmeyecektir. 
     Önümde iki önemli belge bulunuyor. Bunlardan ilki BDDK’nın 8 Kasım 2001 tarihli "Bankacılık Sektörü Yeniden Yapılandırma Programı Gelişme Raporu". 40 sayfayı geçen raporun ekinde bir de takvim var. Özel bankaları ilgilendiren çok önemli konular raporda yer alıyor Sermaye yeterliliği, yabancı para pozisyonu, kredi karşılıkları, risk yönetimi ve grup şirketleri gibi. Rapor daha sonra 3 Nisan 2002 tarihli son IMF niyet mektubuna da yansımış. Ancak niyet mektubuna dikkat edilirse, daha çok şirket borçlarının yeniden yapılandırılmasına önem verdiği görülüyor. 
     Şirket kurtarma elbette önemli. Gereklidir de. Gerek varlık yönetim şirketleriyle, gerekse İstanbul yaklaşımıyla bu sürdürebilir. Ancak bankacılık kesiminde görülen manzara devletin, yani BDDK’nın, devreye girmeden uygun ölçeğe kavuşulmayacağı. Ve hızla hareket edilmediğinde hasarın daha kalıcı ve maliyetli hale geleceğidir. 
     
     







Le Pen dersleri 


Kendi yarattığı kasırgalarla şenlenen gemi, Fransa... 


Malatya savaşı 


Askerin beklentisi ve temel sorun 


Tayyip Erdoğan inandırıcı olamıyor ama... 


Emekli aylıklarında hak, hukuk, adalet yok 


Hadi canım sende 


Başka Pen'le karıştırmayın lütfen 


Bankalar h l beklemede 


Sihirli değnek yok, ama... 


28 Şubat, "ikinci tur" muydu 


Taban ve tavan meselesi’ 


Vergin kadar konuş 


Kim okur bu yazıyı 


Seçim yasasına öncelik 


Patentlinin yerine jenerik ilaç, bize mahsus değil 


Sahte belge ile devleti soyan ceza görmesin mi 


</TEXT>
</DOC>
