<DOC>
<DOCNO> 68256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun11.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ''El Kaide hücreleri cep telefonuyla saptanıyor'' 
</HEADLINE>
<TEXT>

     Newsweek dergisi, Amerikalı uzmanların, Usame Bin Ladin ve yakın çevresinin 1996 ve 1998 yılları arasında kullandığı cep telefonlarının çağrı kayıtlarından, El Kaide'nin dünyadaki başlıca hücrelerini tespit ettiklerini yazdı. 
     Dergideki haberde, çağrı kayıtlarını inceleyen uzmanların, aralarında 11 Eylül saldırılarının beyni kabul edilen Mısırlı Ayman El Zevahiri ile askeri lider Muhammed Atıf'ın da bulunduğu kişilerin, 1996 ile 1998 arasında yaptığı tespit edilen 1100 konuşmadan 238'inde İngiltere'deki cep ya da ev telefonlarının arandığı belirtildi. 
     Söz konusu kayıtlara, Ağustos 1998'de Kenya ve Tanzanya'daki ABD Büyükelçilikleri'ne yönelik saldırıların ardından yapılan araştırmalar sonucunda ulaşıldığı kaydedilen haberde, bu telefon görüşmelerinden birinin, İngiltere'de yakalan ve ABD'ye gönderilmesi beklenen El Kaide'nin etkin üyelerinden 37 yaşındaki Suudi Arap Halid El Favvaz ile yapıldığı bildirildi. 
     Haberde, Yemen'de bulunan ve El Kaide'nin hücre liderlerinden olduğu sanılan Ahmed Muhammed Ali El Hada adına kayıtlı telefon numarasıyla 221 görüşme yapıldığı, ayrıca ABD Savunma Bakanlığı Pentagon'a 11 Eylül'de çarpan uçakta bulunduğu belirtilen Halid Almidbar'ın da telefon görüşmesi yaptığının tespit edildiği kaydedildi. 
     İngiltere ve Yemen dışında Azerbaycan, Pakistan, Suudi Arabistan, Sudan ve Mısır'daki telefon numaralarının arandığı belirtilen haberde, yapılan bütün görüşmelerin yüzde 10'unun, İran'daki numaralarla olduğu, buna karşılık Irak'taki numaralarla hiç görüşme kaydedilmediği ifade ediliyor. 
     






</TEXT>
</DOC>
