<DOC>
<DOCNO> 77091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun14.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in Irak tavrı hem partisini hem de muhalifleri kızdırıyor 
</HEADLINE>
<TEXT>

     İngiltere Başbakanı Tony Blair'in Teksas'ta ABD Başkanı George Bush ile yaptığı görüşmenin ardından yaptığı açıklamada, Irak'a olası operasyona destek vermesi, başta İşçi Partisi içindekiler olmak üzere muhaliflerini kızdırdı. 
     İngiliz basını, manşetlerini bu konudaki gelişmelere ayırırken, çok sayıda gazete, Blair'in açıklamalarının yarattığı rahatsızlığa dikkat çekti. 
     Geçtiğimiz haftalarda başlayan muhalefet hareketi sonucunda çoğu İşçi Partili olan ve bazıları daha önce bakanlık görevinde de bulunan 150 milletvekili, bir bildiri hazırlayarak imzalamış ve Irak'a yönelik 
     olası bir askeri harekata İngiltere'nin de karışması ihtimalinin yarattığı rahatsızlığı dile getirmişti. Bildiriyi imzalayan milletvekilleri, Blair'i ''sorumsuz davranmakla ve ABD'nin kuyruğuna takılmakla'' suçlamışlardı. Bu milletvekillerinin çoğunluğu, Blair'in açıklamalarının ardından yaptıkları değerlendirmelerde de Başbakan'ı, Saddam Hüseyin'in kitle imha silahları geliştirdiğine dair açık deliller bulununcaya dek Ortadoğu'da yaşanan dramı engellemeye çağırıyor. The Times gazetesinde yer alan konuyla ilgili bir haberde ise Blair'in muhalefet hareketinden çekinmeyeceği, aksine muhaliflerin üzerine gideceği belirtiliyor. Gazete, Başbakan'ın, Irak konusunda ABD'ye destek için Avam Kamarası'ndan alacağı bir yetki öncesinde muhaliflere de baskı yapacağını ve onları oylamada olumlu oy kullanmaya zorlayacağını yazdı. 
     






</TEXT>
</DOC>
