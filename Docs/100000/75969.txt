<DOC>
<DOCNO> 75969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun25.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette seks sitelerinin pabucu dama atıldı 
</HEADLINE>
<TEXT>

     ABD'de Pennsylvania State Üniversitesi uzmanları tarafından yapılan araştırmaya göre, artık Internette ilgi sex sitelerinden ticari sitelere kaydı. 
     Araştırma, 1997 yılında bir numara olan sex sitelerinin aynı ilgiyi görmediğini, Internet kullanıcılarının ticari ve turizm sitelerine kaydığını ortaya koydu. 
     İş bulma siteleriyle ekonomi sitelerinin de büyük ilgi çektiği tespit edildi. 
     200 bin sürekli Internet kullanıcısıyla ilgili yapılan araştırmada, 1997 yılında 6 web sitesi ziyaretçisinden birinin sex sitelerini ziyaret ettiği, 2001 yılında ise bu oranın 12'de 1'e indiği belirlendi. 
     Arama motorlarının, yeni kuşağın istediği her türlü bilgiyi içermesi gerektiğine değinen uzmanlar, Internet kullanıcılarının kısa zamanda istedikleri bilgiye ulaşma amacında olduklarını bu yüzden güçlü arama motorlarına ihtiyaç duyulduğunu kaydetti. 
     
     İnternet kullanıcıları sabırsız 
     Internette surf yapanların daha az sabırlı hale geldiğinin belirlendiği araştırmada, ziyaret ettikleri web sitelerinde sadece tek sayfaya ilgi duyanların oranının 1997 yılından beri yüzde 50 arttığı belirlendi. 
     Interneti sürekli kullananların yüzde 70'inin, genellikle girdikleri sitelerde ikinci sayfaya geçmedikleri kaydedildi. 
     Internet kullanıcılarının sadece yüzde 30'unun birden fazla sayfaya baktıkları gözlendi. 
     Uzmanlara göre, Internette surf yapmaktan hoşlananlar, konularla daha ilgili ve konu açısından daha çekici web sitelerini ziyaret ediyor. 
     IEEE Computer dergisinde yer alan araştırma haberinde, Interneti gerçekten araştırma amaçlı kullananların, bir an önce istedikleri bilgiyi ve kaynağı bulmaya çalıştıkları, bu tür Internet kullanıcılarının web sitelerinin zengin dizaynına dikkat etmedikleri kaydedildi. 
     






</TEXT>
</DOC>
