<DOC>
<DOCNO> 54373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/soneko25.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki hazine arazilerine talip çıkmadı 
</HEADLINE>
<TEXT>

     İstanbul'da toplu olarak çıkılan en büyük meblağlı Hazine arazileri ihalesi, başarısız sonuçlandı. 
     Tahmini bedeli 92.2 trilyon lira olan 12 gayrimenkulden sadece Maltepe Başıbüyük'teki taşınmaz için verilen teklif değerlendirmeye alındı. 
     İstanbul Defterdarlığı'nda 1 başkan ve 3 üyeden oluşan İhale Komisyonu tarafından kapalı teklif alma usulüyle yapılan geçici ihalede, tahmini bedeli 6.5 trilyon ile 350 milyar lira arasında değişen Küçükçekmece İkitelli ve Söğütlüçeşme, Pendik Kurtköy, Kadıköy Bostancı, Büyükada ile Kartal Samandıra'da 3 taşınmaz olmak üzere toplam 8 gayrimenkul için hiç teklif verilmedi. 
     Maltepe Başıbüyük'te satışa sunulan 5 bin 300 metrekarelik arazi için tek teklif, 265 milyar lira öneren Başıbüyük Mahallesi'ni Kalkındırma ve Güzelleştirme Derneği'nden geldi. 
     Şişli Ayazağa'da 70 trilyon lira tahmini bedelli talim arazisi için verilen teklif ise, iç zarfta bedel teklifi sunularak yapılmadığından değerlendirmeye sokulmadı. 
     Küçükçekmece Gültepe'de 5 trilyon 135 milyar lira tahmini bedelli 9 bin 721 metrekare büyüklüğe sahip ve belediye hizmet alanı içinde 
     yer alan gayrimenkul için Sancak Tül Sanayi A.Ş tarafından verilen teklif de usulüne uygun yapılmadığı için dikkate alınmadı. Avcılar Haramidere'de sanayi sahasında kalan 260 milyar liralık arazi için verilen teklif, tahmini bedelin altında olduğu için kabul edilmedi. Saat 13.30'da başlayan ve 10'ar dakika arayla yapılan ihale, 15.30'da sona erdi. 
     
     Şaşırtıcı değil 
     İhale Komisyonu Başkanı olan İstanbul Milli Emlak Dairesi Başkanı Sacit Akdemir, ihalenin ardından gazetecilere yaptığı açıklamada, ihalede satışına karar verdikleri Başıbüyük'teki araziyle ilgili teklifin Maliye Bakanlığı'na gönderileceğini ve bakanlık tarafından satışın kesinleşmesi halinde devir işlemlerinin yapılacağını söyledi. 
     Akdemir, gazetecilerin ''İhalede neden tek bir satış oldu İlginin bu kadar az olmasını bekliyor muydunuz '' soruları üzerine, ''Bu bizim için çok şaşırtıcı değil. Ancak bu kadar az ilgiyi de beklemiyorduk. 
     Bunun çok çeşitli nedenleri olabilir'' dedi. 
     Sacit Akdemir, ihalede satılamayan gayrimenkuller için yıl sonuna kadar tekrar ihale yapılacağını bildirdi. 
     Bu arada, Ayazağa'daki talim arazisi için verilen teklifte adı geçen Kiptaş İstanbul Konut İmar Plan Sanayi A.Ş.'nin bir yetkilisi, ihale için teklif istendiğini, ancak vermediklerini öne sürdü. 
     






</TEXT>
</DOC>
