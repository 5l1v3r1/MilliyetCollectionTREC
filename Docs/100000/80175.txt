<DOC>
<DOCNO> 80175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo09.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın en golcüsü Serkan Aykut... 
</HEADLINE>
<TEXT>

     Birinci Süper Futbol Ligi'nde son 2 haftaya girilirken, şampiyonluğun en büyük adayı lider Galatasaray'ın, istatistiklere göre en golcü futbolcusunun Serkan Aykut olduğu ortaya çıktı. 
     Galatasaray'da ligde bugüne dek 32 maçın yalnızca 21'inde forma giyen ve golcüler Arif ile Ümit Karan'ın hemen hemen yarısı kadar oynayabilme şansı bulan Serkan, toplam 1012 dakika oynayıp 9 gol atarken, 112 dakikada 1 gol kaydetti. 
     Avrupa Şampiyonlar Ligi ön eleme maçlarında da 2 gol kaydeden Serkan, oynadığı dakikalar itibarıyla forvetler içinde en golcü futbolcu unvanına sahip oldu. 
     
     Arif, 119 dakikada 1 gol... 
     Galatasaray'ın gol krallığı iddiası bulunan milli futbolcusu Arif, golcülükte Serkan'ın ardından 2. sırayı aldı. 
     Bu sezon ligde 30 maçta oynayarak en istikrarlı futbolcular arasında yer alan Arif, ligde 19 gol atarken, 2 bin 279 dakika sahada kalıp, 119 dakikada 1 gol attı. 
     Sarı-kırmızılı ekibe büyük umutlarla transfer olan ve 2 aydır golle buluşamayan Ümit Karan, golcülükte diğer 2 futbolcunun gerisinde kaldı. 
     Galatasaray'da bu sezon 26 maçta forma giyip 7 gol bulan Ümit, 1812 dakika oynadı. Ümit, Arif ve Serkan'a göre oldukça geride 
     kalırken, bu futbolcu 258 dakikada 1 gol atma başarısını gösterebildi. 
     Galatasaray'a Romanya'nın National takımından gelen Radu Niculescu, golcülükte Ümit Karan'ı geçti. 
     Bugüne dek ligde 7 maçta 203 dakika forma giyen Rumen futbolcu, 203 dakikada 1 gol kaydetti. Niculescu'nun, Samsunspor maçının son 
     dakikalarında attığı gol, Galatasaray'ın olası bir şampiyonluğunda büyük bir etken olarak tarihe yazıldı. 
     





</TEXT>
</DOC>
