<DOC>
<DOCNO> 55709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur04.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş iki hatasını anlattı, politika için düşündüğünü söyledi... 
</HEADLINE>
<TEXT>

     Devlet Bakanı Kemal Derviş, Belçika'dan ayrılmadan önce basına yaptığı değerlendirmede, Türkiye'de eşgüdüm eksikliğinin çok büyük bir sorun olduğunu söyledi. 
     Yabancı yatırımları çekmek için gereken önemlere ilişkin bir soruyu yanıtlayan Derviş, AB Komisyonu'nun raporlarında, yabancı sermaye konusunda Türkiye'nin ''saha dışında'' olduğunun görüldüğünü söyleyerek, şöyle konuştu 
     ''Herkes milli gelirinin yüzde 6'sına kadar varan doğrudan yatırım çekebiliyor. Türkiye, milli gelirinin yüzde 5'i oranında bir yatırım çekebilse, 8 milyar dolar eder. Bizim çekebildiğimiz doğrudan yatırım 1 milyar dolar. 8 milyar çekebilsek, IMF programına ihtiyacımız 
     kalmaz. Bunun çeşitli nedenleri var. Makroekonomik istikrarsızlık bir sorun, yatırımcı için bir soru işareti... Vergi sisteminde aksaklıklar var. Ben enflasyon muhasebesine yüzde 100 taraftarım. Bunun olmaması, özellikle yabancı yatırımcı açısından büyük bir dezavantajdır. Dolarını TL'ye çeviriyor ve bir yıl içinde özsermayesi değer kaybediyor.'' 
     
     Eşgüdüm eksikliği 
     Eşgüdüm eksikliğinin Türkiye'de çok büyük ve ciddi bir sorun olduğunu anlatan Derviş, şunları söyledi 
     ''Yabancı yatırımcı bir bakanlıkla müzakere ediyor, imza alıyor. 
     Sonra başka bir bakanlık, buna katılmıyorum diyebiliyor. Haklı nedenleri de olabiliyor. Türkiye'de çok ciddi bir eşgüdüm eksikliği var. Şunu da söyleyeyim, çünkü bu konuda şikayetçiyim ve şikayetimin bilinmesinden yanayım AB'ye sunduğumuz rapor, DPT tarafından hazırlandı, sorumluluk Ocak 2001'de DPT'ye verildi. Bu rapor, 10 gün gecikmeyle, diğer birimlerin hiçbir katkısı olmadan hazırlandı ve burada Brüksel'de biraz da sorun yarattı. Orta vadeli rakam ve strateji sunmayan tek ülke Türkiye oldu. Sadece 2002 yılı ele alındı. 
     Böyle bir raporun, DPT, Hazine Müsteşarlığı, Maliye Bakanlığı, Dış Ticaret Müsteşarlığı'nın ortak çabasıyla, bir eşgüdüm içinde, yüksek kalitede hazırlanıp sunulması gerekirdi.'' 
     
     Hatalarım oldu 
     Kemal Derviş, ''Kendinize ne not verirdiniz '' sorusuna ise şu yanıtı verdi 
     ''Zor bir soru. Söylediğim gibi, bence iki hata yaptım. Birincisi, Kur çöktü, kriz oldu ama dış kaynağı sağlayıp olayı toparlarız. Bu, o kadar da ağır bir kriz değil. Türkiye çok dinamik bir ülke. Hızla atlatır düşüncesindeydim. Biraz da yön vermek istedim. Bir bakan olarak biraz da iyimser olmanız lazım. Hakikaten, özellikle bankacılık sektöründeki çöküşün boyutunu ancak zamanla anlayabildim. Bu bir gerçek. Bir de, yasal sistemdeki çözümsüzlük... Türkiye'de bu çok önemli bir unsur. İş sadece para kaynağı meselesi değil. Üç-dört merci, farklı hukuki görüş bildirerek bir olayı kilitliyor ve bundan çıkış çok zor oluyor. Dolayısı ile Türkiye'de krizin tüm boyutlarını görememiştim. İlk geldiğimde, Yaza doğru düzeliriz yerine, Arkadaşlar, bu iş çok ciddi. 78 krizimize benziyor, 94 krizine benzemiyor. Bir, birbuçuk yıl geçecek deseydim belki daha iyi olurdu ama o zaman millet karamsarlığa girebilir, kriz daha da büyüyebilirdi. 
     Gelişimden 10 gün sonra, Bu adam ne yapıyor, neden hala krizi halletmedi diye söylenenler oldu.'' Derviş, şöyle devam etti 
     ''İkincisi, koalisyon ortamında, siyasi bir parti desteği olmaksızın, siyasi anlama gelebilecek bazı sözleri sarfetmek sıkıntı yarattı. Basının yaklaşımı da kabine içinde bana karşı bir rahatsızlık yarattı. Programa zararlı oldu. Yeterli ölçüde hesaplayamadım. Bu konularda kendimi eleştiriyorum. Benim amacım bu ekonomiyi bir an önce düzeltmek, başka bir amacım yok.'' Derviş, bir başka soru üzerine, ''İleriye dönük politika konusunda bir şey söylemeyeceğim. Kendi içimde tartışıyorum ve bu tartışma daha bir yere varmadı'' diye konuştu. 
     






</TEXT>
</DOC>
