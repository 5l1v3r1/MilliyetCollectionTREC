<DOC>
<DOCNO> 99831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/soneko08.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı "Seçim ekonomisi yok" 
</HEADLINE>
<TEXT>

     Merkez Bankası Başkanı Süreyya Serdengeçti, ''Türkiye'de artık seçim ekonomisi diye bir şey yok'' dedi. 
     İzmir'in Çeşme ilçesinde yapılan Ege Sanayicileri ve İşadamları Derneği ESİAD 14. Yüksek İstişare Konseyi Toplantısı'nın ardından düzenlenen yemekte Türkiye Cumhuriyet Merkez Bankası Başkanı Süreyya Serdengeçti konuk oldu. 
     Serdengeçti, yemekli sohbet toplantısında yaptığı konuşmada, fiyat istikrarı ve büyümenin birbirlerine bağlantılı iki konu olduğunu anlattı. Yüksek enflasyon ortamının olumsuzluklarına işaret eden Serdengeçti, ekonomik birimlerin orta vadeli yatırım ve tüketim karar alma süreçlerini olumsuz etkilediğini, ekonomide riski dolayısıyla reel faizleri artırdığını anlattı. 
     Türkiye'nin 25 yıldır yüksek enflasyonla yaşadığını bu yüzden de gelir dağılımının bozulduğunu kaydeden Serdengeçti, ''Gelir dağılımının nedeni enflasyondur. Bunun siyasi sonuçlarını da görüyoruz'' dedi. 
     Süreyya Serdengeçti, Türkiye'nin ''hiper enflasyon'' yaşamadığını ancak bu durumun enflasyon bilincinin oluşmasını engellediğini hiper enflasyon yaşayan Latin Amerika, İsrail ve Asya ülkelerinde Türkiye'ye göre bu bilincin çok daha fazla yerleşmiş olduğunu belirtti. 
     Serdengeçti, enflasyonla mücadelenin hep birlikte yapılması gerektiğini kaydederek, şöyle konuştu 
     ''Enflasyonla mücadele geçmişte olduğu gibi başka bir önceliğe örneğin büyüme ve istihdama veya ihracata feda edilmemelidir. Düşük ve istikrarlı bir enflasyon oranının tüm bunların olmazsa olmaz bir ön koşulu olduğu unutulmamalıdır. Artık enflasyonu yenmek dışında başka bir alternatifimiz kalmamıştır. Bu sorun halledilmeden istikrarlı bir büyüme ve istihdam ile ihracat artışının sağlanamadığı 25 yıllık tecrübemizle görülmektedir.'' Ekonomide iyi gelişmeler olduğuna dikkat çeken Merkez Bankası Başkanı Serdengeçti, gelecek günlerde yüzde 3 büyüme sağlanabileceğini kaydederek, ''Fiyat istikrarı için önce büyümeden özveri yapılması dönemi artık geride kaldı. 16, 17 aydır zaten özveri yapılıyordu. Ekonomide canlanma sinyalleri almaya başladık'' dedi. 
     
     SORULAR VE CEVAPLAR 
     Serdengeçti, toplantının sorular bölümünde ise seçim ekonomisi beklentisi yolundaki bir soruya şu yanıtı verdi 
     ''Türkiye'de seçim ekonomisi diye bir şey artık yok. Bir defa Türkiye'nin yasal çerçevesinde artık bu yok. Hazine yasası özel bir amaca artık hizmet etmekten uzaklaştı. Bu eskiden olmayan bir şey... Kamu bankalarının durumu değişti. Bir ölçüde özerkleşti. Merkez Bankası da özerk. Hazine'nin artık borçlanması, seçim politikalarıyla ilgili bir durumu yok. Hazine'nin artık bir yasası var. Merkez Bankası'nın hükümete ve kamu kuruluşlarına borç açması mümkün değildir. Bu durumda geçmişteki gibi bir seçim ekonomisi olacağını artık sanmıyorum'' Süreyya Serdengeçti, Irak'a olası bir müdahaleyle ilgili sanayicilerin ve gazetecilerin sorularına ise şöyle yanıt verdi 
     ''Irak'a bir müdahale halinde bundan etkilenme olur. Ama kararlı olduğumuz politikaları devam ettirebilirsek etkilenme daha az olur. Bu Irak ya da başka bir nedenle de olabilir. Böyle bir durumda da Merkez Bankası'nın finansal istikrarı sağlamaya yönelik politikaları olacaktır. 11 Eylül'den sonra da durumu böyle sakinleştirdik.'' Muhtemel bir Irak operasyonu halinde likidite pencerelerini hemen açacaklarını kaydeden Serdengeçti, operasyonun Şubat ayında olması ihtimali yerine gelecek günlerde olması durumunda etkilenmenin daha da az olacağını kaydetti. 
     Serdengeçti, dalgalı kur ile ilgili bir soruya ise, ''Dalgalı kurda döviz kuru bir sonuçtur. Herşeyin sonucudur. Tüm politikaların bir sonucudur. Dalgalı kur sisteminde kur istikrarı sağlanabilir. Bunu da yaşayarak gördük'' dedi. 
     





</TEXT>
</DOC>
