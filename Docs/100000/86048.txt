<DOC>
<DOCNO> 86048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/yazar/altan.html </URL>
<DATE> 2002/05/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dananın kuyruğu 
</HEADLINE>
<TEXT>

     Şayet Türkiye’de de, 20 kişiye 1 gazete yerine Japonya’da olduğu gibi, 2 kişiye 1 gazete düşseydi... 
     Şayet Türkiye’de de gazete tirajlarının toplamı, 3.5 - 4 milyon olmak yerine, 30 - 35 milyon olsaydı... 
     Aralık ayında Kopenhag doruğunda, Türkiye ile Avrupa Birliği arasında tam üyelik müzakerelerine başlanmasına, karar verilip verilmeyeceği hayati bir sorun durumuna gelmezdi. 
     Zaten Türkiye de, Yunanistan gibi, AB üyesi kimliğini çoktan kazanmış olurdu. 
     Yılda en az 20 milyar dolarlık bir global sermaye girdisi başlamış adam başına düşen ulusal gelir ortalaması da 2300 dolardan, en az 12 bin dolara çıkmış olurdu. 
     Ne ekonomik kriz olurdu, ne de bir İstanbul depreminde mevcut yapılardan yüzde 70’inin yıkılabileceği korkusu... 
     
     Şayet Türkiye’de de, gazete tirajlarının toplamı 30 - 35 milyon olsaydı idam cezası çoktan kaldırılmış, Kürtçe dilinde eğitim ve yayın yapabilme sorunu da çoktan çözümlenmiş olurdu. 
     Adalet Bakanlığı’nın, bütçeden aldığı pay, binde 8 oranını çoktan aşmış olurdu. 1 bebek de ölmezdi, her 10 dakikada bir... 
     Ne yapalım ki bizim üçlü koalisyon, Türkiye ile AB arasında tam üyelik müzakerelerinin başlayabilmesi için gerekli "Kopenhag kriterleri"ni benimseyip uygulamakta, hala daha bir irade bütünlüğü gösteremiyor. 
     Ve Cumhurbaşkanı Ahmet Necdet Sezer, koalisyon içindeki anlaşmazlığın çözümlenmesi için, inisiyatifi ele almak gereğini duyuyor. 
     
     Aralık ayında Kopenhag doruğunda, Türkiye’nin gerekli aşamaları yapamadığı gerekçesiyle, üyelik müzakerelerine başlanması reddedilirse... 
     İşte o zaman bizim ülkenin nasıl bir bataklığa doğru sürükleneceğini, Em. Büyükelçi Şükrü Elekdağ "Haber Türköteki "Stratejik Bakış" programında, bir kalite örneği olan Meral Gezgin Eriş ve Em. Büyükelçi Cem Duna ile 25 yıllık bir perspektif değerlendirmesi içinde getirdi gündeme... 
     Şayet Türkiye, AB üyesi olamazsa Ortadoğu’nun, yönetimleri asker ağırlıklı döküntü ülkeleri arasına kayarak, gitgide büsbütün önemsizleşecekti. 
     Keşke Türkiye’de de gazetelerin toplam tirajı 3.5 - 4 milyon olmak yerine, 30 - 35 milyon olsaydı... 
     
     Evrensel değişim, bu kez 21. yüzyılı da ıskalatmayacaktır Türkiye’ye... Ancak Türkiye, Kopenhag kriterlerini içtenlikle hemen benimsemekte ayak sürürse bedelini çok pahalı ödeyecek ve İstanbul depreminden sonrasına dek, boşu boşuna çalkalanıp duracaktır iğneli fıçılar içinde... 
     Dağlara taşlara "önce vatan" diye yazmak 20. yüzyılın bitiminde, "yaşam kalitesi" açısından Yunanistan’ın bile 57 basamak altına düşmeyi önleyemedi. 
     Ekonomik yelkenlerin hamaset rüzgarlarıyla şişemediği bilincine, bakalım ne zaman varacağız 
     
     45 yıl kadar önce Yakup Kadri’yle Ankara Palas’ta baş başa öğle yemeği yiyorduk. 
     Zamanın ünlü siyasetçileri, tek parti döneminin hamaset edebiyatından uzaklaşarak, mistik nutuklara doğru tırmanıyorlar ve seçmen yığınlarına şöyle diyorlardı 
     - Siz isterseniz Hilafet’i bile getirebilirsiniz. 
     Çünkü seçmen yığınları Hazine’den geçinmeli egemen kadroların, Batı’lılaşma olarak "çağdaş üretim" yerine, "çağdaş tüketim"i benimsemelerine aynı tüketimi yapamadıklarından ötürü, tepkiliydiler. Tepkilerini de, Ankara egemenlerine karşı, "İslam’dan çok kafirliğe yaklaşmak" suçlamasıyla göstermek eğilimindeydiler. Komünist, yahut sosyalist partilerinde örgütlenecek durumları yoktu. 
     Yakup Kadri’ye 
     - Neden Cumhuriyet’ten sonra da, istenilen sonuçlara varılamadı, diye sormuştum 
     - Ankara’nın yeterli kadrosu yoktu eski Babıali kadrosunu taşımak zorunluğu doğmuştu Ankara’ya. Onlar da alışık oldukları eski tavır ve yöntemleri taşıdılar yeni döneme, demişti. 
     Ve vaktiyle Tevfik Fikret’in, İttihatçıların uygulamalarından karamsarlıklara düştüğünde yazdığı gibi 
     "Yerde sürüklenen Osmanlı, kurtuluş doruğuna erişememişti yine. Oğlu Haluk için bile, ezeli bir şifaydı aldanmak." 
     
     Avrupa Birliği’nin haziran ayındaki toplantısı, ekim ayındaki toplantısı, aralık ayındaki toplantısı... 
     Bu toplantıların sonunda kesin bir karara varılacak, Türkiye’nin de üyeliğe kabul edilip edilemeyeceği konusunda... 
     Dananın kuyruğu... Ne diyorsunuz kopacak mı, kopmayacak mı 
     
     







Milliyetçilik ve Kürtler 


Dananın kuyruğu 


İhtarname... 


Bahçeli’den cesur adımlar bekliyorum 


45 parti, 45 çözüm değil 


Cem Derviş ikilisi çare olur 


İz şansı 


Onno dağı 


Eskişehir’de bir vaha Anadolu Üniversitesi 


Bu yıl Irak’a saldırı yok... 


Sevmek mi istersiniz, yoksa sevilmek mi 


Bir memleketin deniz işleri... 


Seçimin ekonomi politiği 


İTO’da 50 yıl çalışabilmenin sırrı nerede 


Kanuni’den Beri 


Murat Evgin "Türk gibi rock" yapıyor 


Kapı kapı dolaştı bankasını sattı 


</TEXT>
</DOC>
