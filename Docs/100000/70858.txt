<DOC>
<DOCNO> 70858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/yasam/yas06.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızına bulaşan canlı kalmıyor 
</HEADLINE>
<TEXT>

Kızını taciz eden gençleri hastanelik edip hapse düşen İlyas Ayar, o içerideyken kızıyla evlendi diye damadın ailesinde katliam yaptı 
     TAHSİN AKSU İstanbul 

     Beykoz’da kızının evden kaçarak sevdiği gençle evlenmesine öfkelenen İlyas Ayar 44 , damadın ailesine kurşun yağdırdı. Kızı kaçıran gencin babası İbrahim Türksever 42 ile eniştesi Kenan Özdemir 32 hayatını kaybederken, kardeşi İsmail Türksever 22 ağır yaralandı. 
     Elmalı Köyü’nde önceki gün meydana gelen olayda, cezaevinden yeni çıkan Ayar, kızı Reyhan’ın bir de çocuk doğurduğunu öğrenince çok kızdı. Oğlu Mustafa Ayar 19 ile damadının ailesinin evine giden Ayar, karşılaştığı dünürü İbrahim Türksever, onun oğlu İsmail ve damadı Kenan Özdemir ile tartışmaya başladı. 
     
     Beylik silahı konuştu 
     Tam 20 çocuk babası olduğu öğrenilen Ayar, tartışma kavgaya dönüşünce beylik tabancasına davrandı ve İbrahim Türksever’e üç el ateş etti. Ardından Türksever’in damadı Kenan Özdemir ile oğlu İsmail’e kurşun yağdırdı. Baba Türksever ile Özdemir olay yerinde can verdi. Göğsünden ağır yaralı İsmail Türksever ise Haydarpaşa Numune’de tedaviye alındı. 
     Riva’daki Jandarma Komutanlığı’na teslim olan katil zanlısı Ayar’ın, daha önce de kızı Reyhan’a tacizde bulunan bir grup gence saldırdığı için 24 ay hapis cezasıyla cezaevine girdiği ortaya çıktı. İlk ifadesinde cinayeti damadının ailesine kızdığı için işlediğini söyleyen Ayar, "Bir kız da ben istedim. Ancak kabul etmediler" iddiasında bulundu. Saldırıda yaşamını yitiren İbrahim Türksever’in de, birkaç gün önce savcılığa dilekçe vererek Ayar’ın kendisini tehdit ettiğini bildirdiği ortaya çıktı. Ayar, dün çıkarıldığı Beykoz Adliyesi’nde tutuklanarak cezaevine kondu. 
     
     



 YAŞAM 




















</TEXT>
</DOC>
