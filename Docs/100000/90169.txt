<DOC>
<DOCNO> 90169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/soneko01.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücretin 24 Haziran'da belirlenmesi bekleniyor... 
</HEADLINE>
<TEXT>

     Asgari Ücret Tespit Komisyonu, 1 Temmuz'dan geçerli olacak yeni ücreti belirleme çalışmaları çerçevesinde, 2'nci toplantısını 18 Haziran Salı günü yapacak. 
     Komisyonun 24 Haziran Pazartesi günü yapacağı 3'ncü toplantıda, 1 Temmuz'dan itibaren geçerli olacak yeni ücretin belirlenip kamuoyuna açıklanması bekleniyor. 
     Komisyona işçi tarafının temsilcisi olarak katılan Türk-İş, asgari ücretin DİE'nin komisyona bildirdiği rakamlar esas alınarak belirlenmesini, yeni asgari ücretin en düşük memur maaşı düzeyinde olmasını ve işçinin kendisi ile birlikte ailesinin de zorunlu gıda harcamalarını karşılayacak düzeyde saptanmasını istiyor. Türk-İş ayrıca, asgari ücretten vergi kesilmemesini, ücretin belirlendiği şekli ile işçiye net olarak ödenmesini de talep ediyor. 
     İşveren temsilcisi olarak komisyona katılan TİSK ise asgari ücretin belirlenmesinde sadece çalışan işçinin dikkate alınmasını, toplu iş sözleşmesi yapılan ve yapılmayan işyerleri için farklı asgari ücret belirlenmesini, asgari ücrette halen 16 olan yaş sınırının 20'ye yükseltilmesi gibi taleplerde bulunuyor. TİSK ayrıca, asgari ücretin saptanmasında ülkenin ve işyerlerinin ekonomik durumunun da dikkate alınmasını istiyor. 
     Halen brüt 222 milyon 750 lira olarak uygulanan asgari ücretten, 31 milyon 80 bin 105 lira SSK primi, 2 milyon 220 bin 8 lira işsizlik 
     sigortası primi, 23 milyon 805 bin 96 lira gelir vergisi, 1 milyon 332 bin 5 lira damga vergisi olmak üzere toplam 58 milyon 437 bin 213 lira kesinti yapılarak işçiye net 163 milyon 563 bin 7 lira ödeniyor. 
     





</TEXT>
</DOC>
