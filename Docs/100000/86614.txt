<DOC>
<DOCNO> 86614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur12.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı, Öcalan dosyasının TBMM'ye şimdi gelmesine karşı 
</HEADLINE>
<TEXT>

     TBMM Başkanı Ömer İzgi, terör örgütü başı Abdullah Öcalan'ın idam cezasına ilişkin dosyanın AİHM kararı açıklanmadan TBMM Genel Kurulu'na indirilmesinin yanlış olacağını bildirdi. İzgi, idam cezasının kaldırılmasını isteyenlerin ''Savaş, yakın savaş ve terör suçlarından idam cezasına mahkum edilenlerin hiçbir şekilde affedilmeyeceği ve cezalarının indirilemeyeceğine ilişkin anayasa değişikliğini gerçekleştirmesi gerektiğini'' söyledi. 
     TBMM Başkanı İzgi, Türkiye İşitme Engelliler Milli Federasyonu Genel Başkanı Yusuf Bayraktar ve yönetim kurulu üyelerini kabul etti. 
     Konukları ile işaret diliyle anlaşan İzgi, kabul sırasında gazetecilerin bazı son gelişmelere ilişkin sorularını da yanıtladı. 
     TBMM Başkanı İzgi, gazetecilerin soruları üzerine MHP Genel Başkanı Devlet Bakanı ve Başbakan Yardımcısı Devlet Bahçeli'nin idam cezası ve terör örgütü başı Abdullah Öcalan'ın idamına ilişkin sözlerini değerlendirdi. 
     ''Savaş, yakın savaş ve terör tehditi'' dışındaki suçlarda idam cezasının kaldırıldığını anımsatan İzgi, idam cezasının tamamen kaldırılmasını istemek için bu suçlardan ceza alanların hiçbir şekilde TBMM tarafından affedilmeyeceği ya da cezalarının indirilmeyeceğinin Anayasa kuralı haline getirilmesi gerektiğini söyledi. İzgi, idam cezasının kaldırılmasını isteyenlerin Anayasa'da böyle bir değişiklik yapılmasını kabul etmeleri ve bunu bir an önce gerçekleştirmeleri gerektiğini ifade etti. 
     
     ''YENİDEN YARGILAMA SÜRECİ...'' 
     Bahçeli'nin, Öcalan dosyasının TBMM Genel Kurulu'na indirilmesini istemesinin ''Doğal ve normal'' olduğunu kaydeden İzgi, şunları söyledi 
     ''1997 yılında Refahyol Hükümeti görevden düşmeden bir ay önce TBMM'de kabuledilmiş olan bir uluslararası anlaşmaya göre Türk vatandaşlarının tamamı, bu Öcalan olur bir başkası olur, eğer ceza almışlarsa AİHM'e başvurabileceklerdir. Bu kanun olarak TBMM tarafından kabul edilmiştir. Demek ki Abdullah Öcalan'ın dosyasının TBMM'ye indirilememesi Refahyol Hükümeti yıkılmadan bir ay önce TBMM'de kabul edilen bir kanundan kaynaklanıyor. 
     AİHM'den bir takım sesler duyuyoruz, diyorlar ki İdam, bugünkü infaz şekli itibariyle çağdaş düşünceye uymuyor . Sayın Bahçeli'nin söyledikleri buna münhasır sözlerdir. O itibarla AİHM tarafından bu denetim sonuçlanınca elbetteki idam dosyası TBMM Genel Kurulu'na inecektir. Orada verilen karar ne ise ona uyulacaktır.'' İzgi, bir başka soru üzerine AİHM kararı açıklanmadan Öcalan'ın dosyasının TBMM Genel Kurulu'na indirilmesinin yanlış olacağını söyledi. 
     AİHM'den bir sonuç çıkması durumunda yerel mahkemenin kararının uygulanmaya başlanabileceğini belirten İzgi, ''AİHM İmza attığınız ölçülere uymamışsınız derse ne olacak O zaman o konularda yeniden yargılama sürecine girilecektir. Onun için dosya Meclis'e inemedi, onun için Hükümet AİHM ile karşı karşıya kaldı. TBMM, AİHM'in muhatabı değil, Hükümet muhatabı, onun için karşı karşıya kaldılar. Onun için aldıkları kararı yasaya, insan hakları normlarına uygun olarak aldılar' dedi. 
     
     F TİPİ'NE NAKLİ 
     İzgi, Bahçeli'nin Öcalan'ın ''F tipi cezaevine nakline'' ilişkin sözlerini de ''Onlar normal uygulanacak hususlar'' olarak nitelendirdi. 
     Öcalan'ın İmralı'da olmasının Anayasa'ya göre eşitsizlik yarattığını kaydeden İzgi, ''Bütün hapis cezası almış kişiler nerede nasıl kalıyorlarsa içlerinden bazılarının bir başka şekle tabi tutulması doğru değildir. Bunun kalkmasını istemiş, bu normaldir'' dedi. 
     F Tipi cezaevi koşullarının İmralı'ya göre daha olumlu olduğunun belirtilmesi üzerine de İzgi, ''İnfaz şekli ortaya çıktıktan sonra herkes hangi suçu işlemişse işlemiş eşittir'' dedi. 
     
     ''ERKEN SEÇİM SÜRECİNE GİRMEDİK'' 
     TBMM Başkanı İzgi, erken seçim konusunda yapılan açıklamaları anımsatarak, ''Türkiye ilan edilmemiş bir seçim kampanyasına doğru mu ilerliyor '' diye soran bir gazeteciye de ''Türkiye bugünler için bir erken seçim sürecine girmiş değil'' yanıtını verdi. Seçimin normal zamanından 3-5 ay önce yapılabileceğini ifade eden İzgi, ''Ama erken seçim sürecini şimdi yaşamıyoruz. Erken seçim tarihinin bugünlerde ortaya atılması doğru olmaz. Uygulamalar göstermiştir ki erken seçim ya da seçim tarihleri belirlendikten sonra hem ekonomide olumsuzluklar yaşanmaktadır, hem de TBMM'nin çalışmaları da sekteye uğramıştır. 
     Erken seçim sürecine girmedik, bunun lafının edilmesini doğru bulmuyorum'' diye konuştu. 
     





</TEXT>
</DOC>
