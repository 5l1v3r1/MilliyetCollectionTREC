<DOC>
<DOCNO> 59438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun02.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Arap asıllı koruması uçağa alınmadı... 
</HEADLINE>
<TEXT>

     ABD Başkanı George Bush'u korumakla görevli, Arap asıllı bir gizli servis çalışanı, Başkan'ın Texas'taki çiftliğine gitmek için seçtiği American Airlines havayolu şirketi tarafından ''şüpheli'' bulunarak uçağa alınmadı. 
     American Airlines, gizli servis ajanının uçmasına izin vermeme gerekçesini doldurduğu formların yetersizliğiyle açıklarken, bunun kesinlikle ajanın etnik kökeniyle bağlantılı olmadığını savundu. 
     ABD'de Arap Müslümanlardan oluşan teröristlerin 11 Eylül'deki saldırılarından sonra, özellikle havaalanlarında Ortadoğu kökenlilere karşı şüpheli yaklaşım sergileniyor. 
     Gizli servis, adını açıklamadığı ajanın, Baltimore Washington havaalanından Texas'a Başkan Bush'u korumak üzere uçacağını ve yanında silah bulundurduğunu bildirdi. 
     Ajanın ilk uçuşu iptal edilirken, ikinci uçuş için doldurduğu standart silahlı hükümet görevlisi formu, American Airlines'ın pilotu tarafından kabul edilmedi. 
     Uçağa binip yerine oturduktan sonra ayrıntılı güvenlik kontrolünden geçeceği belirtilen ajana, daha sonra uçmasının mümkün olmadığı belirtildi. Ajanın doldurduğu formları inceleyen uçağın pilotu, bu belgelerde tutarsızlık olduğunu ileri sürerek, Bush'un korumasını uçağa almadı. 
     Uçağa alınmayan kişinin gerçekten gizli serviste çalıştığının anlaşılmasının ardından American Airlines, olaydan dolayı özür diledi. 
     Gizli servisin ise ajanın başına gelenler üzerine soruşturma açtığı belirtildi. 
     Amerikan İslami İlişkiler Konseyi CAIR , ajanın uçuşuna izin verilmemesinin, bu kişinin ırkı ve dininden kaynaklandığını savundu. 
     CAIR'den yapılan açıklamada, ''Bu kişi beyaz olsaydı ve Müslüman olmasaydı, hiçbir problemle karşılaşmayacaktı'' denildi. 
     






</TEXT>
</DOC>
