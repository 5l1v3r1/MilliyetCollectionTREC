<DOC>
<DOCNO> 71723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/guncel/gun03.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
80 yıl önceki Anadolu 
</HEADLINE>
<TEXT>

Özgürlüğe susamış bir halkın içinde bulunduğu şartları gözler önüne seren fotoğraflar, Amerikan Yakın Doğu Yardım Heyeti’nin irtibat memuru Ekrem Bey’in objektifinden... 
     ÖMER ERBİL İstanbul 

     Anadolu’da 1922’de özgürlüğe susamış bir halkın içinde bulunduğu şartları tüm çıplaklığıyla gözler önüne seren fotoğraflar gün ışığına çıktı. Fotoğraflar Amerikan Yakın Doğu Yardım Heyeti’nin irtibat memuru Ekrem Bey’e ait. Hayvanın bile barınamayacağı evlerde yaşayan halkın bu perişanlık içinde kurtuluş savaşını nasıl verdiği Amerikalı heyeti bile şaşırtmış. 
     80 yıl önce çekilmiş ve ilk kez yayınlanan Anadolu fotoğraflarını Popüler Tarih Dergisi’nin bu ayki sayısında yer alıyor. Ekrem Bey’in nişanlısı Güzide Hanım’a yazdığı metupları ve fotoğrafları, Nevşehirli bir eskici tarafından dergiye ulaştırılmış. 
     Amerikan Yakın Doğu Yardım Heyeti 1922’de savaşın izlerini yakından görmek için Anadolu’yu gezmeye geliyor. TBMM Hükümeti’nden izin alan heyet otomobille Ankara’dan yola çıkıyor. Çankırı, Konya, Kayseri, Sivas, Harput, Tokat, Amasya gibi birçok şehri dolaşıyor. 
     
     O zamanki İngilizce eğitim veren okullardan birinde okuyarak -Robert Kolej gibi- İngilizce öğrendiği anlaşılan Ekrem Bey de heyette kılavuzluk ve irtibat görevi yapıyor. Ekrem Bey gördüklerini fotoğraflayıp İstanbul’daki nişanlısı Güzide Hanım’a mektupla gönderiyor. Savaştan yeni çıkan halk o kadar perişan haldedir ki zaman zaman yol olmadığından otomobil öküzlerle çekiliyor. Ekrem Bey gördüğü perişanlığı 11 mektup ve 42 fotoğrafla anlatmaya çalışıyor. Ekrem Bey, nişanlısına yazdığı mektuplardan birinde Anadolu’yu şöyle anlatıyor 
     "Evler ahırdan daha fena. Birer toprak kümesinden ibaret. Değil insan, bunların içinde hayvan bile zor yaşar. İşte güzelim, Anadolu dediğimiz zengin anavatanımız bizi senelerden beri müdafaa, hayat ve namusumuzu muhafaza eden, karnımızı daima doyurmaya uğraşan, bazen şan ve şerefli sancağımızı yiğitlikle ve zaferle düşman bağrına diken bu fedakar toprak, bir yangın yerinden başka bir şey değil." 
     
Zavallı bir karı koca...      EKREM Bey’in İzmir civarında fotoğrafladığı karı koca suretinin sağda altında şu satırlar yer alıyordu "Güzelim Sana İzmir ve havalisinde yaptığım bir seyahatin hatırasını takdim ediyorum. Yukarıda gördüklerin, Yunan vahşilerinin Anadolu’dan alıp götürdükleri ve isimlerine esiri harp dedikleri zavallı bir karı kocadır. Bu resmi Manisa yakınlarında bir köyceğizde aldım." 
     



 GÜNCEL 























</TEXT>
</DOC>
