<DOC>
<DOCNO> 92556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/siyaset/siy03.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Turdan sağlam çıktı 
</HEADLINE>
<TEXT>

Önce DSP toplantısına, ardından Köşk’e, sonra da Başbakanlık’a uğrayan Ecevit’i dünkü yoğun temponun ardından kontrol eden doktorlar "Bravo" dedi... 
     ELÇİN ERGÜN Ankara 

     Yaklaşık 2 ayın ardından dün ilk kez normal çalışma temposuna dönen Başbakan Ecevit’i doktorları dün akşam muayene etti. Doktorlar, bu muayenede Ecevit’e dün yaşadığı yoğun tempoya rağmen çok iyi durumda olduğunu "bravo" sözleriyle anlattı. 
     Ecevit, Başkent Hastanesi’ndeki son kontrolün ardından dün hızlı bir gün yaşadı. İlk olarak DSP grup toplantısına katılan ve 16 dakika konuşan Ecevit, daha sonra da 12.35’te Köşk’e çıkarak Cumhurbaşkanı Sezer’le 30 dakika süren bir görüşme yaptı. Yoğun temponun ardından Başbakanlık Konutu’na, oradan da Or-An’a gelen Ecevit, burada bir basın açıklaması yaptı. Basın açıklamasında, pazartesi günü saat 14.30’da Başbakanlık Konutu’nda liderler zirvesi yapılacağını belirten Ecevit, bugünkü MGK’ya da uzun süreli toplantılara henüz hazır olmadığı için katılamayacağını belirtti. 
     Dün gün boyu bir toplantı, iki görüşme ve bir basın açıklaması yapan Ecevit’i akşam saatlerinde de sağlık ekibi ziyaret etti. Ecevit’in aktif olarak çalışmaya başladığı ilk gününün sonrasındaki durumunu yarım saat boyunca değerlendiren doktorlar, açıklama yapmadan çalışma ofisinden ayrıldı. 
     Edinilen bilgilere göre, dünkü kontrollerde Ecevit’in tansiyonunun 13’e 7 olduğu ve mükemmel bulunduğu öğrenildi. Doktorları Ecevit’i öğleden önce katıldığı toplantılarda yarım saati aşmadığı ve gerekli gördükleri tedavi koşullarına uyduğu için kutladı. 
     



 SİYASET 














</TEXT>
</DOC>
