<DOC>
<DOCNO> 77227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/guncel/gun06.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayık, İran’ı bozdu 
</HEADLINE>
<TEXT>

Trilyonlarca liralık doğalgaz anlaşmasıyla düzelme eğilimine giren Türk - İran ilişkileri "Bayık krizi" nedeniyle tehlikeye girdi 
     UTKU ÇAKIRÖZER Ankara 

     PKK’nın iki numaralı ismi Cemil Bayık’ın İran’a geçişi, trilyonlarca liralık doğalgaz anlaşmasıyla düzelme eğilimine giren Türk - İran ilişkilerinde yeni bir güven bunalımı yarattı. 
     Türkiye’nin İran Büyükelçisi Selahattin Alpar’ın 30 Mart’ta İran Dışişleri Bakanlığı’na yaptığı "Bayık sizin sınırınızdan içeri girdi, yakalayıp iade edin" başvurusuna dün yanıt geldi. İran’ın Ankara Büyükelçisi Muhammet Lavasani, başvurudan 10 gün sonra "Bayık İran’da değil" dedi. 
     Güvenlik birimlerinin, Bayık’ın Kuzey Irak’tan İran’a geçtiğini tespit etmesi ve Alpar’ın resmi başvurusuyla başlayan süreç, İçişleri Bakanı Rüştü Kazım Yücelen ve Başbakan Bülent Ecevit’in konu hakkında bilgileri olmadığını açıklamalarıyla ilginç bir boyut kazandı. Türk tarafındaki bu "istihbarat karmaşası" üzerine Tahran yönetimi de, Bayık’ın topraklarında gözlem altında olduğu iddialarının tamamını yalanladı. 
     



 GÜNCEL 






























</TEXT>
</DOC>
