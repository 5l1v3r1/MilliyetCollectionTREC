<DOC>
<DOCNO> 51288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun26.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer Gürcistan'a geldi 
</HEADLINE>
<TEXT>

     Cumhurbaşkanı Ahmet Necdet Sezer, Gürcistan Cumhurbaşkanı Eduard Şevardnadze'nin davetine icabetle, Tacikistan ziyaretini tamamlayarak TSİ 16.15'te Tiflis'e geldi. 
     Şevardnadze ve diğer üst düzey Gürcü yetkililer tarafından iki ülke milli marşlarının çalındığı törenle karşılanan Sezer, tören kıtasını selamladıktan sonra Krtsanisi Devlet Konukevi'ne hareket etti. Sezer'e, Devlet Bakanı Abdulhaluk Çay da eşlik ediyor. 
     Sezer ve Şevardnadze, yarın yapacakları görüşmelerde, bölgesel ve uluslararası alandaki son gelişmeleri, bu gelişmelerin iki ülke ilişkilerine etkilerini ele alarak ikili ve bölgesel konularda görüş alışverişinde bulunacak. 
     Görüşmelerde, Bakü-Tiflis Ceyhan petrol ve Şahdeniz doğalgaz projesinin uygulanması sürecindeki gelişmelerin yanı sıra Gürcistan'ın Abhaz sorunu ve bu sorunun çözümünde Türkiye'nin yapabileceği katkıların ele alınması bekleniyor. 
     Cumhurbaşkanı Sezer ve Gürcistan Cumhurbaşkanı Şevardnadze, yarın sabah saatlerinde başbaşa görüşmelerinin ardından heyetlerarası görüşmelere geçecek. 
     Görüşmelerden sonra ortak bildiri imzalanması ve iki cumhurbaşkanının ortak basın toplantısı yapması planlanıyor. 
     






</TEXT>
</DOC>
