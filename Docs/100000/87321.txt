<DOC>
<DOCNO> 87321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/spor/spo01.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago’nun hesabı var 
</HEADLINE>
<TEXT>

Beşiktaş’ın prensipte el sıkıştığı Sambacı, İtalyan gazetelerine çarpıcı açıklamalar yaptı. Zago, "Ben Beşiktaş ile henüz anlaşmadım. Galatasaray’dan alınacak intikamım var" dedi 
     Bugün bekleniyor 
     BEŞİKTAŞ’IN yeni gözdesi Brezilyalı defans oyuncusu Zago, Corriere dello Sport Gazetesi’ne Beşiktaş ve Galatasaray ile ilgili bomba gibi açıklamalar yaptı. Haberde muhabirin sorduğu "Türkler ile her şey tamam mı " sorusuna Zago şu yanıtı verdi "Daha hiçbir şey olmadı, çünkü henüz imza atmadım. İstanbul’a gidip Beşiktaşlı yöneticiler ile görüşeceğim. Kararımı orada vereceğim" dedi. Brezilyalı futbolcunun bugün İstanbul’a gelmesi bekleniyor. 
     
     Cim - Bom’u unutmadı 
     ROMA’DAN Capello tarafından kovulduğu için ayrıldığını da açıklayan Zago, "Beşiktaş benimle çok yakından ilgilendiğini gösterdi. Eğer gidersem bu Galatasaray’a karşı öç almanın yollarını arayacağım demek olacak. Galatasaray ile oynadığımız maçlardan aldığımız iki beraberliğin faturası bize ağır oldu" dedi. Haberde, Zago’nun Beşiktaş ile 2 yıllık sözleşme imzalayacağı ve 3 milyon euroya yakın bir transfer ücreti alacağı iddia edildi. 
     
Kartal son virajda      KOLOMBİYA Milli Takımı’nın tecrübeli kalecisi Cordoba’nın işini bitiren Beşiktaş artık resmi yazışma aşamasına geldi. Başarılı eldiven ile her konuda anlaşan yönetim, kulüpler bazında işi resmileştirmek için harekete geçti. Beşiktaş’ın bir diğer gözdesi Nouma için de Amerika’dan Paris’e dönen doktoru rapor hazırladı. Raporları Doç. Dr. Mete Düren inceleyip, son kararı verecek. 
     TRANSFER Komitesi’nden Hüsnü Güreli, Yıldırım Demirören ve teknik direktör Lucescu, Amaral için Fiorentina ile pazarlıkları sürdürüyorlar. İtalyan kulübü ile bonservis konusunda ufak pürüzlerin kaldığı öğrenildi. İkinci Başkan Hüsnü Güreli, "Transferde önemli adımlar attık. Beşiktaş yeni sezonda taraftarların hayal ettiği gibi olacak. İsimleri yakında açıklayacağız" dedi. 
     
Sergen Yalçın’a havuz tedavisi      ALTI yıl sonra Beşiktaş’a dönen Sergen, yeni sezona yetişebilmek için doktor kontrolünde tempo artırdı. Düz koşularla sıkı bir döneme giren yıldız futbolcu bacak kaslarını güçlendirmek için şimdi havuz tedavisi uyguluyor. Öte yandan teknik direktör Lucescu’ya Fulya’da ev bulundu. Rumen teknik adamın hafta içinde Florya’daki eşyalarını taşıyacağı öğrenildi. 
     



 SPOR 




























</TEXT>
</DOC>
