<DOC>
<DOCNO> 93377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/guncel/gun04.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar’a kadın ağa olmaz’ 
</HEADLINE>
<TEXT>

Araştırmacı yazar Oral Onur, Zübeyde Kavraz’ın ağalığının geleneğe aykırı olduğunu ileri sürerek, iptal edilmesini istedi 
     MAHMUT KURT Edirne DHA 

     Araştırmacı yazar Oral Onur, Kırkpınar ağalığına kadın getirilmesine karşı çıkarak, bunun tarihi yağlı güreşlerin geleneğine aykırı olduğunu savundu. Zübeyde Kavraz’ın ağalığının iptal edilmesini isteyen Onur, "Kırkpınar geleneği 85 milyar liraya satıldı" dedi. 
     Edirne tarihi üzerine yaptığı araştırmalarla tanınan Onur, bu yıl Kırkpınar Yağlı Güreşleri sonrasında ağalık ihalesinin Kavraz’a verilmesini eleştirdi. Onur, 641 yıllık Kırkpınar geleneğinde hanım ağa uygulamasının olmadığına dikkati çekerek, "Bir kadının parayı bastırıp ağa olması çağdaşlaşma olarak gösteriliyor. Kırkpınar’da çağdaşlaşma diye bir şey olamaz. Kırkpınar geleneksel ve tarihi bir organizasyondur. Hanım ağa Kırkpınar geleneğinin örf ve detlerimizin çiğnenmesi anlamına gelir" diye konuştu. 
     
     Yetkilileri göreve çağırdı 
     Onur, Türkiye Güreş Federasyonu, Valillik, Belediye ve Gençlik ve Spor İl Müdürlüğü’nün harekete geçmesini isteyerek, "Kırkpınar’a kadın ağalık verilirse gelecekte başka kadınlar kispet giyip er meydanında güreşmek ister. Yetkili merciler Kırkpınar’ın gelenekselliğinin korunması için Kavraz’ın ağalığını iptal etmelidir" dedi. Kavraz ise bu konuda "Kırkpınar’a çağdaşlık getirdim. Bu tür spekülasyonlara girmeyeceğim" demekle yetindi. 
     



 GÜNCEL 















</TEXT>
</DOC>
