<DOC>
<DOCNO> 70904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun26.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
George Bush Suudi barış planını beğendi 
</HEADLINE>
<TEXT>

     ABD Başkanı George Bush'un, İsrail'in işgal ettiği toprakları terk etmesi karşılığında Arap ülkeleri tarafından tanınmasını öngören Suudi barış önerisini beğendiği bildirildi. 
     Beyaz Saray Sözcüsü Ari Fleischer, Washington'da bulunan Mısır Cumhurbaşkanı Hüsnü Mübarek ile Bush arasında yapılacak görüşmenin ana gündem maddesinin Suudi önerisi olduğunu belirterek, ''Başkan, görüşmenin ana gündemini oluşturan önerilerden memnun oldu'' dedi. 
     Sözcü, Bush'un, İsrail Başbakanı Ariel Şaron ile Filistin lideri Yaser Arafat'a görüşmeleri için ev sahipliği yapmayı öneren Mübarek'in bu konudaki fikirlerini öğrenmeyi istediğini de söyleyerek, ''Ancak bu görüşmeden ne çıkacağını tahmin edemeyeceğim'' dedi. 
     Amerikalı uzmanlar, Bush'un, İsrail ile Filistin arasında arabuluculuk rolü üstleneceği konusunda bir belirti olmadığını ifade ederken, Fleischer, ülkesinin Ortadoğu'daki rolünün değişmez biçimde devam ettiğini ve Başkan'ın bu rolün devamını desteklediğini kaydetti. 
     Daha önce yaptığı açıklamalarda, ABD'nin olası Irak harekatına hoş bakmadığını ifade eden Mübarek'in, bugün TSİ 20.00'de Dış İlişkiler Konseyi'ne hitap edeceği, Bush ile görüşmesinin ise 00.45'de olacağı belirtildi. 
     






</TEXT>
</DOC>
