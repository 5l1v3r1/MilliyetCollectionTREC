<DOC>
<DOCNO> 99553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/yasam/yas04.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rezalet ortada sorumlusu nerede 
</HEADLINE>
<TEXT>

Onbinlerce kişiyi saatlerce yolda bırakan, İstanbul trafiğini arapsaçına döndüren Atatürk Olimpiyat Stadı’ rezaletinde herkes birbirini suçluyor 
     BÜLENT ÖZDEMİR, NESLİHAN CUYAR İstanbul 

     Galatasaray - Olympiakos maçıyla ilk sınavında ciddi bir rezaletle sınıfta kalan Atatürk Olimpiyat Stadı’nın eksikliklerine kimse sahip çıkmadı. 
     Türkiye Milli Olimpiyat Komitesi ile İl Gençlik ve Spor Müdürlüğü, Karayolları ve Büyükşehir Belediyesi’ni suçlarken, Büyükşehir Belediyesi ise, "Sorumluluk Olimpiyat Komitesi’nde" dedi. Maç akşamı 80 bin kişilik stada giden tek yolda aşırı yığılma olurken, bu trafik İstanbul trafiğini de arapsaçına döndürdü. Maç başladığında tarftarların çoğu henüz yollardaydı. Binlerce kişi saatlerce bekleyip, stadı bile göremeden geri döndü. 
     
     7 dakikada boşaldı ama.. 
     Çıkışta durum daha da vahimdi. Sadece 7 dakikada boşalan stattan çıkan onbinler, neredeyse sabaha karşı evlerinde olabildi. Galatasaray takımı da, eskortlara rağmen stadı ancak 00.30’da terkedebildi. Maçın ardından, ortalığa atılan pet şişeler, konfetiler ve meşrubat kutuları yüzünden çöp dağları oluştu. 
     Tam 150 işçinin sabah saatlerinde başladığı çalışmalar akşam saatlerine doğru ancak bitti. 
     
     Tarafların görüşleri 
     Rezaletin sorumlusu olarak birbirini suçlayan tarafların görüşleri ise şöyle 
     Türkiye Milli Olimpiyat Komitesi Genel Sekreteri Togay Bayatlı 
     "Belediye evlerinin bulunduğu Başak Konutları’na toplu taşımayı götürüyor, ama bize getirmiyor. İkaz ederek metroyu geçirmediklerini söyledik, direndiler. Sonuçta kalktık, yeni ek bir proje yaptık, ayrı bağlantı yaptılar. Onu yapacaklarına metroyu buradan geçirebilirlerdi, ancak belediye duyarsız. Bir yol projemiz var. Havalimanından başlayıp stattan geçiyor. Bu projeyi parasıyla yaptırıp Karayolları’na verdik, iki yıldır programa almadılar." 
     İstanbul Gençlik ve Spor İl Müdürü Vedat Bayram 
     "Bu denemeyle ilgili kurumlar umarım ders almıştır. Yol ve park sorunu giderilmeli. Ulaşım halledilirse 80 bin kişinin girip çıkması hiç sorun yaratmaz." 
     İstanbul Büyükşehir Belediye Başkanı Ali Müfit Gürtuna 
     " Olimpiyat Köyü ihtiyaçlarının temini için gereken her kararı Olimpiyat Komitesi alır ve ihale eder. Bu ihalelelere biz de katıldık ama kazanamadık. Buraya tramvay götürmek için çalışmalarımız sürüyor. Bağcılar ve Başakşehir’in ardından tramvayımız Olimpiyat Köyü’ne ulaşacak. Metroysa merkezi yönetimin işi. Gelirlerinin yüzde 60’ı kesintiye uğrayan bir belediye çok rahat konuşamaz." 
     
Olimpiyatı verseler yanmıştık demek ki ’ Olimpik rezalet’in içine düşenler, Milliyet’e aynen şöyle diyordu Olimpiyatı sakın bize vermesinler.. Yunan’a rezil olduk, bari dünyaya olmayalım 
     CÜneyt KARAKAYA 

     Gitmeyen göremez, çekmeyen bilemez... İşte böyle bir maceraydı Galatasaray - Olympiakos maçına giden yolculuk... Kendimizi hiç beklemediğimiz dört şeritli bir trafik keşmekeşinin içinde bulunca, "Şu tepelerin arkası Olimpiyat Stadı, tabana kuvvet" deyip, vurduk kendimizi patikalara... Ayakta kösele ayakkabılar, yüzlerce kişiyle omuz omuza vermiş, hedefe doğru ilerliyoruz. Eeeee yol uzun. Başlıyoruz muhabbete. Vatandaşa bir soruyorsunuz, bin ah işitiyorsunuz... 
     Biz mi cahiliz onlar mı ’ 
     "Adım Ahmet Kıraç. Otobüsümüz yarı yolda kaldı. Ağabey hadi biz cahil adamlarız. Şimdi bu stadı bu hale getirenler, bizleri rezaletin göbeğine sokanlar mı akıllı, kültürlü adamlar. Esas onlar cahil, hem de karasından". 
     Az ileride bir çeşme. Etrafta tek odalı gecekondular. Yurdumun garibanları, ellerde su bidonları, ne idüğü belirsiz suları evlere taşıyor. Su dolduran yaşlı bir teyzeye yaklaşıyorum. 
     - Teyze bu kalabalık nereye gidiyor 
     - Allah yollarını açık etsin. Vatan sağolsun. 
     - Kaç yaşındasın 
     - 55 olmuşumdur En az 70 .. Biz çöpün içinde oturuyoruz. Açız aç. Siz rahat gidin gelin. 
     Bu sefer yanımda Halil Etleç var. Osmanbey’de tekstille uğraşıyor. Mecidiyeköy’den belediye otobüsüyle gelmiş. O da yakınıyor... "Bu stadı yapanlar sağolsun ama olimpiyat bize verilmesin. Yunan’a rezil olduk yeter. Başka kimse öğrenmesin durumumuzu bari." 
     Baba, şu inşaata gidiyorlar’ 
     Bir ayrancı gözüme çarpıyor. Mehmet Özbakır 38 yaşında. "İşin bu mu " diye soruyorum, "Yok be abi" diyerek başlıyor anlatmaya... 
     "İş güç yok. Evde oturuyorduk. Camdan bakarken bizim oğlanlar bir sürü insanın yamaçtan yürüdüğünü görmüş. Bir tanesi fırladı sordu geldi. Baba, Galatasaray’ın Yunanlılar’la maçı varmış, şuradaki inşaata gidiyorlarmış deyince ampul çaktı. Hanıma, Bidonları getir ayran yapacağız’ dedim. Bardağı 250 bin lira"... 
     İşte özetle Olimpiyat Stadı rezaleti, Avrupa Topluluğu rüyamız ve taş devri zihniyetimiz... Son karar yine bürokratların... 
     



 YAŞAM 
























</TEXT>
</DOC>
