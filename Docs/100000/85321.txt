<DOC>
<DOCNO> 85321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur16.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in erken seçim görüşlerine Yaşar Okuyan'dan eleştiri 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Devlet Bakanı Kemal Derviş'in ''Seçim kararı ekonomiyi etkilemez'' şeklindeki sözlerinin ''yanılgı olduğunu'' ifade ederek, ''Mahalle muhtarlığı seçimini bile gerçekleştirememiş olan veya öyle bir deneyime sahip olmayan bir arkadaşımızın, bu konuda bu kadar iddialı konuşmasını yadırgıyorum'' dedi. 
     Asgari Ücret Tespit Komisyonu toplantısında gazetecilerin çeşitli sorularını yanıtlayan Okuyan, Anayasa Mahkemesi tarafından iptal edilen kademeli emekliliğe ilişkin hazırlanan yeni yasa tasarısının, TBMM Plan ve Bütçe Komisyonu'nda görüşülmesi sırasında, yasanın yürürlük tarihinin değiştirilmesinin gündeme geldiğini hatırlattı. 
     Yürürlük tarihinin değiştirilmesinin ilave maliyetinin 2005 yılında 2 milyar dolar, 2010 yılında 5 milyar dolar, 2050'de 20 milyar dolar olacağına dikkati çeken Okuyan, bu değişikliği bazı milletvekillerinin erken emekliliğine bağlamanın da doğru olmadığını söyledi. 
     Okuyan, TBMM Genel Kurulu'nda, bakanlık ve hükümet olarak hazırladıkları yasa tasarısının aynen geçmesi durumunda, bundan memnunluk duyacağını kaydetti. 
     
     DERVİŞ'İN SÖZLERİ 
     Okuyan, bir gazetecinin, Devlet Bakanı Kemal Derviş'in, ''Seçim kararı ekonomiyi etkilemez'' şeklindeki sözlerini hatırlatması üzerine, Derviş'in bu açıklamaları hep yaptığını, ancak niye yaptığını bilmediklerini söyledi. 
     Devlet Bakanı Derviş'in daha çok yurtdışında bulunduğunu ve bugünlerde kendisiyle görüşme imkanı olmadığını anlatan Okuyan, şöyle konuştu 
     ''Ama burada şahsen Sayın Derviş'in, seçilmiş bir siyasetçi olmadığı için, ömründe bir kere bile seçim kampanyasına katılmadığı için, bu değerlendirmelerde biraz yanılgı içinde olacağını düşünüyorum. Türkiye'de alınan ekonomik tedbirler doğrudur. Yapısal değişikliklerin gerçekleştiği de doğrudur. Ama her halukarda Türkiye henüz daha mantalite değişikliğini gerçekleştiremedi. Hem seçmen bakımından, hem de siyasi parti bakımından... 
     Bir seçim gündeminde ekonominin olumsuz etkisinin görülmeyeceğini söylemesi için Sayın Derviş'in, bir seçime girmesi lazım. Mahalle muhtarlığı seçimini bile gerçekleştirememiş olan veya öyle bir deneyime sahip olmayan bir arkadaşımızın, bu konuda bu kadar iddialı konuşmasını yadırgıyorum. Zannediyorum kendisine yanlış bilgi veriliyor.'' Seçim tarihinin belli olduğunu, hükümeti oluşturan siyasi parti genel başkanlarının seçimin 2004 yılında yapılacağını açıkladıklarını da belirten Okuyan'ın, ''Sayın Derviş'in 'seçim tarihi belirlensin', sözünden neyi kastettiğini bir bilsek, neyi arzu ediyor Kendisi, bugün Türkiye'ye teşrif ederlerse...'' şeklindeki sözleri üzerine, gazeteciler, ''Sayın Derviş şu anda Türkiye'de'' deyince, Okuyan, ''Ben bilmiyorum'' dedi. 
     Okuyan, Başbakan Bülent Ecevit'in sağlık durumunu speküle eden çevrelerin bulunduğunu, bu çevrelerin borsa ve dövizle bağlantılı olup olmadığı konusunda kuşkuları olduğunu ifade ederek, Başbakan'ın sağlığı üzerinden ''Başbakanlık yapamayacak'' şeklindeki imaların yanlış olduğunu söyledi. Okuyan, bu konuda yeni bir gelişme olursa, bunu hükümeti oluşturan üç liderin kamuoyuyla paylaşacağını kaydetti. 
     
     ''ANAP, PARTİ İÇİ DEMOKRASİYE SAHİP'' 
     Bakan Okuyan, ANAP Genel Başkan Yardımcısı Erkan Mumcu'nun ''genel başkanlığa aday olabileceğinin'' ifade edilmesi üzerine ise ANAP'ın parti içi demokrasiye sahip olduğunu, her partilinin genel başkanlığa adaylık özgürlüğü bulunduğunu söyledi. Okuyan, Erkan Mumcu'nun genel başkanlığa aday olmayı düşünmesi halinde bunu meşru zeminlerde ortaya koyabileceğini kaydetti. Okuyan'ın, Mumcu'yu genç bir arkadaşı olarak sevdiğini belirtmesi üzerine, gazeteciler de ''Siz Sağlık Bakanı'nı da çok seviyorsunuz'' dedi. Okuyan da ''Sağlık Bakanı arkadaşımızla bizim aramızı bozamazsınız. Kendisini çok severim'' karşılığını verdi. 
     
     İŞ GÜVENCESİ 
     Okuyan, İş Güvencesi Yasa Tasarısı'nın Parlamento'nun gündeminde bulunduğunu ve bu yasanın mutlaka çıkacağını belirterek, ''Parlamento'daki milletvekili arkadaşlarımızın büyük bir çoğunluğunun bu yasa tasarısına olumlu oy vereceğini biliyorum ve inanıyorum. 
     Parlamento'ya güveniyorum, iş güvencesi yasasını mutlaka çıkaracaktır'' dedi. 
     Bu arada, TİSK Temsilcisi Nihat Yüksel, İş Güvencesi Yasa Tasarısı'na karşı olmadıklarını, ancak bu yasa ile ihbar ve kıdem tazminatlarının birlikte değerlendirilmesinden yana olduklarını söyledi Türk-İş Genel Eğitim Sekreteri Salih Kılıç ise işverenlerin iş güvencesini bir koz olarak kullanarak, ihbar ve kıdem tazminatlarını gündeme getirdiklerini, İş Güvencesi Yasası'nın çıkmasının Türkiye'nin altına imza attığı 158 sayılı ILO sözleşmesinin gereği olduğunu kaydetti. 
     





</TEXT>
</DOC>
