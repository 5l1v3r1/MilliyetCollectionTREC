<DOC>
<DOCNO> 72852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/ekonomi/aeko.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülümseyin İşsizliğin fotoğrafını çekiyoruz 
</HEADLINE>
<TEXT>

CHP lideri Deniz Baykal’ın talimatıyla başlatılan projede bine yakın işsizle bağlantı kuruldu, 134 işsizle ortak toplantı düzenlendi. Sırada 5 bin kişiyle yapılacak bir anket çalışması var. İşsizler Yol Arıyor’ adı verilen projeyle ortaya çıkacak fotoğraf hükümetin masasına bırakılacak 
     EYLEM TÜRK 

     CHP Genel Başkan Deniz Baykal tarafından kurulan Bilim Yönetim ve Kültür Platformu, Türkiye’nin işsizlik sorununu mercek altına aldı. 
     Akademisyen, bilim adamı, sağlıkçı ve eğitimcilerden oluşan platform, kriz işsizlerini belirleyerek, psikolojik ve sosyal durumlarının tespiti için harekete geçti. Bülent Tanla başkanlığındaki platform işe ilk olarak sektörleri, firmaları inceleyerek başladı. Kriz işsizlerinin adres ve isim tespitlerini yapan platform, bine yakın işsizle bağlantı kurdu. 
     Bu çalışmanın bir amacının da nitelikli işsiz sayısını ortaya çıkarmak olduğunu söyleyen Tanla, "Bu grup belli bir yerde durmuyor. Araştırma, sektör dağılımı ve sayı verebilecek. Bu çalışmayı da hükümetle paylaşacağız" dedi. 
     İşsizlerden 134’üyle bir toplantı yaptıklarını söyleyen Tanla, toplantıya katılan beyaz yakalıların, sorunlarını dinlediklerini anlattı. 
     Nitelikli işsizler toplantısında 5 bin kişinin katılacağı geniş bir anket çalışması kararı alındığını açıklayan Tanla, "Adını İşsizler Yol Arıyor’ koyduğumuz bu projede, durumun net bir fotoğrafı çekilecek. Ortaya çıkan bilgiler ve öneriler hükümete de sunulacak" dedi. 
     
     Öncelikli sorun geçim sıkıntısı 
     Türkiye’de kriz işsizleriyle ilgili olarak sadece sayısal bilgi bulunduğuna dikkat çeken Tanla, "Bu da 967 binden 2 milyon 400 bine kadar değişiyor. Diğer ülkeler de herkes aynı bilgiyi kullanırken Türkiye’de bu değişiyor. Bu da güvensizlikten kaynaklanıyor" diye konuştu. 
     Kriz işsizleri konusunun uzun süredir CHP’nin gündeminde olduğunu anlatan Tanla, "Yaptığımız çalışmada gördük ki halkın öncelikli sorunu geçim sıkıntısı. İkincisi işsizlik, üçüncüsü ise gelecek güvencesi. Enflasyon dördüncü sırada geliyor" dedi. Tanla şöyle devam etti "Kriz işsizleri konusunda kimse bir şey bilmiyor. Bunlar kimdir Bunların sosyo - ekonomik bilgileri, demografik yapıları nedir Nasıl geçiniyorlar Bu bilgiler yok ve herkes konuşuyor. Burada bir bilgi eksikliği var. Bu çalışmayla bunu gidermeyi amaçlıyoruz." 
     
Bir zamanlar baş tacıydılar      Son ekonomik kriz en yoğun şekilde beyaz yakalı olarak tarif edilen okumuş ve belli standartlarda yaşamaya alışmış’ kişileri vurdu. CHP, işte bu kesimin sorunlarını öğrenmek ve çözüm önerileri getirmek için anket çalışmaları yapıyor. Sabah işe gider gibi evden ayrılıp akşama kadar iş arayanlardan hayatında ilk kez borç için eşe dosta başvurup bunalıma girene kadar pek çok trajik öykü çıkmış CHP’lilerin karşısına. İşte bir kaç örnek 
     
     
     İzzet Saatçi Bankacı 
     "Dokuz aydır işsizim. Beş nüfuslu bir ailenin reisiyim. İcra mahkemelerinde iki davam var. Ben bankacıydım ama hortumcu değildim. Devletin en üst makamlarına dilekçe yazdım. Sizin için yapabileceğimiz bir şey yok diye cevap geldi. Hükümetin bir çare bulabileceğine inancımı da kaybettim.Umutsuzum, ne yapacağımı bilmiyorum." 
     
     Olcay Bilgin Bankacı - Eğitimci 
     "19 yaşında başladığım bankacılık hayatım 29 yaşında işsiz kalarak bitti. Gelecek umudumuzu kaybettiğimizi görüyorum. Bir işim ve mücadele hedefim olduğu günler artık geride kaldı...." 
     
     Semih Güler İnşaat sektörü 
     "Kirada oturuyorum. Kiramı ödeyemiyorum. Ev sahibim evden çıkmam için baskı yapıyor. Böyle giderse sokakta kalacağız. Durumumuz çok kötü. Ben çalışabileceğim bir iş istiyorum. Sadaka istemiyorum." 
     
     Şefik Kabul Seramik sanayi 
     "İki çocuklu bir aileyiz. Çocuklarımız okuyor. Uzun süredir işsizim. Durumumuz çok kötü. Karnımızı bile doyuramıyoruz. Karnımızı doyurabileceğimiz bir iş istiyorum." 
     
     İsmini vermedi Tekstil sektörü 
     "16 yıldır çalışıyorum. Şimdi işsizim. Ailecek durumumuz çok kötü. Beni bir gün önce yere göğe koyamıyorlardı. Şimdi ise işsizim. Çalışan arkadaşlarımın takındıkları tavırlara tahammül edemiyorum." 
     
     İsmini vermedi Dekorasyon 
     "10 aydır işsizim. Artık dayanamıyorum. Yurtdışına kaçmak istiyorum." 
     



 EKONOMİ 



















</TEXT>
</DOC>
