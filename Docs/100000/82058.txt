<DOC>
<DOCNO> 82058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun20.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da PKK ve DHKP-C'ye karşı yasa özürlü 
</HEADLINE>
<TEXT>

     Belçika'nın yüksek tirajlı gazetesi ''Le Soir'', terör örgütleri PKK ve DHKP-C'nin AB teröristler listesine alınmasını değerlendiren hukukçu, polis ve istihbaratçıların görüşlerini yansıtırken, ''Belçika'nın terörizme karşı mücadelede yasa özürlü olduğunu'' ve bu örgütlere karşı yapılacak fazla bir şey bulunmadığını yazdı. 
     AB üyesi ülkelerin terör listesine aldıkları örgütlerin para ve mal varlıklarını dondurmak, bu örgütlere karşı mücadele amacıyla adli ve polisiye işbirliği yapmak yükümlülüğünde olduklarını belirten ''Le Soir'', Brükselli sorgu hakimi Christian De Valkeneer'in, ''AB listesi olayına şüpheyle baktığını, bunun bir işe yarayacağını düşünmediğini, terör örgütlerinin dağınık ve yöntemsiz çalıştıklarını'' söylediğini bildirdi. 
     Terörizm uzmanı olan sorgu hakimi De Valkeneer, gazeteye yaptığı değerlendirmede, somut olarak terör örgütleri PKK ve DHKP-C'ye karşı alınabilecek bağlayıcı önlem olmadığını söyledi ve ''Belçika'da tek yapılabilecek şey, istihbarat servisinin bu örgütleri daha yakından izlemesini istemektir. Bu da ancak olanaklar ölçüsünde yapılabilir. 
     Üstelik insan haklarına saygı da gerekiyor'' dedi. 
     Sorgu hakimi De Valkeneer, Belçika'nın Denderleeuw kasabasındaki tesislerinde, terör örgütü PKK yandaşı yayın yapan Medya TV'nin yasaklanmasının kanunlara göre mümkün olmadığını, ayrıca Belçika yasalarının, bir banka hesabını dondurma olanağı vermediğini, bir yabancının, terör örgütü üyesi dahi olsa, oturma müsaadesinin iptal edilemeyeceğini anlattı. 
     De Valkeneer, ''Belçika terör örgütlerinin hesabını dondurmaya ve mal varlıklarına el koymaya olanak tanıyacak yasaları çıkartıncaya kadar, bunlar gereken önlemleri zaten alırlar'' dedi. 
     ''Le Soir'', Belçika İstihbarat Servisi'nin de aynı görüşte olduğunu yazdı. İstihbaratçılar, gazeteye, ''PKK ve DHKP-C gibi örgütleri uzun zamandır izlediklerini, bu örgütlerin AB listesine alınmasının bir şey değiştirmeyeceğini, Belçika hukukunun sınırlarını aşamadıklarını'' anlattılar. 
     -TERÖRÜ CEZALANDIRAN YASA YOK- İkinci Dünya Savaşı'ndan bu yana, ''teröristlerin cenneti ve terörün arka bahçesi'' olarak nitelendirilen Belçika'da, terörü tanımlayan ve teröristlerin cezalandırılmalarını hedefleyen yasalar bulunmuyor. 
     El Kaide için çalışan ve Belçika pasaportu taşıyan çok sayıda terörist, bu nedenle, ABD tarafından Belçika'ya iade edilmiyor. 
     İran'ın iade ettiği bir terörist ise ''adi suçlu'' olarak yargılanacak. 
     Savcılık yetkilileri, Afganistan'da, terör örgütü El Kaide için ''savaştıktan'' sonra Belçika'ya dönecek teröristleri yargılama olanağı bulunmadığını, Belçika hukukunda ''terörizm suçu'' öngörülmediğini belirttiler ve ''Elimizde bu teröristleri yargılaya götürecek yasa yok. Belki 'özel milis kuvveti kurmak' veya 'suç örgütüne katılmak' gibi ithamlara yönelebiliriz'' dediler. 
     Belçika Dışişleri Bakanlığı, konuya ilişkin soruları yanıtlarken, 11 Eylül'den sonra AB çerçevesinde alınan kararlara göre, her AB 
     ülkesinin yasalarında, ''terörizm suçlarının'' cezalandırılmasının öngörülmesi gerektiğini belirtti. Bakanlık, Belçika'nın, bu gereği ne zaman yerine getireceği konusunda bilgi vermedi. 
     





</TEXT>
</DOC>
