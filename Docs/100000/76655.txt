<DOC>
<DOCNO> 76655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sonspo02.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan takımları dün gece hayal kırıklığına uğradı... 
</HEADLINE>
<TEXT>

     UEFA Kupası yarı final ilk maçlarında İtalyan takımları rakiplerine yenilerek, hayal kırıklığı yaşadılar. 
     Milano San Siro statında yapılan maçta FC İnter, Hollanda'nın Feyenoord takımına 1-0 yenildi. Ev sahibi ekip, dengeli olan maçta, rakibine oranla daha etkili ataklar geliştiren takım olarak görünmesine karşın, 50. dakikada Cordoba'nın kendi kalesine attığı golle yenik duruma düştükten sonra, oyundan da düştü. 
     İnter'de uzun bir aradan sonra ilk 11'de sahaya çıkan Emre, yerini Seedorf'a bıraktı. Emre ilk yarının başlarında etkili bir oyun sergilemesine karşın, kondisyonun yetersiz olduğu görüldü. 
     İnter'deki diğer temsilcilerimizden Okan Buruk ise Christian Vieri ve kaleci Francesco Toldo gibi maç kadrosunda yer almadı. 
     Dünyaca ünlü Brezilyalı futbolcu Ronaldo'da 3 ay süren sakatlığından sonra Feyenoord maçında 70. dakikada Kallon'un yerine oyuna girdi. Bu arada İtalyan devlet televizyonu RAİ başkanı Antonio Baldassare, yaptığı açıklamalarda yayın hakkının çok pahalı olmasından dolayı İnter-Feyenoord maçını yayınlayamayacaklarını duyurmasına karşın, maçın başlamasına 3 saat kala taraflar arasında anlaşma sağlanarak maç RAİ2 televizyonundan canlı yayınlandı. 
     Öte yandan, UEFA Kupası yarı finalindeki öteki maçta A.C Milan, deplasmanda Almanya'nın Borissia Dortmund takımına 4-0 yenildi. 
     Karşılaşmanın gollerini 8 penaltı , 34, 39'da Amoroso ve 63. üncü dakikalarda Heinrich attı. 
     UEFA kupasında yarı finale kaldıklarında, İnter ve Milan'daki yöneticiler, ''UEFA finali, Milano derbisi olacak'' şeklinde açıklamalar yapmalarına karşın, ilk maçlarda alınan sonuçlar sonrasında İtalyan takımlarının pek şansı kalmadığı dikkati çekti. 
     

     
</TEXT>
</DOC>
