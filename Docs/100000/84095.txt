<DOC>
<DOCNO> 84095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun05.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD vatandaşlarına İsrail'i boykotu yasakladı 
</HEADLINE>
<TEXT>

     ABD Ticaret Bakanlığı, Amerikan vatandaşlarının, İsrail'e boykot uygulayan yabancı hükümetleri desteklemesini yasakladığını açıkladı. 
     ABD Ticaret Bakanlığı Müsteşarı Kenneth Juster, yayınladığı bir açıklamayla, Amerikan hükümetinin, Amerikan vatandaşlarının, İsrail'i boykot eden yabancı hükümetleri desteklemesini yasaklayan bir yönetmeliği devreye soktuğunu bildirdi. 
     Juster, ''Amerikan hükümeti, İsrail'e karşı boykot veya kısıtlayıcı ticaret uygulamalarına şiddetle karşı durma politikası izlemektedir. Ticaret Bakanlığı, İsrail'e veya İsrail ile iş yapan şirketlere karşı ekonomik boykot uygulayanlara karşı bütün gücünü ve kaynaklarını kullanmakta kararlıdır'' ifadesini kullandı. 
     Yasaklanan eylemler arasında, İsrail ile iş yapmayı reddetmek, işe almada ırk ve dini ön plana çıkarmak veya yabancı hükümetlere, İsrail'e boykot çerçevesinde bir çalışanlarının ırkı ve diniyle ilgili bilgi sağlamak bulunuyor. 
     Özellikle Avrupa ülkeleri, İsrail'e karşı boykot girişimlerini yenilerken, Amerikan Ticaret Bakanlığı, boykot karşıtı düzenlemeleri çerçevesinde, İsrail ile iş yapan Amerikan şirketlerini de yakın denetime alacak. 
     Amerikan Ticaret Bakanlığı, daha önce boykot karşıtı yasalar çerçevesinde kestiği cezalara karşılık, 26 milyon dolar almıştı. 
     Bakanlığın yasal düzenlemelerine karşı çıkanlar hakkında, dava açıldığı gibi, ihracat imtiyazlarını elinden almak gibi cezai uygulamalar da devreye sokulabiliyor. 
     





</TEXT>
</DOC>
