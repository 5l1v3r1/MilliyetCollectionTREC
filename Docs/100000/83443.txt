<DOC>
<DOCNO> 83443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko05.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pompa kapatma eylemi ertelendi 
</HEADLINE>
<TEXT>

     Ankara Ticaret Odası ATO Başkanı Sinan Aygün, Ankara'da 13 Mayıs Pazartesi günü gerçekleştirilecek pompa kapatma eyleminin ileri bir tarihe ertelendiğini bildirdi. 
     Aygün, Enerji ve Tabii Kaynaklar Bakanlığı'nın konumunun Pazartesi günü toplanacak olan Bakanlar Kurulu'nda ele alınacağı yönünde kendilerine bilgi verdiğini belirterek, ''hükümetin sorunun çözümlenmesi yönünde ciddi bir çalışma içinde olduğunu gördük'' dedi. 
     Enerji ve Tabii Kaynaklar Bakanı Zeki Çakan'ın Bosna-Hersek'e yaptığı ziyaret nedeniyle bu bakanlığa vekalet eden Devlet Bakanı Edip Safter Gaydalı ile dün görüşme yaptıklarını belirten Aygün, şunları söyledi 
     ''Başbakan Yardımcısı Hüsamettin Özkan'ın isteği üzerine Devlet Bakanı Gaydalı bizi çağırdı. Pazartesi günü toplanacak Bakanlar Kurulu'nda konuyu öncelikli olarak gündeme alacaklarını bildiren Bakan Gaydalı, pompa kapatma eylemini durdurmamızı istedi.'' Aygün, Pazartesi günü Bakan Çakan ve Gaydalı ile bir araya geleceklerini bildirerek, bu görüşme sonucunda gerekiyorsa eylemin devamı yönünde bir tarih belirleyeceklerini kaydetti. 
     Enerji ve Tabii Kaynaklar Bakanlığı ile tam bir görüş birliği içinde olmalarına karşın asıl sorunun Hazine Müsteşarlığı'ndan kaynaklandığını ifade eden Aygün, Devlet Bakanı Kemal Derviş'in konuya duyarsız kaldığını bildirdi. 
     Aygün, bayi karlarının artırılması sorununun hallinden sonra banka kredi kartı komisyonları sorununu gündeme getireceklerini belirtti. 
     





</TEXT>
</DOC>
