<DOC>
<DOCNO> 57282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/guncel/gun09.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKZİP 
</HEADLINE>
<TEXT>

     MİLLİYET GAZETESİ 
     Sorumlu Yazı İşleri Müdürlüğüne 

     Gazetenizin 2.8.2001 günlü nüshasında yayımlanan "İşkence davaları transit geçiyor" başlıklı habere ilişkin olarak, kayıtlarımız üzerinde yapılan incelemeye göre 
     Haberin "Hastanelik oldu" alt başlığını taşıyan bölümünde sözü geçen evrakta 
     Müşteki GY ’ın şikayeti üzerine Komiser MY hakkında, efrade suimuamele suçundan, 3.2.1995 tarihinde Ankara 2.Ağır Ceza Mahkemesi’ne kamu davası açılmış, anılan mahkemece, sanığın TCK’nun 245. Maddesinden mahkumiyetine dair karar Yargıtay tarafından bozularak suçun işkence olduğu görüşü bildirilmiş bozma kararına uyan mahkeme, 22.12.1998 gün ve 1998 183 - 296 sayıyla, sanığı, işkence suçundan 1 yıl Ağır hapis ve 3 ay memuriyetten men cezasına mahkum etmiş, cezanın teciline dair karar kesinleşmiştir. 
     Haberin "Evinde dövüldü" alt başlığını taşıyan bölümünde sözü geçen evrakta 
     HG adlı şahıs, 29.8.1997 tarihinde vekili Av. EB aracılığıyla şikayette bulunmuş, GÜ Tıp Fakültesi Hastanesinin 25.8.1997 gün ve 388043 protokol numaralı raporunu ibraz etmesi üzerine, hazırlığımızın 1997 63765 numarasına kayden soruşturmaya başlanılmıştır. 
     3 gün mutad iştigaline mani derecede yaralandığına dair adli tabip raporu düzenlenen müşteki, Cumhuriyet Savcısına 20.11.1997 ve 23.2.1998 tarihlerinde iki kez dinlenilmiş, ".. sol görüşlü olduğum için Dikmen Polis Karakolu görevlilerince dövdürülmüş olabilirim...." biçimindeki beyanı üzerine, Dikmen Polis Karakolunun 4 Amir, 48 Polis Memuru, 15 bekçi ve 2 genel idari hizmetler görevlisini fotoğraflarından teşhis edememiş, ikinci kez alınan ifadesinde, "... sanıkların polis memuru olup olmadığı konusunda kesin bilgim yoktur...." biçiminde ifade vermiş, kardeşi tanık Meral GÜLTEKİN’in de olay hakkında bilgi verememesi nedeniyle, olay failleri tespit edilememiş, müştekinin kanaatına göre de, polis memuru oldukları konusunda şüphe bulunan, gerçek suç faillerinin belirlenmesi çalışmalarına devam olunmasına karar verilmiş, halen evrakın derdest bulunduğu ve suçun sanıklarının aranmakta olduğu belirlenmiştir. 
     Haberin "Tazyikli su işkencesi" alt başlığını taşıyan bölümünde sözü geçen evrakta Müşteki GÇ , oğlu DÇ ’in 29.7.1998 tarihinde evinde oturmakta iken, oto teybi hırsızlığı suçundan gözaltına alındığını, 30.7.1998 günü evine geri getirildiğini, oğlunun beyanından dövüldüğünü öğrendiğini iddia ile şikayette bulunması üzerine, dilekçe, hazırlığımızın 1998 59944 sırasına kayıtlanarak soruşturmaya başlanılmış, Batıkent Karakol Görevlilerinin inkara ilişkin savunmaları alınmış, tanıkların olayı görmediklerine ilişkin beyanları tutanağa geçirilmiş, mağdur hakkında düzenlenen 30.7.1998 gün ve 14036 sayılı adli tabiplik raporunda, mağdurdaki arazların eskiye ait bulunduklarına ilişkin görüş bildirilmiş, mevcut delillere göre iddianın kanıtlanamadığı sonucuna varılarak, sanıklar hakkında takipsizlik kararı kurularak müştekiye tebliğe çıkarılmıştır. Müşteki, karara karşı süresi içerisinde itirazda bulunmamış, aradan 1 yıl geçtikten sonra 19.4.1999 tarihinde takipsizlik kararının yazılı emir yoluyla bozulması talebiyle Cumhuriyet Başsavcılığına müracaat etmiş, başvurusu yasal prosedür içerisinde değerlendirilmiştir. 
     Haberin "Ulucanlar Dosyası" alt başlığını taşıyan bölümünde sözü geçen evrakta 
     Ulucanlar Cezaevinde hükümlü ve tutukluların idareye karşı isyan etmesi nedeniyle yapılan müdahalede, ölüm ve yaralanma olayları, hazırlığımızın 2000 5455 sırasına kayıtlanarak soruşturmaya girişilmiş, olaya karışan 161 güvenlik görevlisinin savunmaları alınmış, toplanan delillerin değerlendirilmesi sonucunda hazırlanan iddianamede, eylemleri TCK’nun 49. Maddesinde tanımlanan ".. kanunun bir hükmünü ve yetkili merciinin emirlerini ifa..." olarak değerlendirilerek, Ankara 6. Ağır Ceza Mahkemesine kamu davası açılmış olup dava, 2001 13 esas numarasında derdest bulunmaktadır. 
     Özetlenen safahattan 
     İddiaların yasal prosedüre uygun biçimde işleme konulduğu, soruşturmanın cari usul kuralları içerisinde yürütülüp sonuçlandırıldığı, neticenin müştekilere tebliğ edilerek yasal ve yargısal yollara başvurularına imkan tanındığı, 
     Anlaşılmaktadır. 
     Yukarıdaki açıklamanın Basın Kanunu uyarınca yayımlanmasını rica ederim. 
     
     Ahmet SOYLU 
     Ankara Cumhuriyet Başsavcı Vekil. 
     



 GÜNCEL 






















</TEXT>
</DOC>
