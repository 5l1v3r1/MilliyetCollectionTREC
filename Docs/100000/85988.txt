<DOC>
<DOCNO> 85988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/ekonomi/eko09.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcının yerlisi yabancısı kalmıyor 
</HEADLINE>
<TEXT>

İzin zorunluluğunu kaldırılan yabancı yatırımcılar, doğrudan tahkime gidebilecek, gayrimenkul alabilecek 
     HARUN GÜREK Ankara 

     Yabancı sermaye izinleri tamamen kaldırılıyor. Yatırım Ortamının İyileştirilmesi Koordinasyon Kurulu’nda son şekli verilen ve önümüzdeki hafta Bakanlar Kurulu’na sunulması beklenen tasarıya göre kamu yararı olmaksızın ve gerçek karşılığı ödenmeksizin doğrudan yabancı yatırımlar kamulaştırılamayacak. Yabancı yatırımcı, Türkiye’deki faaliyetinden doğan her türlü kazancı vergi, resim, harç gibi mali yükümlülükleri olmadığı sürece serbestçe yurtdışına transfer edebilecek. 
     Yabancı yatırımcıların kurdukları şirketler ihtiyaçla sınırlı olarak izin alınmaksızın gayrimenkul edinebilecek. Yabancı yatırımcılar, idareyle aralarındaki sorunlarda uluslararası tahkime başvurabilecek. Nakit dışı sermaye getirirlerse, değer tesbiti, menşei ülkenin yetkili makamları ya da bilirkişileri ile uluslararası değerlendirme kuruluşları tarafından yapılabilecek. 
     Yabancı yatırımcılar yatırımlarında, ilgili mevzuat hükümlerine göre yabancı uzman personel çalıştırabilecek. 
     Yabancı ülke kanunlarına göre kurulmuş şirketler, Hazine’den izin almak ve ticari faaliyette bulunmamak kaydıyla Türkiye’de irtibat bürosu açabilecek. 
     



 EKONOMİ 


















</TEXT>
</DOC>
