<DOC>
<DOCNO> 98053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/guncel/gun02.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye genelinde sel felaketinde hayatını kaybedenlerin sayısı 35’e çıktı 
</HEADLINE>
<TEXT>
Elleriyle toprağı kazıp yakınlarını arıyorlar... 
Sele 23 kurban veren Rize’de vatandaşlar, toprak altındaki yakınlarını kendi çabalarıyla bulmaya çalışıyor. Halkın umudunu kestiği kurtarma ekipleri ise ancak felaketin 3. günü bölgeye gelebildi 
     MUHAMMET KAÇAR DHA 

     Rize’deki sel sırasında hayatını kaybedenler 23’e yükselirken, kaybolan 16 kişiye hala ulaşılamadı. Sel ve heyelanın etkili olduğu ilin belde ve köylerinde 500 ev heyelan ve sel tehlikesine karşı boşaltıldı, 20 ev yıkıldı, 100 köy yolu ulaşıma kapandı, 45 köyün elektrik ve telefonları da kesildi. Selden en çok etkililenlerin, dere kenarlarında yaşayanlar olduğu açıklandı. 
     
     Helikopter 5 can kurtardı 
     Enkaz altında kalan cesetlerin çıkarılması için Trabzon, Gümüşhane ve Giresun’dan gelen sivil savunma ekipleriyle arama - kurtarma timleri çalışmalara başladı. Erzincan 3. Ordu Komutanlığı’ndan sağlanan Skorsky helikopter de dün sabah bölgede kurtarma çalışmalarına havadan destek verdi. Askeri helikopter, çalışmalarına katılır katılmaz Çayeli Yenihisar köyünde enkazdan yaralı çıkarılan 5 kişiyi Rize Devlet Hastanesi’ne ulaştırarak hayat kurtardı. Köy Hizmetleri ve Karayolları ekipleri kapanan yolları açmak için 24 saat çalışırken, Bayındırlık İl Müdürlüğü ekipleri hasar tespit çalışmalarına başladı. Üreticinin topladığı ve henüz satamadığı çayların çoğu sele kapılırken, çay bahçelerinin çoğunu da heyelan yuttu. Metrekareye iki günde 67 kilogram yağış alan bölgede, dün yağmur etkisini kaybetti. 
     
Muş’ta iki ölü var      DHA 

     Muş’un Çiçekli köyünde sele kapılan Tosun kardeşlerden Vedat 8 hayatını kaybederken, Önder 6 son anda kurtarıldı. Kırgüzel köyünde oturan Celal Çıplak 33 da, kullandığı traktörün devrilmesi sonucu sel sularına kapılarak yaşamını yitirdi. Bitlis’de 150 küçükbaş hayvan selden telef oldu. Çankırı Çerkeş ve Atkaraçalar ilçelerindeki selde ekili alanlar sular altında kalırken, ceviz büyüklüğündeki doluya tutulan 580 hindi telef oldu. 
     



 GÜNCEL 

















</TEXT>
</DOC>
