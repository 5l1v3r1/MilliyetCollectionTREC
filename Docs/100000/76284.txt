<DOC>
<DOCNO> 76284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/guncel/gun05.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan’dan Emniyet’e 
</HEADLINE>
<TEXT>
DİKKATLİ OL 
Banka soygununu araştıran polislerin sivil araçtaki beş askeri gözaltına alması, Tuğgeneral Aksu’yu kızdırdı. Emniyet’e gönderilen yazıda sert bir dille gerekli önlemlerin alınması istendi 
     ERDAL KILINÇ İstanbul 

     Levent İş Bankası soygununun ardından sivil plakalı bir askeri aracın durdurularak içindekilerin bir süre gözaltına alınması, İstanbul Merkez Komutanlığı’nın tepkisine neden oldu. Merkez Komutanı Tuğgeneral Gafur Aksu imzasıyla ve "gizli" ibaresiyle İstanbul Emniyet Müdürlüğü’ne gönderilen yazıda, gelecekte bu tip olaylara maruz kalınması halinde askeri personelin yasal haklarını korumak için daha değişik davranışlarda bulunabileceği, bu nedenle meydana gelebilecek üzücü olaylara karşı gerekli önlemlerin alınması istendi. 
     
     Minibüse operasyon 
     11 Mart’ta gönderilen yazıda şu görüşlere yer verildi "İstanbul Merkez Komutanlığı’na ait bir minibüs görev için kışlasından ayrıldı. Hasdal Kışlası önünde oluşturulan polis noktasında durdurulan araç, 13.15 sıralarında TEM Otoyolu Beşiktaş ayrımına geldi. Minibüs, öndeki araçlar durdurulduğu için beklemeye başladı. Eli silahlı sivil kıyafetli, üniformalı ve kamuflaj elbiseli polislerce aracın etrafı sarıldı. Cam ve kapılara vurularak, Kıpırdamayın, yere yatın’ denildi. Personel dışarı çıkarıldı. Araç komutanı astsubay, kendisinin ve yanındaki sivil giyimli 4 kişinin koruma görevlisi ve asker olduklarını söyledi. Askeri kimliğini göstermeye çalışmasına rağmen, polisler telsizle birbirlerine soyguncuların yakalandığını bildirerek Bingo, bingo’ diye bağırdılar. Bu sırada bir polis Bunlar asker, silahlarını almayın’ dedi. 
     
     Zorla minibüse bindirdiler 
     Tabur Komutanı polis kontrol noktasında görevli emniyet amirine durumu iletip onların kendi birliğine ait askerler olduğunu hemen oraya geleceğini beyan etmesine rağmen, personel zorla minibüse bindirilerek Levent Karakolu’na götürüldü. Askeri personel, sözlü ifadeleri alınırken, Tabur Komutanı’nın gelmesi üzerine karakoldan ayrıldı." 
     



 GÜNCEL 























</TEXT>
</DOC>
