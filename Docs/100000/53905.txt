<DOC>
<DOCNO> 53905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sondun18.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref "Bin Ladin'in Pakistan'a sızdığını sanmıyorum" 
</HEADLINE>
<TEXT>

     Pakistan Devlet Başkanı Pervez Müşerref, Usame Bin Ladin'in ülkesine sızdığını sanmadığını söyledi. 
     Müşerref, Avrupa Birliği heyetiyle görüşmesinden sonra yaptığı açıklamada, ''Bildiğim kadarıyla Bin Ladin Pakistan'a geçmedi ve kendisinin nerede olduğunu bilmiyorum'' dedi. 
     Pakistan'ın, Bin Ladin ve adamlarının kaçmasını önlemek için Afganistan sınırı boyunca güvenliği artırdığını belirten Müşerref, Bin Ladin'in sınırdan geçmemesi için kabile şeflerinin de işbirliği istediklerini söyledi. 
     Bu arada, Celalabad kentinin Taliban karşıtı komutanlarından Hazret Ali, güvenilir kaynaklardan, Bin Ladin'in üç gün önce dağlarda bulunan Tora Bora adlı El Kaide ve Taliban kampında görüldüğü yönünde bilgi aldığını söyledi. 
     Hazret Ali, Usame Bin Ladin'in geceleri at üstünde dolaştığını ve gündüzleri mağaralarda saklandığını, her gece farklı bir yere gittiğini öne sürdü. 
     






</TEXT>
</DOC>
