<DOC>
<DOCNO> 98511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sonspo07.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İstanbul'da... 
</HEADLINE>
<TEXT>

     İsviçre'de gerçekleştirdiği 2. etap kamp çalışmalarını tamamlayan Galatasaray, yurda döndü. 
     Atatürk Havalimanı'ndan, Florya Metin Oktay Tesisleri'ne geçen sarı-kırmızılı futbolcuların, yapacakları antrenmanın ardından bir günlük izine çıkacakları belirtildi. Teknik direktör Fatih Terim ise İsviçre dönüşü iç hatlar terminaline geçerek, buradan tatil için Bodrum'a gitti. 
     Galatasaraylı futbolcuların bir günlük izinin ardından, yeni sezon hazırlıklarına 30 Temmuz Salı gününden itibaren devam edeceği kaydedildi. 
     Takımla birlikte İsviçre'den dönen Kulüp Başkanı Özhan Canaydın, havalimanında yaptığı açıklamada, Galatasaray'ın çok iyi durumda olduğunu ve iyi maçlar çıkardığını kaydederek, ''İnşallah muvaffakiyetlerimiz devam edecek'' dedi. 
     Canaydın, sarı-kırmızılı takımın arayışta olduğu forvet konusuyla ilgili bir soruya da ''Problemler çözümsüz değildir'' yanıtını verdi. 
     Sarı-kırmızılı takımın kaptanı Bülent ise İsviçre kampında her şeyin olumlu geçtiğini ve iyi maçlar yapıldığını kaydederek, yavaş yavaş sezona hazır duruma geldiklerini ifade etti. 
     Yeni transferlerden Cihan da iyi bir kaynaşma dönemi geçirdiklerini söyledi. 
     





</TEXT>
</DOC>
