<DOC>
<DOCNO> 91400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun15.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'daki depremin 6.0 şiddetinde olduğu açıklandı 
</HEADLINE>
<TEXT>

     İran'da meydana gelen deprede, ilk belirlemelere göre 200 kişinin öldüğü bildirildi. Depremin büyüklüğünün de 6.0 olduğu açıklandı. 
     İRNA'nın haberine göre, Gazvin eyaleti Kızılay Müdürü Mecid Şelviri, depremden en çok etkilenen Buin Zehra kentinde 200 kişinin öldüğü söyledi. 
     Sadece Abgerm kasabasına bağlı Kisecin köyünde şimdiye kadar 80 kişinin öldüğünü belirten Şelviri, Buin Zehra'da çok sayıda yaralı olduğunu ve kentte ağır hasar meydana geldiğini, yaralıların Gazvin kentindeki hastanelere götürüldüğünü kaydetti. 
     Tahran Üniversitesi'ne bağlı Jeofizik Enstitüsü Müdürü Nasrullah Kemaliyan da, depremin merkez üssünün Gazvin kentinin 149 kilometre güneybatısındaki Avec kasabası ve büyüklüğünün Richter ölçeğine göre 6.0 olduğunu söyledi. 
     Kemaliyan, ilk depremden sonra 5.2 büyüklüğünde artçı şok meydana geldiğini de belirtti. 
     Buin Zehra'ya bağlı Avec ve Abgerm kasabalarında, toplam 70 bin kişi yaşıyor. 
     Daha önce Gazvin eyaletinde 3, Hamedan eyaletine bağlı Rezan kentinde de 6 kişinin öldüğü, 150'den fazla kişinin yaralandığı bildirilmişti. 
     Ayrıca, depremin büyüklüğü 5.2 ve merkez üssü Buin Zehra olarak açıklanmıştı. 
     Bu arada, Fransa'nın Strasbourg gözlemevi, İran'daki depremin Richter ölçeğine göre 6.3 büyüklüğünde olduğunu açıkladı. 
     Gözlemevinden yapılan açıklamada, depremin merkez üssünün Gazvin bölgesinde olduğu da belirtildi. 
     

     
</TEXT>
</DOC>
