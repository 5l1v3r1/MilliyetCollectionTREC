<DOC>
<DOCNO> 54783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur17.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk'ta raydan çıkan tren 30 metre sürüklendi 
</HEADLINE>
<TEXT>

     İzmir'in Selçuk İlçesi'nde, yolcu treninin lokomotifi raylardan çıkarak 30 metre toprak zemin üzerinde sürüklendi. Lokomotifin hızının çok düşük olması nedeniyle vagonların ray üzerinde durması sayesinde, kazada can kaybı ve yaralanan olmadı. 
     Alınan bilgiye göre, sabah İzmir'den Denizli'ye hareket eden makinist Zeki Andaç idaresindeki 31791 sefer motorlu trenin çekici lokomotifi, saat 11.30 sıralarında, Selçuk Garı'na 150 metre kala, raydan çıktı. Toprak zemin üzerinde 30 metre sürüklenen lokomotif daha sonra durdu. 
     Kazanın, tesisatın eskimiş olması ve yağıştan kaynaklandığı belirtildi. Lokomotifin, istasyona yaklaştığı için hızını büyük ölçüde düşürdüğü, bu nedenle de, raylardan çıkınca devrilmediği belirtildi. 
     TCDD 3. Bölge Müdürlüğü yetkilileri, raydan çıkan lokomotifin yerine yenisinin takıldığı belirterek, ulaşıma kısa bir süre kapanan tren yolunun açıldığını ve trenin yoluna devam ettiğini ifade ettiler. 
     






</TEXT>
</DOC>
