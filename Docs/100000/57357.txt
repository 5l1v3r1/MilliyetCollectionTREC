<DOC>
<DOCNO> 57357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun19.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Laeken bildirisi yayınlandı Türkiye konvansiyonda 
</HEADLINE>
<TEXT>

     AB devlet ve hükümet başkanları, ''AB'nin geleceği'' başlığını taşıyan ve ''Laeken Bildirisi'' olarak adlandırılan belgeyi onaylayarak, Konvansiyon'un oluşumuna yeşil ışık yaktı. 
     Konvansiyon Başkanlığı'na eski Fransa Cumhurbaşkanı Valery Giscard d'Estaing atanırken, eski İtalya Başbakanı Giuliano Amato ile eski Belçika Başbakanı Jean Luc Dehaene başkan yardımcısı oldu. 
     Laeken Bildirisi'nde, adım adım büyüyen ve ilerleyen AB'nin bir ''yol ayırımında'' olduğu belirtilirken, ''AB bir başarıdır. Avrupa, yarım yüzyıldır barış içinde yaşıyor'' ifadelerine yer verildi. 
     Avrupa'nın birleşmesinin zamanı geldiği, AB'nin 10'dan fazla yeni üyeye kapılarını açmak üzere olduğu, böylece tarihin karanlık sayfalarından birinin çevrileceği, İkinci Dünya Savaşı ve sonrasındaki bölünmenin izlerinin unutulacağı belirtilen belgede, ''Avrupa'nın nihayet, kan dökülmeden büyük bir aile haline geleceği'' ifade edilerek, ''50 yıl önce 6 ülkeyle başlayan bu sürece artık farklı bir yaklaşım gerektiği'' anlatıldı. 
     Belgede, AB içinde kurumlar ile vatandaşlar arasında bir uçurum oluştuğuna dikkat çekilirken, küresel alanda AB'nin hangi rolleri üstleneceğinin belirlenmesinin de önem taşıdığına değinildi. 
     Belgede, özetle şu ifadelere yer verildi 
     ''Değişen dünyada Avrupa'nın rolü nedir Nihayet birleşen Avrupa, yeni küresel düzen kuruluşunda ön planda rol oynamak durumunda değil midir Avrupa'nın küreselleşme ve yönetim çerçevesinde sorumluluklarını üstlenmesinin zamanı gelmiştir. AB, daha demokratik ve daha saydam bir hal almalıdır.'' Laeken Bildirisi'nde, AB'nin geleceğine ilişkin çok sayıda soru ortaya atıldıktan sonra, bu soruları yanıtlamak ve AB'nin geleceğine yönelik önerilerde bulunmak üzere, Konvansiyon olarak adlandırılacak platformun kurulmasının kararlaştırıldığı bildirildi. 
     Belçika Başbakanı Guy Verhofstadt, düzenlediği basın toplantısında, ''temel soruları sorarak AB içindeki tabuları yıktıklarını'' söyledi ve AB anayasası oluşturulması önerisinin de bildiride yansıtıldığına dikkat çekti. 
     
     Konvansiyonun yapısı 
     Konvansiyon, bir başkan ile 15 üye ülkenin hükümetlerinin birer temsilcisi, ulusal parlamentolardan ikişer milletvekili, Avrupa Parlamentosu'ndan 16 üyeden oluşacak. Ayrıca, AB'ye aday olan 13 ülkenin hükümetlerinin birer, parlamentolarının ikişer temsilcisi de konvansiyona katılacak. Bu katılım, AB üyeleri ile eşit koşullarda olacak, ancak adayların veto hakkı bulunmayacak. 
     Konvasiyona ekonomik ve sosyal komiteler ile bölgesel temsilcilerin de gözlemci olarak katılacağı belirtildi. 
     Bildiride, konvansiyonun 2002'nin Mart ayında çalışmalarına başlayacağı, bu çalışmalarını, en geç 2003 yılının Haziran ayına kadar tamamlayacağı ifade edildi. 
     Konvansiyon, 2004 başında toplanacak Hükümetlerarası Konferans'ın HAK çalışma temellerini oluşturacak. 
     






</TEXT>
</DOC>
