<DOC>
<DOCNO> 61359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/yazar/guclu.html </URL>
<DATE> 2002/01/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
8 yıllık eğitim ne oldu 
</HEADLINE>
<TEXT>

     Temel eğitim 5 yıldan 8 yıla çıktığında ne kadar sevinmiştik. Ama arkası gelmedi. Haber ajanslarının dün bu konuda geçtiği haber çok ilginçti. 
     MGK’nın temel eğitim çağındaki çocukların okula devamlarının firesiz sağlanması konusunda valilikleri uyardığı yazıyordu... 
     Milli Güvenlik Kurulu MGK , ülkemizin en üst danışma kurulu. Cumhurbaşkanı’nın başkanlığında toplanıyor. 
     Başbakan, başbakan yardımcıları, kilit bakanlar ile Genelkurmay Başkanı ve kuvvet komutları da bu kurulun üyesi. Aldığı kararların yaptırım zorunluluğu olmasa da önemi çok büyük .. 
     Aslında MGK’nın bu konudaki uyarısı Milli Eğitim Bakanı Bostancıoğlu’na bir ültimatom niteliğinde. Tabii anlarsa... 
     Ülkedeki eğitimden, herkesten önce o sorumlu. Temel eğitim gibi hayati önem taşıyan bir konuda, eğer ortada bir savsaklama varsa, ki var yine bakan sorumlu. 
     Ama sevgili bakanımız, ıvır zıvır işlerlerle uğraşmaktan hayati konularla ilgilenmeye vakit bulamıyor. Belki de öneminin farkında değil. 
     Sürekli mazeret üretiyor. Oysa eğitim mazeret kaldırmaz. Ne yapıp edip bu sorunu çözmeliydi. Üstelik bu konuda MGK’nın desteği de arkasında. Paraysa para, kadro ise kadro, ek kaynak ise ek kaynak. İstenseydi her şey sağlanabilirdi. Ama galiba bu konudaki en büyük eksiklik irade. O da öyle kolay kolay bulunamıyor .. 
     
Kız öğrencilerin pantolonu      Hiç olmazsa soğuk havalarda kız öğrenciler de pantolon giyebilsin kampanyasına destek yağıyor. Ama hala Ankara’dan ses soluk yok. Aslında onlara 2 x 2 kaç diye sorsanız, onun cevabını vermeleri bile haftalarca sürebilir. En basit konuları komisyondan komisyona havale ederek güya iş yapıyorlar... 
     Bakanlık kız öğrencilerin pantolon giymelerine karşı çıkıyorsa, bunun gerekçelerini açıklamalıdır. Yok eğer sırf laf olsun diye yasakta inat ediyorlarsa da birilerinin onları uyarmaları gerekiyor. 
     Başbakan Ecevit, bayan memurlara ve öğretmenlere pantolon yasağı konulmasına anlam veremediğini açıklamıştı. Acaba kız öğrenciler için hala devam eden yasağa bir anlam verebiliyor mu Öğrenmek istiyoruz... 
     
Hocaların maaşı      Öğretim üyelerinin ayın 15’inde zamlı maaş almalarına kesin gözüyle bakılıyor. Ama hala araştırma görevlilerinin maaşlarında da iyileştirmeye gidileceği yönünde bir umut ışığı yok. Böylesi bir karar üniversitelerde çok büyük rahatsızlık yaratır. Hükümete bunu birilerinin hatırlatmasında yarar var. Bu görev de sanıyorum rektörlere düşüyor... 
     
Yarı yıl tatili      Kar nedeniyle yarı yıl tatilinin öne çekilmesi isteniyor. Fikir olarak güzel ama uygulaması çok zor. Çünkü hala okulların çoğunda bırakın üçüncü yazılı ve sözlüleri, daha ikincileri bile yapılamadı. 
     Erken bir tatil bir karne krizi yaratır ki onun etkileri kışınkinden çok daha derin olur. Ama eğitim açığının kesinlikle telafi edilmesi gerekir. Bu da öyle günde bir saatlik uzatmayla olmaz. Bakan bey, deprem bölgesinde 2 aya varan açık oldu ve pekala bu açığı kapattık diyor. 
     Anlaşılan söz konusu illerin üniversite sınavlarındaki çivileme düşüşünden hala haberi yok .. 
     
     







Yine İÜ 


Amaç hangisi 


Paşa’dan sitem 


Ecevit’teki Saddam Hüseyin ve Irak değişimi... 


IMF’ye donmak’ sözü 


Bir rüya gördü hapisten kaçtı 


8 yıllık eğitim ne oldu 


Daha önce uyarmıştık 


10 Ocak 40. yıl 


Bir el sıkma ile biter mi 


İndirim kimseyi tatmin etmiyor 


Airbuslar geliyor 


Banka batırmanın dayanılmaz hafifliği 


"O"nun devamı 


Lüzumsuz havaalanlarındaki kara delikler 


Katalan kertenkelesi 


Para ile imanın kimde olduğu bilinmez 


</TEXT>
</DOC>
