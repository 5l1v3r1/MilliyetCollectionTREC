<DOC>
<DOCNO> 79661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur13.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kıbrıs meselesi, 2 taraf da gerçekten isterse çözülür" 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Konseyi Parlamenterler Meclisi yetkilileri ve Avrupa İnsan Hakları Mahkemesi Başkanı Luzius Wildhaber ile görüşmelerde bulunmak üzere Fransa'ya gitti. 
     Denktaş, Strasbourg'a hareketinden önce Atatürk Havalimanı Devlet Konukevi'nde yaptığı açıklamada, Kıbrıs meselesine teşhis konulması gerektiğini belirterek, şunları söyledi 
     ''Teşhis konulmadan ve Kıbrıs Ortaklık Cumhuriyeti'ni yıkmış olan tarafı 'meşru hükümet' olarak devamlı kışkırtmakla cesaretlendirmekle anlaşma olsun olmasın AB'ye gireceği vaatleri yapmakla Kıbrıs meselesinin hallini çok güçleştirmişlerdir. Böyle bir teşhisin çok gerekli olduğu konusunda kararlıyız.'' ''Avrupa'yı hak ve adalet dağıtan, bunların şampiyonluğunu yapan ülkeler topluluğu olarak bildiklerini'' dile getiren Denktaş, şunları kaydetti 
     ''1960 Anlaşmaları'nın Türkiye ve bize verdiği haklar ile statüyü dikkate almaksızın Kıbrıs meselesini halletmeye çalışmak, 39 senedir netice vermemiştir. Türkiye'ye ve bize verilen hak ve yetkilere, statüye riayet etmelerini, bunların ne olduğunu düşünerek karar vermelerini istiyoruz. Bu hakkımızdır. 
     Kıbrıs meselesi, hakikaten her iki taraf da istiyorsa halledilebilir. Yeter ki, her iki taraf da birbirinin eşitliğini, egemenliğini, haklarını kabul etmiş olsun. Belçika modeli ile İsviçre modeli vardır. Ama bu yerlerde bir taraf, diğer tarafı yok etmek için hareket etmemiştir. Kıbrıs'ta bu vardır. O modellere bakarak ve yeni bir soykırımı önleyecek tedbirleri de alarak Kıbrıs meselesi halledilebilir.'' Daha sonra THY'nin tarifeli uçağıyla Strasbourg'a hareket eden KKTC Cumhurbaşkanı Denktaş'ı, Atatürk Havalimanı'ndan, İstanbul Vali Yardımcısı Osman Demir, 1. Zırhlı Tugay Komutanı Tuğgeneral Yurdaer Olcan ve öteki ilgililer, askeri törenle uğurladılar. 
     





</TEXT>
</DOC>
