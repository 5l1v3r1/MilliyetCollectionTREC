<DOC>
<DOCNO> 94867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun35.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den istifalar dünya basınında yer bulmaya devam ediyor 
</HEADLINE>
<TEXT>

     DSP ve hükümetteki istifalar, dünya basınında yankı bulmaya devam ediyor. 
     Amerikan CBS yayın kuruluşu, istifalardan sonra ''hükümetin yıkılmanın eşiğine geldiği'' yorumunu yaptı. Başbakan Bülent Ecevit'in rahatsızlığının koalisyon içinde anlaşmazlıklara neden olduğunu savunan CBS, ''yeni bir hükümetin kurulmasıyla ilgili plan yapmanın güçlüğünden'' söz etti. 
     ''Bazı çevrelerin, başbakan yardımcılığından istifa eden Hüsamettin Özkan ile Devlet Bakanı Kemal Derviş ve Dışişleri Bakanı İsmail Cem arasında bir ittifak arayışı içine girdiklerini'' öne süren CBS, ''olası bir seçimin, IMF'nin 16 milyar dolarlık krediyle desteklediği ekonomik programı tehlikeye atabileceği endişesini taşıyan piyasanın, Başbakan'ın istifa edip etmeyeceğini merakla beklediğini'' kaydetti. 
     ''Türkiye'deki krizin sadece IMF tarafından değil, AB ve ABD tarafından yakından izlendiğini'' kaydeden CBS, ''kaos, Türkiye'nin Afganistan'da İSAF'ın komutasını devraldığı ve Washington'ın Irak'a karşı askeri harekatı düşündüğü bir zamana denk geldi'' yorumunu yaptı. 
     
     YUNAN BASINI 
     DSP'den istifalara geniş yer veren Yunan basını, ''Ecevit hükümetinin yıkılma yönünde adım adım ilerlediğini'' yazdı. 
     Bazı bakan ve milletvekillerinin istifasından sonra koalisyon hükümetinin çökmenin eşiğine geldiği yorumunu yapan gazeteler, Türkiye'den gelen haberlerin Dışişleri Bakanı İsmail Cem'in de istifa etmesinin an meselesi olduğuna işaret ettiğini, askerler ve işadamlarının erken seçime karşı olduklarını savundular. 
     Kathimerini gazetesi, ''Türkiye'de güçlü parti aranıyor'' başlıklı haberinde, ''Hükümetin yıkılışına bir adım kaldığını'', erken seçim isteklerinin Ecevit tarafından reddedildiğini kaydetti. 
     ''Gelişmelerin her ne kadar Yunanistan'ı ilgilendirmediği sanılsa da, aslında yakından ilgilendirdiğini'' kaydeden Kathimerini, Türkiye'deki istikrarsızlığın Kıbrıs sorununun çözülmesi ve Türkiye- Yunanistan ilişkilerindeki kritik dönemle aynı zaman dilimine rastladığını yazdı. 
     To Vima gazetesi, Başbakan Ecevit'in aktif siyaset yaşamından çekilmeyerek, gelişmeleri kolaylaştırmadığı yorumunu yaparken, Ta Nea gazetesi, önümüzdeki günlerde yeni bir partinin kurulmasının beklendiğini, ''Türkiye'nin erken seçim yörüngesine girdiğini'' yazdı. 
     Elefteros Tipos gazetesinin haberinde, askerler ve işadamlarının erken seçime karşı oldukları, finans çevrelerinin ise erken seçimin IMF'nin 16 milyar dolarlık istikrar programını etkilemesinden endişe ettikleri belirtildi. 
     Ethnos gazetesi ise Türkiye'deki belirsizliğin Yunanistan'a da yansıyabileceğini savunurken, ''Türkiye nezle olduğu zaman Yunanistan hapşırır'' diye yazdı. 
     
     İNGİLİZ BASINI 
     İngiltere'de yayımlanan The Independent gazetesi, ''Hasta Başbakan istifa eden bakanlarının baskısına meydan okuyor'' başlığını kullandı. 
     Türk siyasetinde yaşanan gelişmeleri özetleyen gazete, Başbakan'ın kabineden istifaların yerine üç yeni atama yaptığını, ancak hükümetin geleceği konusunda bir yorumda bulunmadığını yazdı. 
     Başbakan'ın direnmesine rağmen erken seçimin kaçınılmaz göründüğünü savunan Independent, koalisyonun diğer ortaklarının da yeni bir hükümet kurulması ve seçime gidilmesi yönünde çağrılarda bulunduklarını hatırlattı. Gazete, Eylül'den sonra yapılacak bir seçimin Türkiye'nin AB'ye giden yolda yapması gereken reformları imkansız kılacağını ve umutlarını yerle bir edeceğini öne sürdü. 
     The Times gazetesi de ''Türk lider istifası yönündeki baskılara direniyor'' başlıklı haberinde, partisindeki istifa dalgasının dün de sürmesine rağmen Ecevit'in istifayı düşünmediğini yazdı. ''Birçok siyasi analist, artık onun bir sonraki hareketi yerine siyasetteki diğer iki önemli figürün hareketlerini izlemeyi tercih ediyor. Bunlar da Dışişleri Bakanı İsmail Cem ve ekonomiden sorumlu Bakan Kemal Derviş'' ifadelerine yer veren gazete, bütün gelişmelere rağmen Türkiye'de piyasaların sakin olduğuna dikkat çekti. 
     Telegraph gazetesi, ''İstifalar sürerken Ecevit'e çekilmesi yönündeki baskılar da artıyor'' başlığını kullandı. Gazete, yaşanan fırtınanın Türkiye'nin AB tarafından istenen reformları gerçekleştirip gerçekleştirmeyeceği konusunda kuşkulara yol açtığını savundu. 
     Financial Times gazetesi ise kabineden istifalar, paranın değer kaybı ve Standart and Poors tarafından yapılan yeni değerlendirmenin Türkiye'de işleri zorlaştırdığı yorumunu yaparken, Türk siyasetinde yeni bir ittifak arayışına girildiğini, Devlet Bakanı Kemal Derviş'in Türkiye'yi geçen yıl içine girdiği ekonomik krizden kurtararak göz doldurduğunu yazdı. 
     Ankara'daki siyasi hareketlerin IMF destekli ekonomik programın geleceğini de belirleyeceğini ifade eden Financial Times, bütün bu gelişmelerin sonucunun daha ziyade Başbakan Ecevit'in ne yapacağına bağlı olduğunu belirtti. 
     
     RUS BASINI 
     Rus gazeteleri, Türkiye'deki siyasi gelişmelere ayrıntılarla ve yorumlarla ilk kez bugün yer verdi. 
     Vremya gazetesi, ''Lirik Kriz'' başlığını kullardığı haberinde, Başbakan Bülent Ecevit ve Hüsamettin Özkan'ın başbaşa veren neşeli bir fotoğrafının altında, ''İyi günlerde birlikte, krizde ayrı'' ifadesine yer verdi. Ecevit'in en yakın yol arkadaşlarının bile birer birer ayrıldıklarını belirten gazete, ''Ankara'daki kriz, askeri siyaset açısından uygun bir zamanda çıkmadı. Çünkü Amerikalılar Irak'a karşı yine bir harekattan bahsetmeye başladılar ve Türkiye'de Batı'nın bölgedeki anahtar role sahip önemli bir müttefiği'' diye yazdı. 
     Novi İzvestiya gazetesi de, ''Türkiye Ecevit'siz yaşamayı öğreniyor'' başlığını kullanırken, ''İstifalar ülkeye yeni yöneticileri getirecek, uzayan sistem krizini yumuşatacak seçimin açık bir göstergesi'' yorumunu yaptı. Gazete, gelişmelerin, Hüsamettin Özkan, Kemal Derviş ve İsmail Cem'i kapsayacak olan, solda yeni bir seçim bloğunun doğmasına yol açabileceğini kaydetti. 
     İş çevrelerine hitabeden Kommersant gazetesi de, DSP'deki istifaların erken seçime doğru yol alındığının bir ifadesi olduğunu, Devlet Bakanı ve Başbakan Yardımcısı Mesut Yılmaz'ın da, erken seçim yapılmazsa, bundan ekonominin zarar göreceği görüşünde olduğunu kaydetti. 
     
     FRANSIZ BASINI 
     DSP'deki istifalar, Fransız basınında bugün de geniş bir biçimde yer almaya devam etti. 
     Le Figaro gazetesinde, ''Ankara'da Hükümet Krizi'' başlığıyla yer alan haberde, siyasi belirsizlik yüzünden AB Komisyonu Başkanı Romano Prodi'nin Kıbrıs ve demokratikleşme konularını görüşmek üzere 10 gün sonra Ankara'ya yapacağı ziyaret sırasında kimi muhatap alacağını tahmin etmenin bile şu anda zor olduğu ifade edildi. 
     Gazetenin haberinde, Başbakan Bülent Ecevit'in sağlık durumunun bozulması yüzünden uzun zamandır toplantılara katılamadığı belirtilirken, basın, işadamları ve sivil toplum kuruluşlarından gelen istifa çağrılarına yer verdi. 
     Liberation gazetesi ise ''Türk Başbakanı çekilmiyor'' başlığıyla verdiği haberde, Ecevit'in istifa etmeyeceği yolunda DYP lideri Tansu Çiller'e yaptığı açıklamaya geniş yer verdi. Gazete, ''Ecevit genel seçimlerin normal zamanda 2004'te yapılacağını söylüyor, ancak İstanbul Borsası Başbakan kadar huzurlu değil'' ifadesini kullandı. 
     
     İTALYAN BASINI 
     DSP ve hükümetteki istifalarla başlayan gelişmelere iki gündür geniş yer ayıran İtalyan Il Sole 24 Ore gazetesinin yorumunda, ''ABD'nin müttefiki, NATO'nun bir kilit ülkesinde yıllardır yaşanan kriz, siyasi ve ekonomik istikrarsızlık, Washington'ın Ortadoğu ve Irak'a karşı savaş planlarını hasır altı edebilir'' denildi. 
     Türkiye'nin IMF'den aldığı desteğe dikkat çekilen yorumda, siyasi istikrarın da sağlanması gerektiğine dikkat çekildi. Yorumda, ''Koalisyon hükümeti sallanıyor. Alternatif çözüm geçici hükümet ve erken seçim'' denildi. 
     Il Sole 24 Ore, ekonomik analizde ise Standard and Poor's kredi derecelendirme kurumunun Türkiye'nin görünümünü negatife çevirmesini ön plana çıkardı. ''Türkiye tahviller fırtınada'' başlığını kullanan gazete, ekonomide yaşanan belirsizliğin faturasının çok büyük olmasından endişe edildiğini yazdı. 
     İngiliz yatırım bankası Capoto'nun strateji uzmanı Richard Casey, gazetede yer alan açıklamasında, Türkiye'nin iç borçlarını kısa dönemde geri ödeyebilecek durumda olduğunu, ancak belirsizliğin sürmesi halinde orta ve uzun vadede sorunlar olabileceğini savundu. 
     Il Giornale gazetesi de, Türkiye'de yaşanan gelişmelere geniş yer ayırdı. Gazete, Ankara'da siyasi krizin keskinleştiğini, Ecevit'in erken seçime karşı direndiğini yazdı. 
     
     BELÇİKA BASINI 
     Belçika'nın yüksek tirajlı gazetelerinden Le Soir, ''Türk politikasında iç kanamanın sürdüğünü'' yazdı. 
     Gazete, ''ağır hasta'' olduğunu ileri sürdüğü Başbakan Bülent Ecevit'i istifaya zorlamak için ''gerçek bir kampanya'' başlatıldığını, muhalefet ile birlikte basın, sendikalar, sivil toplum örgütleri ve sendikaların da bu harekete katıldıklarını yazdı. 
     Bülent Ecevit'in, Devlet Bahçeli ve Mesut Yılmaz'ın desteği devam ettiği sürece istifa çağrılarını geri çevireceğini belirten Le Soir, ''Ecevit'in, itibar yitirdiğini farketmez gözüktüğünü'', ''siyasi istikrar gerekçesiyle iktidarda kaldığını savunduğunu, oysa bu tavırın sistemi felç ettiğini'' öne sürdü. 
     Ankara'da hükümet sorunlarının yılbaşından bu yana devam ettiğini, MHP'nin AB reformlarını frenlediğini, Türkiye'nin bu yüzden AB yolunda adımlar atamadığını ileri süren gazete, Kıbrıs dosyasında da ilerleme kaydedilmediğini anlattı. 
     Gazete, gelecek hafta Ankara'yı ziyaret edecek olan AB Komisyonu Başkanı Romano Prodi'nin, karşısında muhatap bulup bulamayacağının belirsiz olduğunu yazdı. 
     





</TEXT>
</DOC>
