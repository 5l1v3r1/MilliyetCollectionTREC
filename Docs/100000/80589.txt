<DOC>
<DOCNO> 80589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sonspo02.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Göztepe ile 44. maçına çıkacak... 
</HEADLINE>
<TEXT>

     Beşiktaş ile Göztepe, yarın yapacakları maçla birlikte, Birinci Futbol Ligi'nde 44. kez karşı karşıya gelecek. 
     2 takım arasında şimdiye dek yapılan 43 maçta Beşiktaş 21, Göztepe 
     ise 7 kez sahadan galip ayrılırken, 15 maçta ise taraflar eşitliği bozamadı. ''Kara Kartallar''ın toplam 60 golüne karşılık, İzmir'in sarı-kırmızılı ekibi 34 gol kaydetti. 
     
     İSTANBUL'DA SİYAH-BEYAZ ÜSTÜNLÜĞÜ 
     İstanbul'da yapılan maçlarda da Beşiktaş'ın rakibine galibiyet sayısında belirgin bir üstünlüğü bulunuyor. 
     Siyah-beyazlılar, evinde yaptığı 21 maçın 13'ünde galip gelirken, 2 kez sahadan boynu bükük ayrıldı. 6 karşılaşma ise berabere 
     tamamlandı. 
     İstanbul'da Beşiktaş'ın attığı 32 gole, Göztepe 14 golle karşılık verdi. 
     
     BEŞİKTAŞ, İSTANBUL'DA 29 YIL ÖNCE YENİLDİ 
     ''Kara Kartallar'', İstanbul'da İzmirli rakibine en son 29 yıl önce yenilmişti. 
     17 Şubat 1973'te o zamanki adıyla Mithatpaşa, şimdiki adıyla BJK 
     İnönü Stadı'nda yapılan maçta Göztepe'ye 1-0 yenilen Beşiktaş, daha sonra İstanbul'da bir daha rakibine yenilmedi. 
     Öte yandan ligin ilk yarısında İzmir'de yapılan karşılaşmayı Beşiktaş 6-0 kazanmıştı. 
     





</TEXT>
</DOC>
