<DOC>
<DOCNO> 92395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun12.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da polis kısmen özelleştiriliyor 
</HEADLINE>
<TEXT>

     Belçika İçişleri Bakanı Antoine Duquesne, polis hizmetlerinin kısmen özelleştirilmesine ilişkin adımların hızlandırılacağını, yeni yasanın sonbaharda parlamentoya sunulacağını açıkladı. 
     Liberal Parti üyesi Duquesne, polisin işlerini hafifletmek amacıyla, özel sektöre daha fazla yetki verileceğini bildirdi. Bakan, özel firmaların trafik cezaları kesebileceğini, kültürel ve sportif faaliyetler sırasında gereken trafik ve güvenlik önlemlerini alabileceğini, futbol maçlarında saha ve çevre güvenliğini üstlenebileceklerini söyledi. 
     Duquesne, güç kullanılmasını gerektiren müdahalelerin polis yetkisinde kalacağını vurguladı. 
     Belçika'da, 1990 yılında yürürlüğe giren bir yasa, özel sektörün bazı güvenlik görevlerini üstlenmesine yeşil ışık yakmıştı. Bu yasa kapsamında oluşturulan bazı şirketler, bankaların para nakil işleri, ticari alanların korunması gibi görevleri, silah taşıma müsaadesiyle üstleniyorlar. 
     Belçika'da bazı belediyeler, 1990 yasasını saptırarak, polis açığını özel sektöre doldurtuyorlar. Örneğin Brüksel'in Koekelberg belediyesinde, taşıtların park parası ödeyip ödemedikleri, Securis isimli özel firmanın elemanları tarafından kontrol ediliyor. Bugünkü durumda yasal olarak ceza kesme hakkı olmayan bu kişiler, park parası ödemeyen taşıtlar hakkında zabıt tutarak durumu belediyeye bildiriyorlar. Tahsil edilen para, ''ceza'' olarak değil, ''belediye vergisi'' olarak adlandırılıyor, ancak bu uygulama, adli makamlar tarafından da ''yasadışı'' olarak nitelendiriliyor. 
     İçişleri Bakanı Duquesne, bu tür sorunların aşılması için, yeni yasanın özel sektöre daha fazla yetki vereceğini belirtirken, kamuoyunun, polisin kısmen özelleştirilmesine olumsuz tepkileri artıyor. Belçikalılar, çeşitli üniformalarla karşılarına çıkan silahlı kişilerin, polisler gibi daha fazla yetkilerinin olmasından rahatsızlık duyacaklarını ifade ediyorlar. 
     





</TEXT>
</DOC>
