<DOC>
<DOCNO> 64719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/spo05.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TERÖR DERSİ 
</HEADLINE>
<TEXT>

İngiltere Dışişleri Bakanlığı, holigan gerçeğinin altını çizip, Ada basınına en güzel cevabı verdi. MacShane, "Japonya’da sorun çıkaran, pirinç lapası yemeyi göze alsın" uyarısını yaptı 
     TÜRK taraftarları "terörist" diye niteleyerek kendi "holigan" gerçeğini örtmeye çalışan İngiliz basınına en güzel cevap, İngiltere Dışişleri Bakan Yardımcısı Denis MacShane’den geldi. Japonya’ya ziyareti sırasında Dünya Kupası’na gidecek İngiliz taraftarları uyaran MacShane, holiganlara hiçbir şekilde merhamet gösterilmeyeceğini belirterek, "Sorun çıkaracak İngilizler için hükümet olarak parmağımızı bile kıpırdatmayacağız" diye konuştu. 
     JAPON ve İngiliz polislerinin kupa boyunca ortak tedbirler alacağını vurgulayan MacShane, holiganların İngiliz pasaportuna güvenmemesi gerektiğini vurguladı, "Olay çıkaran, bir dahaki Dünya Kupası’na kadar Japonya hapishanelerinde pirinç lapası yemeyi göze alacak" diye konuştu. Ayrıca organizasyon sırasında yakalanan holiganlar, mahkemeye çıkarılmadan önce 27 güne kadar gözaltında sorgulanabilecek ve 5 yıla kadar hapis cezası alabilecek. 
     
Kicker’den tanıtım      ALMANYA’DAKİ haftalık spor dergisi Kicker, Dünya Kupası’na katılacak Milli Takımımız’ı tanıttı. "Küçük adam, büyük mücadeleci" başlığıyla Okan’a geniş yer ayıran dergi, tecrübeli oyuncunun Milli Takım’ın lokomotifi olduğunu belirtti. Okan, "Brezilya maçı için Ronaldo ile iddiaya bile girdim. Onunla yapacağım çekişmeye seviniyorum" derken, gazetede Yıldıray ve Fatih Terim’in görüşleri de yer aldı. 
     
Şansımız 51’de 1      TİME dergisi, 2002 Dünya Kupası ile ilgili olarak yayınladığı bir tahminde, tüm ülkeleri son form durumlarına göre değerlendirmeye aldı. Amerika’nın ünlü dergisi, Dünya şampiyonasını kazanma konusunda en şanslı ülkeyi 4.5’ta 1 oranla Arjantin olarak açıkladı. Arjantin’i 5’te 1 şansla Fransa izlerken, Uruguay ile birlikte Türkiye’ye 51’de 1 ihtimal verildi. En az şansı bulunan ülke 251’e 1 olarak Çin gösterildi. 
     



 SPOR 


























</TEXT>
</DOC>
