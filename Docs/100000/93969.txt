<DOC>
<DOCNO> 93969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur12.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den Ecevit'in sağlığına meclis araştırması... 
</HEADLINE>
<TEXT>

     AKP Genel Başkan Yardımcısı Sadık Yakut, Başbakan Bülent Ecevit'in görevini sürdürüp sürdüremeyeceği konusunda bir Meclis Araştırma Önergesi hazırlığında olduklarını bildirdi. 
     Yakut, TBMM'de düzenlediği basın toplantısında, Başbakan Ecevit'in sağlığının siyasi polemik konusu haline getirmeyi amaçlamadıklarını bildirdi. Yakut, "Anayasa, İçtüzük ve teamüllere uygun bir biçimde Sayın Başbakan hakkında Başbakanlığı icra etmeye fiziksel ve zihinsel yeterliliği bulunup bulunmadığı ile ilgili' olarak bir Meclis Araştırma Önergesi'nin verilip verilmeyeceği hususunda hukuki incelemeler başlatılmış olup, sonucuna göre gereği TBMM Başkanlığı'na arz edilecektir" dedi. Yakut bir soru üzerine Meclis Araştırma Önergesi'nin gerekçesi üzerinde çalıştıklarını, ayrıca böyle bir önerge vermenin uygun olup olmayacağını araştırdıklarını kaydetti. 
     
     SADDAM'A BENZETTİ 
     Başbakan Bülent Ecevit'in "çekilmiyorum, düşürebilirlerse düşürsünler" dediğini, tek güvencesi olarak da arkasındaki "tek kişilik eş" sadık oy gücüne güvendiğini açıkladığını belirten Yakut, "Sormak isterim ki Saddam'ın gücü de aynı değilmidir " şeklinde konuştu. 
     Sadık Yakut, "Erken seçim yapmamak, hiçbir şartta Hükümet'ten vazgeçmemek istikrar ise, Irak dünyanın en istikrarlı ülkelerinden biridir" dedi. 
     AKP'li Yakut, bir soru üzerine idam cezasının kaldırılması konusunda Temmuz'un ikinci haftasında çalışmaya başlayacağı açıklanan çalışma grubuna katılmama kararlarının şu anda geçerli olduğunu bildirdi. 
     





</TEXT>
</DOC>
