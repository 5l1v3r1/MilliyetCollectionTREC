<DOC>
<DOCNO> 80448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/ekonomi/eko06.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Volvo Türk, bölgenin ticari üssü olacak... 
</HEADLINE>
<TEXT>

Otobüs, kamyon, çekici, iş makineleri ve motor üreticisi İsveçli Volvo Grubu Türkiye’yi bölgesindeki ihracat üssü seçti 
     EKONOMİ SERVİSİ 

     Kamyon ve çekici, otobüs, iş makineleri, sanayi, deniz ve uçak motorları alanlarında dünyanın önde gelen üreticileri arasında yer alan İsveçli Volvo Grubu dün Merter Volvo Center’ın açılışını gerçekleştirdi. 
     1998 yılında yüzde 100 İsveç Volvo Grubu sermayesiyle kurulan ve şimdiye kadar 25 milyon dolara yakın yatırım yapılan Volvo Otomotiv Türk bünyesinde kurulan merkezde yönetim, eğitim, lojistik ve satış sonrası hizmetler verilecek. 
     Merkezin açılışı nedeniyle düzenlenen basın toplantısında konuşan Volvo Grup Başkan Yardımcısı Lennart Jeansson, "Kuzey Avrupa’dan baktığımızda Türkiye’nin krizi aşmak için sürdürdüğü mücadeleyi takdirle karşıladık" dedi. Krizin en kötü döneminin geride kaldığını, Türkiye’ye güvendiklerini söyleyen Jeansson, "Türkiye dinamik ve gelişen bir pazara sahip. Bunun yanında coğrafi konumu da stratejik bir önem teşkil ediyor. Bu nedenle, Volvo Türk bölge ülkelerine ihracatta ticari bir üs görevi görecek. Türkiye’ye yatırımlarımıza da devam edeceğiz" dedi. 
     Toplantıda yeni ürünleri Volvo Penta deniz motorları, Volvo iş makineleri ve Volvo FH ve FM seri kamyonlar hakkında bilgi veren Volvo Türk Genel Müdürü Gösta Eriksson, 2002’nin iyi, 2003’ün ise çok iyi bir yıl olmasını beklediklerini söyledi. 50 yıldan beri Türkiye pazarında olan Volvo Grubu, 2001 yılında 19.2 milyar dolar ciro geliri elde etti. 
     



 EKONOMİ 




















</TEXT>
</DOC>
