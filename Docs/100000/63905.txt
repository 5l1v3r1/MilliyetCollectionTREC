<DOC>
<DOCNO> 63905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/spor/spo02.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zavallı Fatih 
</HEADLINE>
<TEXT>

Fenerbahçe lisans çıkarmak için başvurduğu Fatih Akyel’e aylık 200 milyon ödeyeceğini bildirdi. Genç futbolcu 3,5 yıl için 10 milyar alacak 
     CEMAL ERSEN 

     Nerdeyse asgari ücret 
     GALATASARAY’IN Türkiye’de oynamasına izin vermesiyle birlikte, lisansının çıkartılması için Futbol Federasyonu’na yapılan başvuruda Fenerbahçe’nin Fatih Akyel’e, aylık 200 milyon, 3,5 yıllık kontratı boyunca da toplam 10 milyar lira ödeyeceği bildirildi. Resmi sözleşmede yer alan rakamlara göre asgari ücretten biraz daha fazla kazanacak olan Fatih, meslektaşlarına nazaran "zavallı" bir ücret alacak. 
     
     Bugün lisansı çıkıyor 
     GENÇ futbolcunun lisans işlemlerinin tamamlanması için federasyon, İspanya’dan istediği sertifayı bekliyor. Bugün gelmesi beklenen son evrakla birlikte Fatih’in oynaması için hiçbir engel kalmayacak. İki takım arasındaki pazarlıklar sırasında Lucescu’nun takas olarak Ceyhun’u istediği belirtilirken, yöneticilerin bu teklifi kabul etmedikleri öğrenildi. 
     
Oktay hazır      Kasığından geçirdiği ameliyattan sonra 1,5 aydır takımdan uzak kalan Oktay, Ankaragücü maçı öncesinde hazır olduğunu söyledi. İstanbulspor maçında kadroya alınmayan golcü futbolcu, "Kendimi iyi hissediyorum. Hiç bir sorunum kalmadı. Kafam rahatladı. Eğer hocam bana şans verirse hafta sonu sahaya çıkarım. Arkadaşlarımı yalnız bırakmak istemiyorum" dedi. 
     
Aman dikkat’      WERNER Lorant dün futbolcularıyla yaptığı toplantıda Ankaragücü maçında tam konsantrasyon istediğini söyledi. Rakiplerinin Malatyaspor’a yenilmesinin kendilerini kandırmaması gerektiğini belirten Alman çalıştırıcı, "Sahasında çok iyi olan ve Galatasaray’ı da yenen bir takımla oynayacağız. Her maçımızı kazanmamız lazım" dedi. 
     
SERHAT Gollere devam      İSTANBULSPOR maçında attığı iki golle eski güvenini kazanan Serhat, "Şampiyonluk yarışında olduğumuzu bir kez daha gösterdik. Takım olarak inancımız değişmedi. Golleri ben attım ama bütün takım çok iyi mücadele etti. Bana pas veren ağabeylerime teşekkür ederim" dedi. 
     ANKARAGÜCÜ maçında da gollerinin süreceğini iddia eden genç futbolcu, "Başkentte çok gol attım. Stada gelecek taraftarı evlerine mutlu göndermek görevimiz. Eğer şampiyon olmak istiyorsak her maçı kazanmalıyız. Güçlü bir takımla oynayacağız ama kazanacağız" diye konuştu. 
     
Ankara’ya gidiyorlar      ANKARAGÜCÜ karşılaşmasını dönüm noktası olarak gören Lorant, takımı bugünden Ankara’ya götürmeye karar verdi. İki gün boyunca Gençlerbirliği Tesisleri’nde hazırlanacak olan Sarı - Lacivertliler, maç akşamı da Ankara’da kalacak ve pazar günü Kurtköy’e dönüp, direkt idmana çıkacaklar. 
     
Ceyhun baba oldu      FENERBAHÇE’NİN başarılı orta sahası Ceyhun’un oğlu oldu. Acıbadem Carousel Hastanesi’nde yapılan doğumla dünyaya gelen bebeğe Fırat adı verildi. Bu arada sakatlığı geçen Mustafa Doğan’ın hazır olduğu bildirilirken, Johnson 22 kişilik kadroya alınmadı. 
     
Revivo milli takıma      SAKATLIKTAN yeni kurtulyan Revivo İsrail’in 13 Şubat’ta oynayacağı maç için kadroya çağrıldı. Dünkü çalışmada oldukça durgun gözüken Revivo’nun yanına giden Lorant yıldız oyuncusunun başını okşayarak motive etmeye çalıştı. 
     
Apo’dan vefa      ABDULLAH, Trabzonspor’dan takım arkadaşı olan ve Sedat Balkanlı ile aynı hastalığa tutulan İsmail Gökçek’i dün evinde ziyaret etti. Milli futbolcu İsmail’e bir jübile yapılması için yardımcı olacağını söyledi. 
     



 SPOR 


























</TEXT>
</DOC>
