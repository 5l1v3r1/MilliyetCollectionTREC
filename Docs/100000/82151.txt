<DOC>
<DOCNO> 82151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/guncel/gun01.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turizmine ikinci hançer 
</HEADLINE>
<TEXT>

22 Nisan 2001’de, Tokcan ve adamlarının Swissotel baskınından bir yıl sonra, Mustafa Yıldırım adlı şahıs The Marmara’ya baskın yaptı. Basın açıklaması yapmak isteyen Yıldırım, İstanbul Emniyet Müdürü Özdemir’in "Teslim olmazsan almasını biliriz" sözüyle eylemi bıraktı 
     HALUK ATALAY, TAHSİN AKSU SERHAT ÜNAL İstanbul 

     Turizmden büyük beklentileri olan Türkiye, Çeçenistan’a destek için ikinci kez beş yıldızlı bir otele düzenlenen baskınla sarsıldı. The Marmara Oteli’ne çantasındaki silahla giren Çerkez asıllı Mustafa Yıldırım, lobi ve kafe bölümünde oturan 7’si yabancı 13 kişiyi rehin aldı. Kalaşnikovla otelde 10 el ateş eden saldırgan, ikna edildikten sonra gözaltına alındı. 
     Elindeki çantayla dün saat 10.45’te otele gelen Yıldırım, güvenlik görevlilerinin uyarısına aldırmadan içeri girdi. Çantadaki Kalaşnikov tüfeği çıkaran Yıldırım, yürüyen merdivenleri koşarak çıktı ve üst kattaki lobiye geldi. Silahını rastgele ateşleyen Yıldırım, lobide ve opera koridorunda bulunan 4’ü Bulgar, 3’ü Japon, 6’sı Türk 13 kişiyi rehin aldı. Otelde panik yaşanırken, kafe bölümünde kahvaltı eden müşteriler dışarı kaçtı. 
     
     Sert tutum eylemi bitirdi 
     Olayın duyulması üzerine polis çevrede geniş güvenlik önlemleri aldı. Terörle Mücadele Şube Müdürlüğü’ne bağlı Özel Operasyon Timi de kısa süre içinde otele gelerek operasyon hazırlıklarına başladı. Otele gelerek eylemciyle görüşen İstanbul Emniyet Müdürü Hasan Özdemir, Yıldırım’ın tüm taleplerini reddetti. Dışarda bekleyen gazetecilerin içeri alınmasını isteyen Yıldırım, hazırladığı basın açıklamasını okuduktan sonra teslim olacağını söyledi. Özdemir ise "Türkiye’nin turizm sektörüne darbe vuruyorsun. Hemen teslim olmazsan biz teslim almayı biliriz" karşılığını verdi. 
     Özdemir’in sert tutumu üzerine eylemi bitirmeye karar veren Yıldırım, iki elinin işaret parmakları yukarıya gelecek şekilde zafer işareti yaparak "Allahuekber" diye bağırdı ve teslim oldu. Yıldırım, otelin otoparkında bir minibüse bindirilerek İstanbul Emniyet Müdürlüğü’nde sorguya alındı. Polisin ifadesini aldığı rehinelerden birinin otel personeli olduğu öğrenildi. 
     Dün 08.30 sıralarında otobüsle İstanbul’a gelen Yıldırım’ın, Karaman Jandarma ve Konya Asayiş Şube Müdürlüğü’nce arandığı da tespit edildi. 
     
     Rastgele ateş ediyordu’ 
     Görgü tanığı Yücel Kars, eylemcinin koşarak merdivenleri çıkarken silahın namlusunu yukarı tutarak bir kez ateş ettiğini ve "Kimse kımıldamasın" diye bağırdığını söyledi. Nurbin Resimci de, "Ne olduğunu anlamadan bir el silah sesi duydum. Eylemci, rehin aldığı kişilerden koridora doğru yürümelerini istedi. Sonra birkaç kez daha silah sesi duyduk" diye konuştu. 
     The Marmara Otelleri Genel Koordinatörü Cem Gündeş, şöyle dedi "Eylemci olaydan 20 dakika önce otele gelmiş, oda fiyatlarını sorduktan sonra görevlilerce resepsiyona yönlendirilmiştir. Odalardaki müşterilere kapılarını kilitlemelerini ve dışarı çıkmamalarını söyledik. Biri kadın 3 güvenlik görevlisi, olay ani geliştiği için müdahale edemedi." 
     
Eylemci, meczup      KARAMAN DHA 

     Epilepsi sara hastası olan Mustafa Yıldırım’ın akli dengesinin yerinde olmadığı ve ailesine İstanbul’a dolaşmaya gidiyorum dediği belirlendi 
     The Marmara Oteli’ni basan Mustafa Yıldırım’ın akli dengesinin yerinde olmadığı, zaman zaman kaybolduğu ve ailesinin bulunması için polise başvurduğu belirlendi. İfadesi alınan Mustafa Yıldırım’ın kardeşi İsa Yıldırım, ağabeyinin Çeçenistan’da daha önce savaştığını, Türkiye’de askerlik yapmadığını söyledi. Karaman’da uzun süre işsiz gezen Mustafa Yıldırım, 3 ay önce, kardeşi İsa ile birlikte Mut Caddesi’nde kebap dükk nı açtı. 
     Çerkez olduklarını söyleyen eylemcinin babası Nadir Yıldırım da, oğlunun 3 gündür Almanya’ya gitmek istediğini söylediğini, cuma günü de, "İstanbul’a gidip biraz dolaşacağız" dedikten sonra evden ayrıldığını söyledi. Yıldırım’ın, epilepsi sara hastalığı nedeniyle 1993’te GATA’da tedavi gördükten sonra "askerliğe elverişli değil" raporu aldığı, 2 yıl önce Hollanda’da çalışan ağabeyinin yanına gidip tedavi olmak istediği, ancak 3 aylık sürede tedavi olamadan geri döndüğü öğrenildi. Geçen yıl babasının evini de kundaklayan Yıldırım’ın, ifadesini alan emniyet görevlilerine "Türkiye’de İslami rejim olmadığı için size ifade vermeyeceğim" dediği kaydedildi. 
     Karaman Emniyet yetkilileri, Yıldırım ile ilgili olarak şunları söyledi 
     "Yıldırım’ın savaşmak için Çeçenistan’a gittiğine ilişkin herhangi bir kayıt yok. Çelişkili ifadeler veren Yıldırım, eylemde kullandığı Kalaşnikov tüfeği Pakistan’dan satın aldığını söylüyor. Oysa kayıtlarda Hollanda dışında, yurtdışında hiçbir ülkeye gitmediği anlaşılıyor. Yıldırım, birkaç kez de duvarlara siyasi yazılar yazdığı için gözaltına alınmış, ancak hasta olduğu anlaşılınca serbest bırakılmış." 
     
Fransız medyası reklam spotu gibi duyurdu      MİNE G. KIRIKKANAT Paris 

     Çeçenlerin dünkü İstanbul eylemi, Fransız radyo ve televizyonları tarafından yarım saatte bir tekrarlanan "reklam spotu" şeklinde duyuruldu. Ortadoğu konferansının Türkiye’de yapılacağı haberinden hemen sonra, Çeçenler tarafından rehin alınan turistlere yer verilirken, her yarım saatte bir, "Çeçenler her yıl en az bir kez Türkiye’de turistleri rehin alma eylemi yapıyor ve tümüyle hoş görülmedikleri zaman çok hafif cezalara çarptırıldıkları için ertesi yıl, aynı mevsimde bir İstanbul otelinde yeniden rehin eylemi gerçekleştiriyorlar" şeklindeki yorumun tekrarlandığı dikkat çekti. 
     
Mahkeme eylemi terörden saymadı      Çeçenistan’da süren savaşa dikkat çekmek amacıyla Türkiye’de yapılan eylemlerin ilki 1996’da gerçekleşti. Trabzon-Soçi seferini yapmaya hazırlanan Avrasya Feribotu 16 Ocak 1996’da Muhammet Emin Tokcan, Tuncer Özcan, Erdinç Tekir, Sedat Temiz, Ertan Coşkun, Ceyhan Mollamehmetoğlu, Roki Gitsba, Ramazan Zubareyev ve Viskhan Abdurrahmanov tarafından kaçırıldı. 
     Sanıklar hakkında, "Terör örgütü oluşturmak" başta olmak üzere 5 ayrı suçtan 27 ile 51 yıl arasında ağır hapis cezası istemiyle dava açıldı. Ancak İstanbul 3 No’lu DGM, "Gemi kaçırma" ve "Hürriyeti tahdit" suçlarından toplam 8 yıl 10 ay 20’şer gün hapis cezası verdi. Karar, Yargıtay 8. Ceza Dairesi’nce 11 Temmuz 1997 tarihinde onandı. Çeşitli cezaevlerine konulan hükümlülerden Muhammet Emin Tokcan’ın da aralarında bulunduğu bazıları 1997 yılında firar ettiler. Tokcan, 29 Nisan 1999’da sahte pasaport ve "Hasan Şimşek" sahte kimliğiyle Kosova’ya gitmek isterken yakalanıp cezaevine konuldu. 
     Tokcan ve adamları, bu kez 22 Nisan 2001’de sahneye çıktı. Yine turizm sezonu açılışıydı. 12 kişiyle birlikte Swissotel’i işgal ederek içerideki müşterileri yaklaşık 12 saat rehin tuttular. İşgal, teröristlerin İçişleri Bakanı Sadettin Tantan’la görüşme taleplerinin yerine getirilmesiyle son buldu. 
     



 GÜNCEL 
















</TEXT>
</DOC>
