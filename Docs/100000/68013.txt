<DOC>
<DOCNO> 68013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sontur01.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike soruşturması için savcılar kurulu oluşturuluyor 
</HEADLINE>
<TEXT>

     ''Susurluk Davası'' sanıklarından Ali Fevzi Bir ile hakemler ve teknik direktörler arasında ''Şike çetesi'' oluşturulduğu iddiasıyla ilgili soruşturma sürdürülüyor. 
     Soruşturma dosyasının Kadıköy Cumhuriyet Başsavcılığı'na ulaşmasının ardından, Futbol Federasyonu'ndan iki avukat Kadıköy Cumhuriyet Başsavcısı Şükrü Aytekin İlhan ile görüştü. 
     Görüşme sonrası, A.A muhabirine açıklama yapan Avukat Şekip Mosturoğlu, hazırlık soruşturmasına müdahil taraf olmak için Kadıköy Cumhuriyet Savcılığı'na başvurduklarını söyledi. 
     Mosturoğlu, bu talebin şimdilik uygun görülmediğini ifade ederek, şöyle dedi 
     ''Kadıköy Cumhuriyet Başsavcısı, 'Bu dosyada sizi ilgilendirmeyen şeyler var, futbolla ilgili olmayan bölümler de var. O nedenle şu aşamada dosyaya müdahil olamazsınız, kurum olarak başvurun değerlendirelim' dedi. Biz de Pazartesi günü Futbol Federasyonu olarak resmi yazıyla mahkemeye başvurup dosyaya müdahil olarak katılmak istediğimizi ve işbirliği talebimizi bildireceğiz.'' Mosturoğlu, Kadıköy Cumhuriyet Başsavcısı'nın kendilerine ''bu dosyaya bir tek savcının değil, savcılardan oluşan bir kurulun bakacağını'' söylediğini bildirdi. 
     Hazırlık soruşturmasında, daha önce yapılan maçların kasetlerinin incelemeye alındığını da belirten Mosturoğlu, ayrıca kendilerinin de federasyon olarak bir soruşturma başlattıklarını bildirdi. 
     Mosturoğlu, olayın muhtemelen, polisin Ali Fevzi Bir'in telefonlarını dinlemesi sonucu ortaya çıktığını sözlerine ekledi. 
     






</TEXT>
</DOC>
