<DOC>
<DOCNO> 76657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sonspo04.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Emre sahanın en iyisiydi'' 
</HEADLINE>
<TEXT>

     UEFA Kupası yarı final ilk maçlarında rakiplerine yenilen İtalyan ekipleri FC Inter ve AC Milan, İtalyan basınınca sert dille eleştirildi. 
     AC Milan'ın deplasmanda Almanya'nın BV Borussia Dortmund takımına 4-0 yenilmesi, İtalyan basınında, ''Utan Milan. Milan'dan kötü temsil. Milan'da deprem'' ifadeleriyle yer aldı. 
     Teknik direktör Carlo Ancelotti, İtalyan basını tarafından yenilginin sorumlusu olarak gösterilirken, Contra, Laursen ve Jose Mari sahanın en kötüleri olarak belirtildi. 
     AC Milan'a 3 gol atan Amaroso ve Alman ekibinin son golünü kayeden Heinrich'in, geçen sezonlarda İtalyan takımlarında oynamasından dolayı, İtalyan basını bu ikilinin AC Milan'a adeta ders verdiğini yazdı. 
     Öte yandan FC Inter'in kendi sahasında iyi bir oyun sergilemesine karşın Hollanda'nın Feyenoord Rotterdam takımına 1-0 yenilmesi de şanssızlık olarak yorumlandı. 
     Gazetelerde, maçta ilk dakika forma giyen Emre Belözoğlu için ''İlk yarıda sahanın en iyisiydi. Neden değiştirildiğini anlayamadık. 
     Bücür Türk, top çalmada ve topu oyuna sokmada çok yetenekliydi. Uzun bir zamandır oynamamasına karşın başarılı bir futbol sergiledi'' denildi. 
     FC Inter Teknik Direktörü Hector Cuper, maç sonrası yaptığı açıklamada, ''Maçın bu sonuçla bitmesi doğru değildi. Ben bu maçı ligi düşünerek hafife almadım. İkinci maçta elimizden geleni yapacağımıza eminim'' dedi. 
     İtalyan gazetelerine, Cordoba'nın kendi kalesine gol atması ise ''Inter kaleyi şaşırdı'' şeklinde yansıdı. 
     Bu arada FC Inter'in Brezilyalı yıldızı Ronaldo'nun 3 aylık sakatlıktan sonra yeniden sahalara dönmesi ve Feyenoord Rotterdam maçının son 20 dakikasında oynaması da İtalyan basında, ''Ronaldo oyuna giremiyor, sorunları hala sürüyor'' ifadeleriyle verildi. 
     






</TEXT>
</DOC>
