<DOC>
<DOCNO> 54641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/siyaset/siy02.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizip korkusu başladı 
</HEADLINE>
<TEXT>

"Başarılar" dileyip ayrılan İnönü, yeni solu "şokladı" 
     EZELHAN ÜSTÜNKAYA Ankara 

     Erdal İnönü'nün "Yeni oluşumda lider olmayacağım" açıklaması, hareketin kurmaylarını şoke etti. 
     İnönü kararıyla ilgili hareketin önde gelen isimleriyle herhangi bir görüşme yapmadı. İstanbul'daki Sevinç - Erdal İnönü Vakfı’yla ilgili iddiaların İnönü'nün kararında etkili olduğu öne sürüldü. İnönü açıklamasında da şunları kaydetti 
     "Yeni parti kuruluşunda görev almayacağım, partinin ne zaman kurulacağını bilmiyorum. Yaşım böyle bir eyleme öncülük etmeye elverişli değil. Siyasetimizde yeni atılımlar gerektiğine inanıyorum, beni çalışmaların dışında bırakmalarını, konuşma yapmaya çağırmamalarını rica ediyorum. Siyaset dışı tutumumdan ayrılmayacağımı tüm ilgililere duyuruyorum." 
     
     Harekete devam 
     Murat Karayalçın da yaptığı yazılı açıklamada, "Sayın Erdal İnönü, bugüne kadar sürdürdüğü etkinliklerle yeni oluşumu, zaten geri dönülemez ve çok önemli bir aşamaya taşımış bulunmaktadır. Ayrıca, katkılarının süreceğini de söylemektedir" dedi. 
     Ercan Karakaş ise İnönü'nün ayrılmasının yeni oluşumu olumsuz etkileyeceği yönündeki değerlendirmelere, "Yanlış yapılıyor. Sosyal demokrat partilerde liderden daha önemli olan ilke, program, örgüt modeli ve ülke sorunlarına bakıştır. Kim lider olacak tartışması yapılmamalı. İnönü, fiili ve manevi katkısına devam edecek" diye konuştu. 
     



 SİYASET 













</TEXT>
</DOC>
