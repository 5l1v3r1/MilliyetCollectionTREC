<DOC>
<DOCNO> 60032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sonspo05.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter, Gençlerbirliği'nden Okan ve Fenerbahçeli Tuncay'ı izliyor 
</HEADLINE>
<TEXT>

     İtalya'nın en yüksek tirajlı spor gazetesi La Gazzetta dello Sport, FC İnter Kulübü'nün, Ümit Milli Takım'ın 2 yıldızı Gençlerbirliği'nden Okan Koç ve Fenerbahçeli Tuncay Şanlı'yı yakından izlediğini yazdı. 
     Gazete, İnter'in gözlemcilerinin gözlerinin Okan ve Tuncay'ın üstünde olduğunu belirterek, özellikle Tuncay'ın ön plana çıkartıldığını yazdı. 
     La Gazzetta, 2 Türk futbolcunun da genç olmalarına dikkat çekti. 
     İtalyan basınında daha önce de İnter'in Tuncay ile ilgilendiği iddiaları çıkmasına karşın Gençlerbirliği'nde oynayan Okan Koç'un adı ilk kez duyuldu. 
     Emre Belözoğlu ile Okan Buruk'u kadrosunda bulunduran ve Ümit Davala'yla sözleşmesi olan FC İnter'in Tuncay ve Okan dışında Galatasaray'dan Hasan Şaş ile de ilgilendiği biliniyor. 
     
     NİHAT DA GÜNDEMDE 
     Öte yandan, İspanya'nın Real Sociedad takımında oynayan Darko Kovaceviç, takım arkadaşı Nihat Kahveci'yi İtalyan kulüplerine önerdi. 
     La Gazzetta dello Sport gazetesinde bugün yayımlanan demecinde Kovaceviç, ''Real Sociedad'ın sırrı kaliteli oyuncuları. Nihat, çok çevik ve hızlı. Benimle de çok iyi anlaşıyor. İtalyan kulüplerine alması için Nihat'ı öneririm'' dedi. 
     İtalya'da Juventus ile Lazio'nun formalarını giyen Kovaceviç, Real Sociedad'ta Nihat dışında De Pedro ve Xabi Alonso'nun da iyi futbolcular olduğunu, İtalyan kulüplerinin izlemesi gerektiğini belirtti. 
     İspanyol liginde bu sezon şampiyonluğu yakalayacaklarına inandığını ifade eden 29 yaşındaki golcü futbolcu, ''Çok zor olacağını ve son ana kadar her şeyin değişebileceğini biliyorum, ama çok iyi oynuyoruz ve şampiyonluğa inanıyoruz'' dedi. 
     





</TEXT>
</DOC>
