<DOC>
<DOCNO> 72150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun25.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivilleri taşıyan İsrail otobüsüne ateş açıldı En az 5 ölü 
</HEADLINE>
<TEXT>

     İsrail-Lübnan sınırında, sivilleri taşıyan bir İsrail otobüsüne ateş açılması sonucu 5 kişinin öldüğü bildirildi. 
     İsrail ordusu, Lübnan sınırı yakınındaki saldırıda en az 5 kişinin öldüğünü, bunlardan 3'ünün İsrailli olduğunu açıkladı. 
     Bir askeri kaynak ise öldürülen diğer iki kişinin otobüse saldırı düzenleyenler olduğunu belirtirken, bir görgü tanığı üçüncü silahlı saldırganın arandığını söyledi. 
     Otobüse yaklaşan bir otomobilden ateş açıldığı, güvenlik güçlerinin aracı takibe alarak çatışmaya girdiği bildirildi. 
     Bu arada, Lübnan resmi makamları, otobüse Lübnan'dan ateş açılmadığını belirterek, ''Otobüse ateş açan grup, İsrail topraklarının içinde hareket eden bir gruptur, Lübnan tarafında değil. 
     İsrail ordusu da kuzeyde bu grubu arama çalışmalarını sürdürüyor'' dediler. 
     Lübnan'daki Şii Hizbullah hareketinin televizyonu El Manar ise otobüse saldırı olayının ''İntifada kahramanları'' tarafından düzenlendiğini ve bu kişilerin İsrail'in kuzeyine kaçtığını belirterek, saldırganların İsrail sınırları içinde olduğunu ima etti. 
     İsrail kaynakları, ilk belirlemelere göre saldırının Şlomi kasabası yakınlarında meydana geldiğini, Lübnan'dan ateş açılmış olabileceğini söylediler. 
     






</TEXT>
</DOC>
