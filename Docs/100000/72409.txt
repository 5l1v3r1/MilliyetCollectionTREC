<DOC>
<DOCNO> 72409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur13.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den Kürtçe yayın için acele etmeyin uyarısı 
</HEADLINE>
<TEXT>

     DYP Genel Başkanı Tansu Çiller, TRT İNT'ten Türkiye'nin çevresindeki Azeri, Türkmen, Arap ve Kürt unsurlara yönelik yayın yapılabileceğini ancak eğitimde tek dilin resmi dil olan Türkçe olması gerektiğini söyledi. Çiller, iktidara bu konuda dikkatli olunması ve acil adım atılmaması uyarısında bulundu. 
     Çiller, partisinin TBMM Grup Toplantısı'nda yaptığı konuşmada, gündemdeki Kürtçe eğitim ve yayın tartışmasına değinirken, şunları söyledi 
     ''Çağımızda yayın meselesini teknolojisi halletmiştir. Artık dünyanın her yerinden her dilde yayın yapılabilmektedir. Bu mesele değildir. Türkiye'nin etrafında Azerbaycan, Türkmenistan vardır. 
     Araplar vardır, Kürt unsurlar vardır. Bunların bir bölümü bizim vatandaşlarımızın da yakınlarıdır. TRT İNT'ten bunlara yönelik yayın yapılabilir. Bunu tartışabilir Türkiye, ama bunun ötesinde acil adımlar atmayın, dikkatli olun.'' Türkiye'de insanların birbirini anlaması açısından eğitimde tek dilin olması gerektiğini ifade eden Çiller, ''Ana dilinde konuşmak herkesin hakkıdır, ama eğitim Resmi dilde olmalıdır o da Türkçe'dir'' dedi. 
     Çiller, ''Hiç gereği yokken bu yaklaşımları Türkiye'nin gündemine atanlar bilmelidirler ki, Avrupa Birliği bizi bunlardan dolayı da almayacaktır. Çünkü Avrupa Birliği ilk önce kendi ayağı üzerinde duran güçlü bir devlet arar, onun hinterlandını arar'' diye konuştu. 
     






</TEXT>
</DOC>
