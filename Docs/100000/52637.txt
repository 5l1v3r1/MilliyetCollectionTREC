<DOC>
<DOCNO> 52637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko22.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
18. Stand-by'a doğru... 
</HEADLINE>
<TEXT>

     Yeni yapılacak 18. 
     Stand-By çerçevesinde alınması planlanan yaklaşık 10 milyar doların, tamamıyla ''taze kaynak'' şeklinde olacağı ve 2002 yılında kullandırılacağı belirtiliyor. 
     IMF'den alınacak olan yaklaşık 10 milyar dolar düzeyindeki ek mali kaynak içinde, 2002'de yapılacak 5,5 milyar dolarlık kredi ertelemesi ve 17. 
     Stand-By'a göre 11. gözden geçirme çerçevesinde alınması beklenen yaklaşık 3,1 milyar dolarlık kredi bulunmayacak. 
     Türkiye'nin, gelecek yıl ödemesi gereken yaklaşık 5,5 milyar dolarlık geri ödemeyi, Ek Rezerv Kolaylığı'nın SRF içeriği gereği, Türkiye'nin zaten isterse erteleyebileceği vurgulanıyor. 
     22 Aralık 1999'daki 17. Stand-By anlaşmasını, 21 Aralık 2000'de Ek 
     Rezerv Kullanımı izledi. 
     Türkiye, şuana kadar IMF ile 17 stand-by düzenlemesi gerçekleştirirken, Aralık 1999'da yürürlüğe giren 17. stand-by düzenlemesi yaklaşık iki yıl sürdü. 
     IMF ile Türkiye arasındaki ilk stand-by anlaşması 1 Ocak 1961'de gerçekleştirildi ve bu anlaşma 31 Aralık 1961'de sona erdi. 
     Bütün anlaşmalar, genelde bir yıl ya da bir yıldan az sürdü. 
     Yalnızca 1980 yılındaki anlaşma üç yıl boyunca devam edebildi. 
     40 yıldan bu yana yapılan stand-by çerçevesindeki 17 anlaşmadan 9 
     tanesi tamamlanamadı. 
     
     Stand-by en iyi koşullu anlaşma... 

     IMF'ye göre, stand-by, gerek koşulları, gerekse mali yardım açısından ''en iyi koşullu'' anlaşma olarak nitelendiriliyor. 
     Stand-by düzenlemeleri, genel olarak, ülkelerin ödemeler dengesi güçlüğünü gidermek için gerçekleştiriyor. 
     IMF, stand-by'ın gerçekleştirilmesi için, diğer anlaşmalara göre daha ağır koşullar talep ediyor ama anlaşmayı yapan ülkenin, uluslararası piyasalardaki itibarı artıyor ve dış borçlanma imkanları artıyor. 
     Stand-by çerçevesinde alınan ve faiz oranı diğer enstrümanlara oranla daha düşük olan kredinin geri ödenmesi için ödemeler dengesindeki duruma göre 5 yıla kadar süre tanınabiliyor ve fakat kredi alan ülkelerin 5 yılı geçmesine izin verilmiyor. 
     Yetkililer, 2002 yılı sonunda bitmesi planlanan 17. Stand-By'ın, Türkiye'nin istemesi halinde 2003'e kadar uzatılabilme imkanının bulunduğunu, yeni anlaşmanın da 2004'ten 2005'e uzatılabileceğini vurguluyorlar. 
     
     3 yılda 36.1 milyar dolar 

     Ek 10 milyar dolarla birlikte IMF ve Dünya Bankası'ndan 2000-2002 döneminde sağlanan kaynak 36,1 milyar dolara ulaşacak. Bu kaynağın 29,3 milyar doları IMF, 6,8 milyar doları ise Dünya Bankası'ndan sağlandı. IMF'den, 2000 yılında 3,4, 2001 yılında 14,7, 2002 yılında ek 10 milyar dolarla birlikte 11,2 milyar dolar kaynak sağlandı. Bu kaynağın 3,5 milyar doları ek rezerv kolaylığı, kalan 21,7 milyar doları stand-by olarak tespit edildi. IMF'den bu yıl alınması gereken 14,7 milyar dolarlık kaynağın 6,2 milyar doları henüz kullanılmadı. B 6,2 milyar doların 3,1 milyar doları Eylül, kalan 3,1 milyar doları ise Kasım ayında yapılacak 10 ve 11. gözden geçirmeler sonrası verilmesi gerekiyordu ama henüz alınamadı. Bu iki kaynağın da Aralık ayında veya birinin Aralık, birinin Ocak ayında gelmesi bekleniyor. Türkiye'nin 2002 yılında ise 1 milyar 165 milyon dolarlık stand-by düzenlemesi yoluyla destek alması, ek 10 milyar dolarla birlikte bu rakamın 11 milyar 165 milyon dolara ulaşması bekleniyor. Dünya Bankası'ndan ise 2000 yılında 1,3, 2001 yılında 3,2, 2002 yılında ise 2,3 olmak üzere 6,8 milyar dolarlık kaynak sağlandı. Bu kaynak ise 1,5 milyar doları 2000 yılı öncesi yapılan borçlanma anlaşmaları, 4,7 milyar doları acil borçlanma, 0,7 milyar doları ise yatırım şeklinde belirlendi. 
     






</TEXT>
</DOC>
