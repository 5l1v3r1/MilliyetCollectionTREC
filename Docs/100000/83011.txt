<DOC>
<DOCNO> 83011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun14.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milad Kilisesi anlaşması bozuldu 
</HEADLINE>
<TEXT>

     Beytüllahim'deki Milad Kilisesi'nde 5 haftadır süren kuşatmaya son verilmesi ile kilisedeki militanların bir bölümünün ve sivillerin tahliye edilmesini öngören anlaşma, militanların yeni güvenceler istemesi üzerine bozuldu. 
     İsrailli ve Filistinli müzakereciler, kilisede kalması kararlaştırılan 13 militanın, olası İsrail saldırısı için güvence olarak, AB'den gözlemcilerin kiliseye gönderilmesi talebi üzerine anlaşmanın bozulduğunu belirttiler. 
     Müzakereciler, sabaha karşı yaptıkları açıklamada, varılan anlaşmaya göre kilisedeki 26 militanın Gazze Şeridi'ne transfer edileceğini, sivillerin kiliseden ayrılacağını, 13 militanın da kendilerini kabul edecek bir ülke bulunana kadar kilisede kalacağını bildirmişlerdi. 
     Anlaşmanın açıklanmasının ardından militan ve sivillerin tahliyesi için kilise kompleksindeki Manger Meydanı'na 3 otobüs gönderilmişti. 
     Bölgedeki kaynaklar militanların yeni taleplerinden sonra otobüslerin meydandan boş olarak ayrıldığını belirtiyorlar. 
     İsrailli görüşmecilerden biri, anlaşmanın bozulmasından Filistinlileri sorumlu tutarak, son dakikada kilisedeki militanların AB gözlemcilerinin kiliseye gönderilmesi isteğinin bunda etken olduğunu söyledi. 
     Beytüllahim polis müdürü Ali Hüsnü ise anlaşmazlığın AB gözlemcilerinin kiliseye gönderilmesi isteği üzerine çıktığını doğruladı, ancak İsrail tarafının da son dakika bazı sorunlar yarattığını belirtti. 
     İsrail askerlerinin, AB heyetinin kiliseye girmesine izin vermediğini belirten Ali Hüsnü, kilisedeki silahların toplanması konusunda da sorunlar bulunduğunu, İsrail tarafının başlangıçta kilisede kalması kararlaştırılan 13 militanın silahlı olarak kilisede kalmasına izin verdiğini, daha sonra bu karardan döndüğünü ileri sürdü. 
     





</TEXT>
</DOC>
