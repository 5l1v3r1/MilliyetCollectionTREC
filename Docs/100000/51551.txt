<DOC>
<DOCNO> 51551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/spor/spo03.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun'a fren 
</HEADLINE>
<TEXT>

Galatasaray Başkanı’nın, Tolga’nın transferi için tek başına hareket etmesi yönetimin tepkisini çekti. Lucescu’nun da karşı çıkması üzerine bu futbolcudan vazgeçildi 
     HALİL ÖZER 

     SARI - Kırmızılı kulüpte Başkan Mehmet Cansun’un, Tolga’nın transferinde yönetime bilgi vermeden hareket etmesi krize yol açtı. Gençlerbirliği Başkanı İlhan Cavcav ile 750 bin dolar karşılığında el sıkışan Cansun ise geri adım atmak zorunda kaldı. Tolga’nın transferini medyadan öğrenen İkinci Başkan Fatih Altaylı, Futbol Şube Sorumlusu Abdurrahim Albayrak’la görüşüp, olaydan haberinin olup, olmadığını sordu. Albayrak da kendisine bilgi verilmediğini iletti. 
     YÖNETİCİLER, daha sonra Teknik Direktör Lucescu ile görüşüp, durumu bildirdi. Rumen hocanın, "Tolga için bu kadar para verilmez. Ayrıca acil olarak kendisine ihtiyacım yok" sözleri üzerine Fatih Altaylı, durumu Başkan Mehmet Cansun’a iletip, anlaşmanın iptal edilmesini istedi. Altaylı’nın, "750 bin dolara Marsilya’dan Victoria’nın bonservisini almamız daha doğru olur" dediği, yöneticilerin bastırması üzerine Cansun’un da transferi rafa kaldırdığı öğrenildi. 
     
Mondragon rötar yaptı      MİLLİ takımdan dönmesi beklenen kaleci Mondragon’un pazartesi geleceği açıklandı. Kasığından sakatlanan ve en az üç hafta takımdan ayrı kalacağı bildirilen Kolombiyalı kaleci aynı gün İstanbul’da kontrolden geçecek. 
     
Çifte sevinç      UZUN süredir sakatlığı nedeniyle forma giyemeyen Brezilyalı Capone ve dizindeki problem devam eden Perez’in Diyarbakırspor maçına yetişeceği açıklandı. Kulüp Doktoru Serhan Kurtulmuş, "Durumları her geçen gün daha iyiye gidiyor. Sanıyorum Diyarbakır maçı için ikisi de hazır duruma gelecek" dedi. 
     
Transfer askıda      SARI - Kırmızılı kulüpte yeni oyuncu transferi Lucescu’nun isteğiyle askıya alındı. Mpenza ve Sphear’ın Belçika’ya gönderilmesiyle boşalan yabancı oyuncu kontenjanını doldurmayı planlayan yönetim, Şampiyonlar Ligi’ndeki Roma ve Barcelona maçlarının sonucuna göre transfer için harekete geçecek. 
     
Victoria tamam      GALATASARAY, Kolombiya Ümit Milli Takımı’nda da forma giyen Victoria’yı nihayet alıyor. Sezon başında Marsilya’dan kiralık olarak alınan genç futbolcuyu resmen isteyen Sarı - Kırmızılılar, peşinatı da dün Fransız kulübüne gönderdiler. Yönetim, geçen ay Victoria ile 4 yıllık sözleşme imzalamıştı. 
     
Kolombiya’ya yakın takip      KALECİ Mondragon ve Victoria’dan son derece memnun kalan Galatasaray, Kolombiya ligini yakın takibe almayı kararlaştırdı. Gelecek yıl iki genç oyuncuyu ucuz maliyetle takıma kazandırmayı hedefleyen yönetimin, bu iş için Kolombiya’da özel izleme komitesi oluşturup, bilgi akışı sağlayacağı kaydedildi. 
     
Fatih’ten U dönüşü      MEHMET ÇİFTÇİ 

     REAL Mallorca’da forma giyen Fatih Akyel, İspanyol basınına yaptığı açıklamada, ne kulübünden ayrılmayı, ne de Galatasaray’a dönmeyi düşündüğünü söyledi. İspanya’da mutlu olduğunu belirten ve Galatasaray’la görüştüğü haberlerini yalanlayan genç oyuncu, "Mallorca’da istediğim gibi futbol oynayamadığım doğru. Ama bu benim ayrılmamı gerektirmiyor. Herkes yardımcı oluyor. Geçiş döneminin zorluklarını yaşıyorum. Şu an aklımda Türkiye’ye dönme fikri yok" dedi. 
     İSPANYOL ekibin hocası Krasic de, Fatih’ten memnun olduğunu, ancak kendisinin antrenman eksiği bulunduğunu vurguladı. Krasic, "Bunu Las Palmas’ta olduğum dönemde Oktay’da da yaşadım. Türk futbolcuları antrenmanı pek sevmiyor. Ve çok duygusal oluyorlar" ifadelerini kullandı. Mallorca Başkanı D’alamany ise, Galatasaray’ın "bedavaya alırız" açıklamalarına karşılık, "Fatih’in bedeli 3 milyon dolardır. Bu parayı verirlerse alırlar, yoksa konu kapanır" diye konuştu. 
     



 SPOR 























</TEXT>
</DOC>
