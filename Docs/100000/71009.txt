<DOC>
<DOCNO> 71009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/ekonomi/eko06.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’u bekliyoruz 
</HEADLINE>
<TEXT>

Koç Holding Bilişim Teknolojileri Grubu Başkanı Ali Koç, Türk Telekom’a dört yıldır hazırlandıklarını, gündeme geldiğinde tekrar değerlendireceklerini söyledi 
     EKONOMİ SERVİSİ 

     Koç Holding Bilişim Teknolojileri Grubu Başkanı Ali Koç, "Türk Telekom’a hazırız. İlerleme olduğu zaman bütün büyük holdingler gibi konuyu ciddi şekilde inceleyeceğiz" dedi. 
     Dün başlayan Teknoloji Vizyonerleri BTvizyon Toplantıları’nın açılışında konuşan Ali Koç, grup olarak Telekom’a dört yıldır hazırlandıklarını belirterek, şirketin değeri ile igili olarak da şunları söyledi "Köprünün altından çok sular geçti. Üçüncü jenerasyon teknolojilerin lisanslarıyla ilgili borçlar sıkıntı yarattı. Vaadedilen teknolojiler beklenen yere gelmedi. Onun için, oturup tekrar çalışmak lazım. Önemli olan Telekom’un dünya standartlarında çalışması, kimin elinde olduğu önemli değil." 
     
     Rahmi Bey de eğitime gidecek’ 
     Grup olarak bilişim teknolojilerine hazırlandıklarını ve Cisco ile bir proje başlattıklarını belirten Ali Koç, "2003’te grubun faaliyetlerini bilgi çağına ayak uyduracak hale getirmeyi arzuluyoruz. Bütün tepe yönetimi eğitimden geçiyor. Rahmi Bey, Mustafa Bey, Temel Atay ve birkaç başkan, Cisco’nun Londra’daki eğitim merkezinde 2.5 günlük bir eğitim görecekler. Geçen sene başladık. Üç ekip San Francisco’ya gitti. Şimdi de aynı merkezi, daha rahat gitmemiz için Londra’da açtılar. Aslında eylül, ekim gibi gidiyorduk, ABD’deki olaylardan dolayı şimdiye ertelendi" dedi. 
     
     10 milyon dolar tasarruf sağladık’ 
     Ali Koç, Topluluk olarak pamuk, çelik borsası gibi exchange’leri geliştirmeyi amaçladıklarını, orta ve uzun vadede büyük planları olduğunu bildirdi. Koç Holding’in cirosunun yüzde 80’inini teşkil eden firmaların bu dönüşüm projesinin bir parçası halinde olduklarını belirten Koç, projenin ilk yılını tamamladıklarını ve 10 milyon dolarlık verimlilik artışını daha birinci yılda sağladıklarını kaydetti. 
     
Dijital uçurum büyüyor’      Türkiye’nin bilgi toplumu vizyonu olmadığı için tütünü, baraj ve bina yapımını destekleme alışkanlığını sürdürdüğünü belirten Koç, "Oysa bugün tütün başfiyatı yerine BT bilişim teknolojisi desteklenmeli. İnterneti lüks KDV listesinde tutarak bilgi toplumu olamayız" dedi. 
     Türkiye’nin çok ciddi bir tehlike ile de karşı karşıya’ olduğunu belirten Koç, "Dünyadaki gelir uçurumuna benzeri uçurumlara şimdi de daha tehlikeli sonuçlara gebe olan dijital uçurum eklendi. ABD ile nitelikli sanayi bölgeleri kurulması kararı alındı. Biz tekstil diye baskı kuruyoruz. Onların istedikleri ilk sanayi de hi - tech. Bizim için son derece önemli bir fırsat, BT alanına eğilmek için önemli bir işarettir" diye konuştu. 
     



 EKONOMİ 






















</TEXT>
</DOC>
