<DOC>
<DOCNO> 88209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/siyaset/siy06.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabul et ya da git 
</HEADLINE>
<TEXT>

Bahçeli’yi AB konusunda samimi davranmamakla suçlayan Tayyip Erdoğan, "Ya koalisyon adabına uygun davran ya da istifa et" dedi 
     ANKARA Milliyet 

     AKP Genel Başkanı Recep Tayyip Erdoğan, dünkü grup toplantısında MHP lideri Devlet Bahçeli’nin Türkiye’nin AB sürecini baltalamaya çalıştığını ve bu nedenle "elektrik yüklü" konuşmalar yaptığını söyledi. Bahçeli’nin geçmişte terörist Abdullah Öcalan’ın idamının durdurulmasında imzası olduğunu hatırlatan Erdoğan, şöyle konuştu "Geçmişte yaptıklarıyla çelişiyor. Ulusal Program’da orta vadede idam cezasının durdurulduğunu AB’ye bildirmişlerdi. Bu ne perhiz, bu ne lahana turşusu. Kendilerini ne halkımız, ne de tarih affetmeyecektir." 
     
     Önerisi olursa destekleriz 
     Erdoğan, idamın tamamen kaldırılmasından yana olduklarını, konu hükümet önerisi olarak Anayasa değişikliği şeklinde imzaya açılırsa destek vereceklerini söyledi. Kürtçe yayın yapılmasının zaten teorik bir tartışma olmaktan öte bir anlam taşımadığını anlatan Erdoğan, şöyle konuştu "Burada devletin yapacağı, engellemeleri ortadan kaldırarak fiilen varolanı, yasal bir çerçeveye oturtmak ve gerektiğinde denetlenebilmesini sağlayabilmektir." 



 SİYASET 



















</TEXT>
</DOC>
