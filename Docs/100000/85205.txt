<DOC>
<DOCNO> 85205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/yasam/yas10.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçurtma aşkı canından etti 
</HEADLINE>
<TEXT>

     İSMAİL ERBEN istanbul 

     Günlerden pazardı... Okullar tatil, hava güzel ve gökyüzü uçurtmalarla doluydu. Gaziosmanpaşa Yunus Emre İlköğretim okulunda okuyan 14 yaşındaki Serdar Salgın da tıpkı diğer çocuklar gibi özene beze yaptığı uçurtmasını bulutlara salmak için sabırsızlanıyordu. Onun uçurtması en yükseğe çıkmalı nazlı nazlı süzülmeliydi... İpi salıverince kendini rüzgarın kollarına bırakan uçurtması yavaş yavaş yükselmeye başladı. Ancak Serdar’ın nazlı uçurtmasını bir aksilik bekliyordu. 
     
     Küçük bir dikkatsizlik 
     Evlerinin hemen yakınında bulunan tuğla fabrikasının çatısına takıldı uçurtması. Serdar, uçurtmayı kurtarmak için aceleyle binanın çatısına tırmandı. Ne var ki ayağını bastığı aniden yer çöktü ve çatıdan aşağıya düştü. Telaşlanan ailesi her yeri aradı ama bir türlü oğullarının izine rastlayamadı. Birinin aklına tuğla fabrikasına bakmak geldi. Ve fabrikaya gittiklerinde uçurtması uğruna can veren oğullarının cansız bedeniyle karşılaştılar. 
     



 YAŞAM 






















</TEXT>
</DOC>
