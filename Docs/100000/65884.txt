<DOC>
<DOCNO> 65884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo18.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da sakat Emre ve Hasan'ın durumu... 
</HEADLINE>
<TEXT>

     Galatasaray'da, Antalyaspor maçında sakatlanan Hasan Şaş'ın, Malatyaspor maçında oynayamayacağı bildirildi. 
     Kulüp doktoru Serhan Kurtulmuş, Hasan'ın bugün sintigrafisini ve röntgenini çektiklerini ifade ederek, ''Bu oyuncunun darbe aldığı sağ ayak fibula kemik zarında ve onun üzerindeki cilt dokusunda kanama var. Tedavisine dün akşam başladık, devam edeceğiz'' dedi. 
     Hasan'ın bu hafta oynama şansının düşük olduğunu belirten Kurtulmuş, futbolcuyu Fenerbahçe maçına yetiştirmeye çalışacaklarını kaydetti. 
     Kurtulmuş, röntgeni çekilen Emre'nin ise sağ kaval kemiği ve üzerindeki cilt dokuda zedelenme olduğunu anlatırken, bu oyuncunun aksilik olmaması durumunda Malatyaspor maçında forma giyebileceğini söyledi. 
     Kurtulmuş, ayrıca Sergen'in tedavisini sürdürdüklerini ve Fenerbahçe maçına dek iyileştirmeye çalıştıklarını sözlerine ekledi. 
     Galatasaray'da, teknik direktör Mircea Lucescu, Antalyaspor karşısında alınan 1-1'lik beraberlikten sonra, oyuncularına bugün izin verdi. 
     Günü dinlenerek geçiren sarı-kırmızılı oyuncular, yarın akşam yapacakları idmanla 8 Şubat Cuma günü yapacakları Malatyaspor maçının hazırlıklarına başlayacak. 
     






</TEXT>
</DOC>
