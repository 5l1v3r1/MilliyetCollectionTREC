<DOC>
<DOCNO> 77602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo09.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor "Sigorta şirketleri riskten dolayı bizi sigortalamıyor" 
</HEADLINE>
<TEXT>

     Basketbolda Erkekler Avrupa Ligi'nin 2. turunda H Grubu'nda yarın İsrail'in Maccabi Elite Tel Aviv 
     takımıyla deplasmanda karşılaşacak Ülkerspor'da, tedirginlik sürüyor. 
     İsrail'in kuzeyindeki Hayfa kenti yakınlarında bir otobüste meydana gelen ve en az 10 kişinin öldüğü patlama turuncu-yeşillileri korkuttu. 
     Ülkerspor Menajeri Lütfi Arıboğan, yolculuk öncesi sigorta şirketlerinin riskten dolayı kendilerine yolculuk sigortası yapmadığını belirterek, ''Bu da oyuncularımızın daha da korkmasına neden oluyor'' dedi. 
     Arıboğan, oyuncuların tedirginliğinin sürdüğünü vurgulayarak, ''Bazı oyuncularımız bize söylemese de İsrail'e gelmek istemiyor. Lollis'in de bu konuda basına açıklamaları olmuş. Bu oyuncumuz bize söylemese de gelmek istemediğini basına açıklıyor. Sigorta şirketlerinin bizi sigortalamaması oyuncuların tedirginliğini daha da artırıyor'' diye konuştu. 
     Maçın İsrail'de yapılmaması için ULEB nezdinde girişimlerini sürdürdüklerini kaydeden Arıboğan, ''Ancak ULEB gitmemiz konusunda ısrar ederse gideriz. İsrail'e gelmeyecek oyuncumuzun durumunu da ancak böyle bir olay yaşanırsa değerlendiririz'' dedi. 
     






</TEXT>
</DOC>
