<DOC>
<DOCNO> 55089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sonspo25.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndaki rakiplerimizi tanıyalım... 
</HEADLINE>
<TEXT>

     2002 Dünya Kupası finallerinde C Grubu'nda mücadele edecek Türkiye, 4 kez kupayı müzesine götüren Brezilya'nın yanı sıra, tecrübeli bir teknik direktöre sahip Çin Halk Cumhuriyeti ve Güney Amerika futbolunun önde gelen temsilcilerinden Kosta Rika ile karşılaşacak. 
     Grubun favorisi olarak gösterilen Brezilya, 16 kez düzenlenen Dünya Kupası finallerinin tamamına katılmış ve kupayı 4 kez kazanıp 2 kez de final oynamış bir ekip. 
     1958, 1962, 1970 ve 1994 yıllarında Dünya Kupası'nı kazanan, 1950 ve 1998'de final oynayan Brezilya, 1919, 1922, 1949, 1989, 1997 ve 1998 yıllarında da Amerika Kupası'nın Copa America sahibi oldu. 
     Teknik direktörlüğünü Luiz Felipe Scolari'nin yaptığı yıldızlar topluluğu, 2002 Dünya Kupası elemelerinde grubunda ancak dördüncü olarak finallere katılma hakkını kazandı. 
     Yeni bir kadro oluşturan ve uyum sorunu yaşayan Güney Amerika ekibi, buna karşın yine finallerin en iddialı takımı olarak gösteriliyor. 
     Teknik direktör Scolari, kura sonrası yaptığı açıklamada, "Çok dikkatli olmalıyız" derken, finallerin son maçına kadar gitmek istediklerini söyledi. 
     Kadrosunda Marcos Palmeiras , Cafu, Emerson AS Roma , Lucio Bayern Münih , Roque Junior AC Milan , Roberto Carlos Real Madrid , Vampeta, Edilson Flamengo , Ronaldo İnter , Romario Vasco de Gama ve Denilson Real Betis gibi yıldızları barındıran Brezilya'nın en büyük kozu ise FC Barcelona'da forma giyen Rivaldo. 
     44 yıllık Dünya Kupası tarihinde ilk kez finallere katılma hakkı elde eden Çin Halk Cumhuriyeti, tecrübeli teknik direktörü Hırvat Bora Milutinoviç'e güveniyor. 
     1986'da Meksika, 1990'da Kosta Rika, 1994'de ABD, 1998'de Nijerya ve son olarak bu yıl Çin Halk Cumhuriyeti'nin başında dünya kupası finali görecek 57 yaşındaki "Kurt Hoca", kura sonrasında yaptığı açıklamada, "Finallere katılmakla, zaten kupayı kazandık" dedi. 
     Li Tie ve Qu Bo gibi iyi futbolcuları bünyesinde barındıran Çin Halk Cumhuriyeti'nde, takımın yıldız oyuncusu, kaptan Fan Zhiyi. 
     32 yaşındaki tecrübeli futbolcunun futbol kariyeri başarılarla dolu. Halen İskoçya'nın Dundee United takımında forma giyen defans oyuncusu, geçen sezon İngiltere Süper Ligi'nde formasını ıslattığı Crystal Palace takımında, 3 kez ayın futbolcusu seçildi. 
     Grubun bir diğer ekibi olan Kosta Rika, Güney Amerika futbolunun temsilcisi olarak dikkat çeken bir ekip. 
     "Ticos" lakaplı Güney Amerika takımının teknik direktörlüğünü Alexander Guimaraes yapıyor. 
     İkinci kez finallere katılacak Kosta Rika, 1990 yılında İtalya'da katıldığı Dünya Kupası finallerinde, grubunda bulunan İskoçya ve İsveç'i yenmiş, Brezilya'ya kaybetmişti. 
     Takımın yıldız oyuncusu ise Hernan Evaristo Medford Bryan. 
     






</TEXT>
</DOC>
