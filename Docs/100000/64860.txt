<DOC>
<DOCNO> 64860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur22.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet milletvekilleri "tasarruf"a takıldı 
</HEADLINE>
<TEXT>

     TBMM Başkanlığı, ''tasarruf'' gerekçesiyle, Rusya'ya giden muhalefet partisi milletvekillerinin masraflarını karşılamadı. 
     Türkiye-Rusya Parlamentolararası Dostluk Grubu Heyeti, Rusya Federasyonu Duması Türkiye ile Dostluk Grubu Başkanı Zelenov'un daveti üzerine, 20-25 Ocak tarihleri arasında Rusya'ya resmi bir ziyaret gerçekleştirdi. 
     Geziye, ANAP İstanbul Milletvekili Bülent Akarcalı, DSP Amasya Milletvekili Gönül Saray Alphan, MHP Sivas Milletvekili Mehmet Ceylan, AK Parti İstanbul Milletvekili Nevzat Yalçıntaş ve DYP Muş Milletvekili Mümtaz Yavuz katıldı. 
     Gezi öncesinde gruplara da gönderilen ve TBMM Genel Sekreteri Vahit Erdem imzasını taşıyan yazıda, ''Akarcalı, Alphan ve Ceylan için gidiş dönüş dahil 3 günlük yurtdışı yolluk ve yevmiyelerinin tahakkuk ettirilmesi ve uçak biletlerinin ödenmesi, Yalçıntaş ve Yavuz için yolluk ve yevmiye tahakkuk ettirilmemesi uçak bileti bedellerinin ödenmemesi'' istendi. 
     Erdem'in TBMM Başkanlığı makamına hitaben yazdığı yazıya, TBMM Başkanı Ömer İzgi de olur verdi. 
     
     İlk uygulama 
     TBMM Başkanlığı'nın tasarruf genelgesi, ilk kez Rusya'ya giden Parlamento heyetine uygulandı. 
     Geziye katılan AK Parti İstanbul Milletvekili Nevzat Yalçıntaş, gezi öncesinde uygulamanın kendilerine bildirildiğini belirterek, bu nedenle Rusya'ya gitmekten vazgeçtiğini, ancak Heyet Başkanı Bülent Akarcalı'nın ısrarı üzerine gittiğini söyledi. 
     Uygulamaya gerekçe olarak ''tasarruf genelgesi''nin gösterildiğini anlatan Yalçıntaş, uygulamayı eleştirerek, ''Böyle bir durumla ilk kez karşılaştım ve şok oldum. Masraflarımı kendi cebimden ödedim. Uçak biletim, arkadaşların isteği üzerine genel masraflar içinden karşılandı. Muhalefet milletvekilleri olarak bize yolluk ve yevmiye de verilmedi'' dedi. 
     Yalçıntaş, gezide, yurdışına çıkışlarda alınan 70 milyon liralık harcın da sorun olduğunu belirterek, ''Harcı almak istediler. Ama adımın heyet listesinde bulunması nedeniyle bundan vazgeçildi'' dedi. 
     
     Muhalefetin tepkisi 
     Ak Parti Grup Başkanvekili Hüseyin Çelik, uygulamanın mantığını anlamakta güçlük çektiklerini belirterek, TBMM yönetiminin buna makul bir gerekçe sunamadığını söyledi. 
     TBMM'de iktidar ile muhalefetin birbirinden ayrılamayacağını savunan Çelik, ''Meclis yönetimi, son günlerde tüm uygulamalarında muhalefeti yok sayıyor. Komisyonlarda, altkomisyon oluşumunda da bunu görüyoruz. Tüm iktidar partilerinden otomotik olarak temsilci alınırken, muhalefet partileri arasında kura ile temsilci alınıyor. 
     Böyle birşeyi kabul etmek mümkün değil'' dedi. 
     Çelik, yapılanın ''tasarruf'' olarak savunulamayacağını ifade etti. 
     






</TEXT>
</DOC>
