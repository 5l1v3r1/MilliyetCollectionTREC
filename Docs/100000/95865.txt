<DOC>
<DOCNO> 95865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur08.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den 7 istifa daha... DSP'nin milletvekili sayısı 75'e düştü 
</HEADLINE>
<TEXT>

     DSP'den kan kaybı bugün de sürüyor. Bugün saat 15 40'a kadar DSP'den 7 milletvekili istifa etti. Seçimlerden birinci parti olarak çıkan DSP, bugünkü istifalardan sonra ANAP'ın da altına düşüp 4. parti konumuna geriledi. 
     Koalisyon partilerinin TBMM'deki sandalye sayısı da 281'e indi. Son duruma göre iktidar mecliste 5 milletvekili ile duruyor. 
     DSP Adana Milletvekili İsmet Vursavuş ile İzmir Milletvekili Kemal Vatan partilerinden istifa etti. 
     Vursavuş ile Vatan'ın ayrılmalarıyla DSP'nin TBMM'deki sandalye sayısı 80'e düşerken, bu partiden istİfa edenlerin sayısı da 48'e yükseldi. 
     Öğleden sonra da DSP Balıkesir Milletvekili Numan Gültekin, partisinden istifa etti. Gültekin'in istifasıyla DSP'den ayrılanların 49'a yükselirken DSP'nin sandalye sayısı 79'a düştü. 
     
     ÖĞLEDEN SONRA 3 İSTİFA DAHA 

     DSP Uşak Milletvekili Mehmet Yaşar Ünal, Bartın Milletvekili Cafer Tufan Yazıcıoğlu ve Mersin Milletvekili Edip Özgenç partisinden istifa etti. 
     Ünal, Yazıcıoğlu ve Özgenç'in istifasıyla DSP'den ayrılanların sayısı 52'ye yükselirken, DSP'nin sandalye sayısı 76'e düştü. 
     Bu istifalarla 8 Temmuz'da koalisyonun en büyük partisi olan DSP, en küçük ortak durumuna geldi. Koalisyon ortaklarından MHP'nin 127, ANAP'ın da 79 milletvekili bulunuyor. 
     
     SON İSTİFA 

     DSP Ankara Milletvekili Salih Dayıoğlu da partisinden ayrıldı. 
     Dayıoğlu'nun isitfasıyla DSP'nin sandalye sayısı 75'e düşerken, bu partiden ayrılanlar da 53'e çıktı. 
     İktidar partilerinin toplam sandalye sayısı da 281'e indi. 
     
</TEXT>
</DOC>
