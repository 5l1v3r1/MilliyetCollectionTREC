<DOC>
<DOCNO> 93262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/yazar/guclu.html </URL>
<DATE> 2002/07/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sadece kupa kazanmadık 
</HEADLINE>
<TEXT>

     Dünya Futbol Şampiyonası’nda sadece üçüncülük kupasını kazandık dersek yalan olur. Her şeyden önemlisi paramparça olan ulusal kimliğimizi yeniden kazandık. Bayrağa saygıyı, Türkiye ile gurur duymayı, kendi insanlarımızla böbürlenmeyi yeniden keşfettik. Hem de bir ay gibi kısa bir sürede... 
     Hele hele Güney Kore gibi müthiş bir dostu bulmanın keyfini yaşadık ki en büyük kazançlarımızdan birisi bu oldu... 
     Birçok ülkeden söz edilirken dost ve müttefik ülke diye söze girilir. Güney Kore için her ne kadar tarihten gelen bağlarımız olsa da böyle bir söylem söz konusu olmazdı. Ama şimdi Türk halkının kalbinde öylesine farklı bir yer edindiler ki dost ülke sıralamasında eminim bundan sonra en ön sıralarda yer alacaklardır. 
     Japonlar da öyle. Onlara zaten öteden beri bir sevgimiz vardı. Çalışkanlıklarına duyduğumuz saygı hep dile getirilirdi. Ev sahibi takım olarak yenilgi karşısında gösterdikleri olgunluk ise bize çok şeyler öğretti. 
     Son Dünya Kupası Uzakdoğu kültürünün de etkisiyle sporun kıran kırana bir mücadele ve trilyonların konuşulduğu bir gösteri oyunu olmadığını da gösterdi. Önemli olanın yenmenin, yenilmenin değil, sergilenen oyunun verdiği keyif olduğunu kafalara kazıdı. 
     Eğitim ve öğretim ille de okullarda olmuyor. Yıllarca sürmüyor. İşte Dünya Kupası. Müfredat programına onlarca ders koyup yıllarca okutulsaydı bile Dünya Kupası’nın kazandırdığı eğitim ve kültür birikimini yaratmaz ve böylesine derin izler bırakılamazdı... 
     
     ÖSYM direniyor 
     Gelen telefonlardan öğreniyoruz ki son günlerde ÖSYM’nin önünde binlerce kişiden oluşan kuyruklar var. Ama pek çoğu kendilerini dinleyecek, sorunlarını çözecek bir muhatap bulamıyor. ÖSYM artık ciddi anlamda bir halkla ilişkiler birimi kurmak zorunda. Müşteri memnuniyeti çok önemli. Ama nedense ÖSYM bunu hiç dikkate almıyor. Üstelik adaylara karşı onur kırıcı bir tutum izliyor. Buna da hakkı yok... 
     Daha önce de belirttiğimiz gibi güvenilir bir kurum olduğu için ÖSYM’nin üzerine taşıyabileceğinin çok üzerinde yük yüklendi. Bu da onları bu sevimsiz noktaya getirdi. İmajının daha çok zedelenmemesi için bir an önce toparlanması gerekiyor. Bizden hatırlatması... 
     
     Türban affı 
     Derslerine devam etmeyen ya da edemeyen türbanlı öğrenciler için bir aylık telafi eğitimi ve ardından bütünleme sınavı getirildi. İyi oldu. Yeni olanaktan sınıfta kalan diğer öğrenciler de yararlanacakmış. Çok isabetli bir karar. Bize gelen duyumlar sınıfta kalan sayısının önceki yıllara göre çok yüksek oranda olduğu şeklinde. Aslında bütünleme sınavlarının eskiden olduğu gibi telafi eğitiminden sonra ağustos sonunda yapılması en güzeli. Şimdiki haliyle kimseye bir yararı yok... 
     Özetin özeti Milli Eğitim Bakanlığı’nda önemli bir değişim söz konusu. Artık eziyet çektirmeden olması gerekenleri yapabiliyor... 
     
     







Evveliyatı... 


Zirvenin sonuçları 


Umudu gitgide tüketen siyaset oyunu... 


Ayaklarda öpücükle 


Sadece kupa kazanmadık 


Çok az zaman kaldı 


Maç bitti, şimdi gerçekler... 


Ulusal başarı çıtası 


Şenol Güneş’e naçizane birkaç taktik 


Bankaların bonfilesi satılıyor derisi kalıyor 


Siyasetin yeni tarlası 


</TEXT>
</DOC>
