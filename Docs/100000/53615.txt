<DOC>
<DOCNO> 53615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo19.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Başkanı Bilgili konuştu, taraftar ise "Nihat" dedi... 
</HEADLINE>
<TEXT>

     Beşiktaş Kulübü Başkanı Serdar Bilgili, Anadolu Beşiktaşlılar Derneği tarafından organize edilen ''Kulüp Yönetimi, İdarecilik ve Halka Arz'' konulu panele katıldı. 
     Çankaya Üniversitesi Kültür Merkezi'ndeki panelde, Bilgili'nin yanı sıra Ankara'daki üniversitelerin rektörleri ve öğretim görevlileriyle Anadolu Beşiktaşlılar Derneği Başkanı Deniz Atabay yer aldı. 
     Kulüp başkanı Serdar Bilgili salona girişinde, paneli izlemeye gelen öğrenciler tarafından coşkuyla karşılanırken, bir grup taraftar da ''We love Nihat'' yazılı bir pankart açtı. 
     Panelin başlangıcında, Çankaya Üniversitesi İşletme Topluluğu ve Serdar Bilgili'yi tanıtıcı bir slayt gösterisi yapıldı. 
     Çankaya Üniversitesi'ndeki panelde konuşan Beşiktaş Kulübü Başkanı Serdar Bilgili, ilk hedeflerinin kulüpte kurumsal bir yapı oluşturmak olduğunu belirterek, ''İlk hedefimiz kurumsal yapıyı oluşturmaktı. 
     Kulüpte personelin yüzde yüze yakınını değiştirdik. Geçiş dönemiz sıkıntılı oldu. Artık şimdi değişmeyecek bir yapı oluştu'' dedi. 
     Bilgili, başkan seçilmeden önceki gelişmeleri anlatarak, şunları söyledi 
     ''Seçimler öncesinde, bir isim üzerinde anlaşamaya çalıştık ama olmadı. Hiç kimse Sayın Süleyman Seba'dan sonra bu göreve yanaşmadı. 
     Biz de seçime girdik ve kongre bize güvendi. Kulübü devraldıktan sonra enkaz edebiyatı yapmadım. Kulübü 15 milyon dolar borçla teslim aldım. 
     Herkes gibi biz de ülkedeki ekonomik krizden etkilendik. Kriz öncesinde, Beşiktaş Futbol Anonim Şirketi'ni halka arz edecektik, ancak kriz nedeniyle ertelemek zorunda kaldık.'' Kulüpte yaptıkları yenilikleri anlatan kulüp başkanı Serdar Bilgili, ''ISO standardına geçen ilk kulüp olduk. İnternet sitesi kurduk. Stattaki modernizasyon çalışmalarını tamamlayarak ve kaçakları önleyerek, stat gelirlerini 1 milyon dolardan, 5 milyon dolara çıkardık'' diye konuştu. 
     Kendi başarılarının sahadaki 11 oyunucunun performasına endeksli olduğuna dikkati çeken Bilgili, sözlerini şöyle tamamladı 
     ''Bu sezon elimizden gelen en iyi transferleri yaptık. Ben, Beşiktaş'ın iyi futbol oynadığına inanıyorum. Futbolda aldığımız başarısız sonuçlar bizim de yönetim olarak kötü gözükmemize neden oldu. Bizim başarımız, sahadaki 11 oyuncunun performasına endeksli.'' Beşiktaş Kulübü Başkanı Serdar Bilgili'nin bu konuşmasının ardından tüm basın mensupları salondan çıkartıldı. 
     






</TEXT>
</DOC>
