<DOC>
<DOCNO> 89009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko07.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki KOBİ'lerin 3'ü AB'yi büyümeye engel görüyor 
</HEADLINE>
<TEXT>

     Avrupa ülkelerinde Küçük ve Orta Ölçekli İşletmeler KOBİ arasında yapılan araştırmaya göre, Lüksemburg, İngiltere ve Fransa'dakilerin aksine Türk KOBİ'lerinin sadece yüzde 3'ü, AB yasalarını büyümelerine engel görüyor. 
     Grant Thornton Uluslararası Muhasebe, Denetim ve Danışmanlık firmasının son 10 yıldır müşterisi olan KOBİ'ler arasında gerçekleştirdiği araştırmada, ilginç sonuçlar elde edildi. 
     bu yıl yapılan ankete 15'i AB üyesi 19 Avrupa ülkesinde faaliyet gösteren KOBİ'ler katıldı. Ankete göre, AB ülkelerinin yüzde 39'unun ve genel olarak Avrupa ülkelerinin yüzde 36'sının kısa vadedeki en önemli sıkıntısı, kalifiye eleman eksikliği olarak kabul ediliyor. Lüksemburg'da KOBİ'lerin yüzde 63'ü, İtalya'da yüzde 46'sı, Fransa'da yüzde 44'ü kalifiye eleman sıkıntısı yaşarken, Türk KOBİ'lerinin sadece yüzde 17'si aynı sorunu paylaşıyor. Türk KOBİ'lerinin yüzde 3'ü AB yasalarını kısa vadede büyümelerinin önünde engel görürken, Lüksemburg'da bu oran yüzde 18, İngiltere'de yüzde 16, Fransa'da da yüzde 12 olarak dikkat çekiyor. Avrupa ülkelerinde faaliyet gösteren KOBİ'lerin ortalama yüzde 39'u yerel kanunların kısa vadede büyümelerine engel olduğunu düşünürken, Fransa'dakilerin yüzde 64'ü, Polonya'dakilerin yüzde 54'ü, İtalya'dakilerin yüzde 42'si, Almanya'dakilerin yüzde 40'ı ve Türkiye'dekilerin yüzde 39'u bunun sıkıntısını yaşadıklarını belirtiyorlar. Anketin yapıldığı Avrupa ülkelerindeki KOBİ'lerin ortalama yüzde 24'ü finansman maliyetlerinden şikayetçi olurken, Türk KOBİ'lerinin yüzde 51'i kısa vadede büyümenin önündeki en büyük engel olarak finansman maliyetlerini görüyor. Sipariş azlığı da, Türk KOBİ'lerinin yüzde 49'una göre kısa vadede büyümenin önünde bir engel oluşturuyor. Buna karşın Avrupa ülkelerindeki KOBİ'lerde bu oran yüzde 31 olarak ölçüldü. Anketin ortaya çıkardığı en çarpıcı sonuçlardan biri de, döviz kurlarındaki değişikliğin sadece Türk KOBİ'leri tarafından kısa vadede büyümenin en büyük engeli olarak değerlendirilmesi. Türk KOBİ'lerinin yüzde 48'i döviz kurlarından şikayetlerini belirtirken, Avrupa ülkelerinde faaliyet gösteren KOBİ'lerin ortalama yüzde 5'i döviz kurlarındaki değişikliği kısa vadede büyümede engel buldu. Avusturya, Lüksemburg ve İspanya'daki KOBİ'lerin yüzde 1'i, Portekiz'dekilerin yüzde 2'si, Almanya, Hollanda, Danimarka, Norveç'dekilerin yüzde 4'ü, İngiltere'dekilerin yüzde 11'i döviz kurlarındaki değişikliği kısa vadede büyümenin önündeki engel olarak nitelendiriyorlar. Bu arada ankette, AB ortalamasına göre daha az sayıda Türk KOBİ'sinin çevre sorumluluğu konusunda resmi bir politikaya sahip olduğu kaydedildi. 
     





</TEXT>
</DOC>
