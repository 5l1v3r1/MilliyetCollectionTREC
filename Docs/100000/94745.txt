<DOC>
<DOCNO> 94745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/dunya/adun.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronlara sert uyarı 
</HEADLINE>
<TEXT>

ABD Başkanı Bush, Amerikan piyasalarında güven bunalımına neden olurken kendisini de siyasi olarak yıpratan şirket skandallarına dur demek için ağır hapis dahil sert önlemler açıkladı 
     YASEMİN ÇONGAR Washington 

     ABD’de son aylarda birbiri ardından patlak veren şirket skandalları, hem piyasalarda sisteme yönelik güvenin sarsılmasına, hem de iş dünyasının içinden gelen Başkan George W. Bush’un siyasi desteğinin yıpranmasına neden oluyor. Bu süreci durdurmak isteyen ABD Başkanı, dün Wall Street’e giderek, iş dünyasındaki usulsüzlüklerin önlenmesine yönelik yeni ve sert önlemler açıkladı. Gazetemiz baskıya girdiğinde, Bush’un konuşması henüz tamamlanmamıştı, ancak ABD Başkanı önceki günkü basın toplantısında, önereceği yeni önlemlerin, "iktisadi suçlara ağır hapis cezası verilmesini de içerecek" yeni yasaları içereceğini söylemişti. 
     ABD’nin, babası eski başkan George Bush’tan sonra, kendisi de şirket patronluğu yapmış ikinci başkanı olan Bush, bir dizi büyük Amerikan şirketinin muhasebe kayıtlarında usulsüzlük yaparak hissedarlarını ve yatırımcıları yanılttıklarının anlaşılması ardından, eleştirilerin hedefi oldu. Bu eleştiriler, Bush’un "iş dünyası ile fazla sıkı fıkı" olduğu görüşünü temel alıyor. Ancak 1990 yılında, Teksas’ta Harken Enerji adlı bir petrol şirketini yönetirken, bazı muhasebe bildirimlerinde hata yaptığına ilişkin iddialar da Cumhuriyetçi Başkan’ı yıpratıyor. Bush, Teksas valiliği öncesinde ortaya atılan bu usulsüzlük iddiaları nedeniyle, geçmişte birkaç kez soruşturmaya uğramış, ancak muhasebe hatalarında "kasıt" bulunmamıştı. 
     
     
</TEXT>
</DOC>
