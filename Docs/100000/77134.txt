<DOC>
<DOCNO> 77134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/soneko10.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine arazileri elde kaldı... 
</HEADLINE>
<TEXT>

     Kamu açıklarının kapatılmasında son yıllarda büyük umut bağlanan Hazine arazisi satışlarında istenen sonuç sağlanamadı. Son 2 yılda satışa çıkarılan arazilerin yarısından fazlası elde kaldı. 
     Son 2 yıl içinde 66 bin 99 parça taşınmaz mal satışa sunuldu. Bunların 22 bin 3'ünün dönem içinde satışı gerçekleştirilirken, 35 bin 384 parça taşınmaz ise alıcı bulmadı. 
     Söz konusu arazilerin 6 bin 76'sının durumuyla ilgili net bir sonuç alınamazken, 2 bin 286'sının ise henüz ihalesinin yapılmadığı ve bundan sonra yapılacağı öğrenildi. 
     Böylece satışa çıkarılan Hazine arazilerinin yüzde .5'ü elde kalırken, satılabilen bölüm yüzde 33.81 olarak belirlendi. 
     
     Arazilere en fazla talep Antalya'da 
     Milli Emlak Genel Müdürlüğü verilerine göre, Devlete ait olup da satışa sunulan taşınmazlara en fazla talep Antalya'dan geldi. 
     Bu ilde satışa çıkarılan bin 802 parça arazinin bin 46'sı satılırken, 625 parça araziye ise talip çıkmadı. 
     Son 2 yıllık dönemde Ankara'da satışa sunulan 5 bin 542 parça Hazine taşınmazından 2 bin 395'i satılırken, 2 bin 735'i alıcılara cazip gelmedi. İstanbul'da bin 482 parça araziden sadece 365'i satılabildi, 885'i ise elde kaldı. Aynı şekilde İzmir'de satışa çıkarılan arazi adedi 2 bin 132, satılan kısım 752, satılamayan bölüm ise bin 147 oldu. 
     Bursa'da 2 bin 959 parça arazinin 728'si satılabilirken, bin 676'sı satılamadı, Adana'da da bin 14 parça taşınmazdan 438'ine talip 
     çıktı, 440'ı ise alıcı bulamadı. 
     2000 ve 2001 yılı bütçelerinde de Hazine arazisi satışlarından 867 
     trilyon 2 milyar lira gelir öngörüldü. Ancak satışlar sonucunda Devletin kasasına girebilen para 371 trilyon 341 milyar lira olarak tespit edildi. 2002 yılı bütçesine ise Hazine taşınmazlarının satışını hızlandırmayı öngören 4.706 sayılı Kanun da dikkate alınarak önce 2.2 katrilyon liralık satış geliri konulması planlandı. Ancak Anayasa Mahkemesi'nin özellikle İstanbul'da Sultanbeyli ve Ümraniye gibi yerleri çok yakından ilgilendiren orman dışına çıkarılmış arazi satışlarını düzenleyen maddeyi iptal etmesi nedeniyle hedef 250 trilyon liraya çekildi. Ocak ayında da 13 trilyon 314 milyar liralık satış geliri sağlandı. 
     
     Rantı yüksek yerler de bekliyor 
     4.706 sayılı Kanuna göre Bakanlar Kurulu'nca satışı uygun görülen 
     yerlerin satışında da şu ana kadar önemli bir gelişme elde edilemedi. 
     İlk partide satışa sunulan 70 parça araziden sadece 18'ine talipli çıktı. Ankara'da 10 parça arazinin hiçbiri satılamazken, 100 trilyon lira gelir beklenen İstanbul'da ise sadece 250 milyarlık tek bir parça satış yapılabildi. Antalya'da ise 33 parça araziden 16'sının satışı gerçekleştirildi. 
     Elde kalan arazilerin bu defa bedeller yeniden belirlenerek satılması kararı alındı. Bu çerçevede İstanbul-Ayazağa'da daha önce 70 trilyon liraya satışa çıkarılan arazide 10 trilyon liralık indirime gidildi. 
     Bu arada 2. partide satışa sunulan mallarla ilgili değer tespit çalışmaları da büyük ölçüde tamamlandı. 
     
     Müdürlere talimat 
     Öte yandan Milli Emlak Genel Müdürlüğü, satışların durağan seyretmesi üzerine, Hazine arazisi satışlarına umut bağlanan İstanbul, İzmir, Antalya ve Ankara başta olmak üzere 15 ilin Milli Emlak Müdürlerini Ankara'da toplantıya çağırdı. 
     Cuma günü yapılan toplantıda, Hazine arazi satışlarının önemine dikkat çekilerek, rantı yüksek taşınmazların araştırılması ve satışların canlandırılmasına dönük tedbirler tartışıldı. Milli Emlak Müdürlerinden de bu konuda daha aktif çalışmaları istendi. 
     






</TEXT>
</DOC>
