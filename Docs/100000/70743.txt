<DOC>
<DOCNO> 70743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo03.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Galatasaray'ı 25 yıl sonra yendi 
</HEADLINE>
<TEXT>

     Göztepe Teknik Direktörü Ümit Kayıhan, Göztepe'nin Galatasaray'ı 25 yıl sonra yenmeyi başardığını ve bunun gururunu yaşadıklarını söyledi. 
     Göztepe'nin Galatasaray'ı 2-0 yendiği karşılaşmanın ardından İzmir'in sarı-kırmızılıları büyük sevinç yaşadı. Teknik Direktör Ümit Kayıhan, yaptığı açıklamada, Galatasaray'ın Avrupa'nın sayılı takımlarından biri olduğunu bildiklerini ve hazırlıklarını bu doğrultuda yaptıklarını kaydetti. 
     Kayıhan şunları söyledi 
     "Oyuncularıma sürekli oyunu çirkinleştirmeden mücadele etmeleri gerektiğini anlattım. Gerçekten de sahaya istediklerimizi yansıttık. 90 dakika boyunca çok iyi bir oyun sergiledik. Bu sadece Galatasaray'ı yenmek meselesi değil, Göztepe için hedef büyütme meselesiydi. Onu başardık. Dikkat edilirse takımımızda hiç yabancı oyuncu yoktu. Tamamen Türk oyuncularla bu başarıyı yakaladık." Galatasaray Futbol Şubesi Sorumlusu Abdurrahim Albayrak ise çok üzgün olduğunu, bu yüzden ağzında yaralar çıktığını söyledi. 
     Albayrak şöyle devam etti 
     "Liverpool karşısında mücadele eden takımın bu olduğuna inanamadım. Sahada Galatasaray yoktu, Göztepe vardı. Tertemiz oynadılar ve galibiyeti hak ettiler. Göztepe'yi kutluyorum. Biz artık önümüzdeki haftalara bakacağız. Buraya kadar bu çocuklarla geldik, yine bu çocuklar Galatasaray'ı başarıya taşıyacaktır." Galatasaray Teknik Direktörü Mircea Lucescu ise karşılaşmadan sonra açıklama yapmadı. 
     Göztepe-Galatasaray maçını 34 bin 500 biletli seyircinin 258 milyar lira hasılat bırakarak izlediği öğrenildi. 
     






</TEXT>
</DOC>
