<DOC>
<DOCNO> 66811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sontur03.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavarlar.. 3 yaşındaki Melek'i fidye için kaçırıp öldürdüler 
</HEADLINE>
<TEXT>

     İzmir'in Karşıyaka ilçesinde, 4 gün önce evinin önünden kaçırılan ve ailesinden 20 milyar lira fidye istenen 3 yaşındaki Melek Kalkan'ın cesedi bulundu. 
     Alınan bilgiye göre, İzmir Emniyet Müdürü Halil Tataş'ın talimatıyla Asayiş Şube Müdürlüğü Ağır Suçlar Büro Amirliği bünyesinde görevlendirilen 13 özel ekip, küçük Melek'in izine ulaşmak için soruşturmayı aralıksız sürdürürken, Karşıyaka'da büfe işleten Osman Koçak ve Mustafa Erdoğan'ı gözaltına aldı. 
     Zanlıların yapılan sorgulamaları sonucunda suçlarını itiraf etmeleri üzerine Koçak'ın Gümüşpala 7227 Sokak'ta bir evin bahçesinde, kablo ile boğduktan sonra gömdükleri küçük Melek'in cesedi bulundu. 
     Osman Koçak ile suç ortağı Mustafa Erdoğan'ın sorgulamalarının sürdüğü belirtildi. 
     Üçüncü kattaki dairelerinden tek başına aşağı inen 3 yaşındaki Melek Kalkan, dışarı gidecek annesini evin önünde beklerken kaçırılmıştı. 
     
     Katiller komşuları çıktı 

     İzmir'in Karşıyaka İlçesi'nde, 4 gün önce evinin önünden kaçırılarak ailesinden 20 milyar lira fidye istenen ve bu sabaha karşı cesedi bulunan 3 yaşındaki Melek Kalkan'ın katil zanlıları, komşuları çıktı. 
     Alınan bilgiye göre, soruşturmayı yürüten Asayiş Şube Müdürlüğü Gasp Büro Amirliği ekipleri, dün akşam, Kalkan ailesinin alt kat komşuları olan büfe işletmecisi Osman Koçak 23 ile yanında çalışan Mustafa Erdoğan'ı 30 , gözaltına aldı. 
     Koçak ve Erdoğan, sorgularında, çocuğu, babası Mehmet Kalkan'ın , bir sohbet sırasında 20 milyar lirasının bulunduğunu anlatması üzerine kaçırmayı planladıklarını ve evinin önünde kedilerle oynadığı sırada olayı gerçekleştirdiklerini anlattı. Zanlılar, Melek Kalkan'ı, bekar olan Erdoğan'ın Gümüşpala Semti 7227 Sokak'taki evine götürdüklerini, daha sonra aileye telefon ederek 20 milyar lira fidye istediklerini itiraf ettiler. 
     Koçak ve Erdoğan, Melek'i kaçırdıktan iki gün sonra gazetelerdeki haberleri gördüklerini ve korkup çocuğu evinin önüne götürerek serbest bıraktıklarını anlattılar. Çocuğun kendilerini tanıdığı için ''olayı babasına anlatır'' korkusuyla aniden karar değiştirerek tekrar kaçırdıklarını anlatan Koçak ve Erdoğan, küçük Melek'i kablo ile boğduktan sonra bir çöp torbasına koyarak evin bahçesine gömdükleri şeklinde ifade verdiler. 
     Katil zanlıları, çok sıkı güvenlik önlemleri altında yer göstermeye götürülürken, zanlıların çocuğu gömdükleri bahçede yapılan kazıda, cesede ulaşıldı. Ceset üzerinde yapılan ilk incelemede, tecavüze uğramadığı ve boğularak öldürüldüğü belirlendi. 
     Öte yandan acı haberin ulaştığı Kalkan ailesi fertleri, sinir krizleri geçirdi. 
     Emniyet yetkilileri, sanıkların , işlemlerinin ardından Karşıyaka Cumhuriyet Başsavcılığı'na sevk edileceklerini belirttiler. 
     






</TEXT>
</DOC>
