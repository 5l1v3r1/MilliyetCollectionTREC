<DOC>
<DOCNO> 79017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/spor/spo02.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü’de umut 
</HEADLINE>
<TEXT>

Almanya’da kontrolden geçen milli kalecinin 10 gün içinde hazır olabileceği öğrenildi. Yıldız kaleci, Trabzonspor maçında oynamak istediğini söyledi 
     YUSUF KOBAL 

     BELİNDEKİ ağrılar nedeniyle iki haftadır antrenmanlara çıkamayan ve tedavi için Almanya’ya giden Rüştü’den iyi haber geldi. Sezonu kapattığı sanılan milli kalecinin yoğun bir tedavi programıyla Trabzonspor maçına yetiştirilebileceği belirtildi. Tecrübeli kalecinin ağrılarının tam geçmemesi halinde Bursa’daki kritik maçta kesin olarak yer alabileceği öğrenildi. 
     PERŞEMBE gününe kadar tedavisini sürdürecek olan Rüştü, Trabzonspor’a karşı forma giymek istediğini söyledi. Belini güçlendirici çalışmalar yaparak, ağrılarını azaltmaya çalışan Rüştü ile birlikte Alpay’da aynı yerde tedavi görüyor. Hafta sonu Lorant ile birlikte bir değerlendirme yapacak olan Rüştü’nün durumu kesinlik kazanacak. 
     
Damdaki gazeteci      Fotoğraf Yusuf Dursun 

     Lorant’ın antrenmanları basına kapatmasıyla birlikte, gazeteciler sayfalarına görüntü ve haber iletebilmek için şartları zorlamaya başladılar. Çevredeki binaların damına çıkarak görevlerini yapan habercileri, Lorant da oyuncularına göstererek "pek neşelendi." 1 saat 45 dakika süren antrenmanda dar alanda paslaşma ve çift kale çalışması yapıldı. 
     
Revivo için herkes ayağa      FENERBAHÇE taraftarları Trabzonspor maçı öncesinde Revivo için özel şov hazırlıyor. Beşiktaş maçı öncesinde ve sırasında protesto edilen İsrailli futbolcunun gönlünü almak istiyen Sarı - Lacivertliler, pankartlar hazırladılar. Takım sahaya çıktığında bütün tribünler Revivo’ya tezahürat yaparak, yıldız futbolcuya sahip çıkacaklar. 
     
Lorant sürpriz hazırlığında      İKİNCİ yarıda oynadığı iki derbi maçı, sürpriz kadrolarla kazanmayı başaran Lorant, Trabzonspor maçında da değişik bir on bir ile sahaya çıkmaya hazırlanıyor. Cezalı olan Ceyhun ve Ümit’in yerine oynatacağı oyuncuları sır gibi saklayan Alman hoca, galibiyet için değişik bir plan uygulayacak. Geçen hafta forma giyemeyen Andersson, Abdullah ve Fatih’in bu kez sahada yer alacakları öğrenildi. 
     
Baliç İstanbul’da      FENERBAHÇE’NİN eski futbolcusu Elvir Balic, dün İstanbul’a geldi. Rayo Vallacano’dan ayrıldıktan sonra Bosna’da antrenmanlara çıkan Balic’in bugün Fenerbahçe Başkanı Aziz Yıldırım ile bir görüşme yapması bekleniyor. Özel işleri için İstanbul’a geldiğini bildiren Balic’e Beşiktaş’ın da talip olduğu ileri sürüldü. Boşnak futbolcunun teklifleri değerlendireceği belirtildi. 
     
Fener’in gençleri Cim Bom’u yendi      14 - 16 Yaş Gençler İstanbul Şampiyonası’nda Fenerbahçe ezeli rakibi Galatasaray’ı uzatmada altın gol ile yenerek finale yükseldi. Sarı - Lacivertliler 40’ar dakikadan oynanan maçın ilk devresini Alp’in 40. dakikada attığı golle 1 - 0 önde kapadı. 42’de Zafer eşitliği sağladı. Uzatmanın 9. dakikasında Mithat’ın attığı gol Fenerbahçeli gençleri finale taşıdı. Karşılaşmayı Başkan Aziz Yıldırım ve Lorant da izledi. 
     



 SPOR 

























</TEXT>
</DOC>
