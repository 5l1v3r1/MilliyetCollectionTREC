<DOC>
<DOCNO> 90694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun02.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Afrika'da cezaevlerinde skandal 
</HEADLINE>
<TEXT>

     Güney Afrika'daki bir cezaevinde dört mahkum tarafından gizlice çekilen ve gardiyanları uyuşturucu ve silah satarken, genç mahkumları fuhuşa zorlarken gösteren bir video kaset, dün gece devlet televizyonunda yayınlandı. 
     Cinayet, banka soygunculuğu ve hırsızlık gibi bir dizi suçtan ağır hapis cezaları çeken dört mahkum, başkent Johannesburg'un 400 kilometre güneybatısındaki Bloemfontein yakınlarında bulunan Grootvlei cezaevinin müdürünün izniyle, hücrelerine geçen mart ayında gizli kamera yerleştirdiler ve üç ay boyunca çekim yaptılar. 
     Siyah beyaz görüntülerde, bir gardiyanın mahkumlardan birine cinsel ilişki kurması için genç bir mahkum getirdiği ve daha yaşlı mahkumun, gençle seks yaptığı sırada kendilerini yalnız bırakıp kantine gitmesi için gardiyana para verdiği görülüyor. 
     Görüntülerde, gardiyanların, çekimleri yapan dört kişi arasında yer alan ve 585 dolar karşılığında kaçmak istediğini söyleyen birine dolu bir tabanca verdikleri, ayrıca mahkumlara uyuşturucu madde sattıkları gözler önüne seriliyor. 
     Yetkililer, yolsuzluktan suçlu bulunan gardiyanlara karşı harekete geçileceğini açıklarken, mahkumlara hücrelerinden çekim yapmaları için izin veren cezaevi müdürüne karşı nasıl bir tavır sergileneceğine henüz karar verilmediği belirtildi. 
     





</TEXT>
</DOC>
