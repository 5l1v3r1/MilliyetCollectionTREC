<DOC>
<DOCNO> 98616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/yasam/yas04.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre İsviçre olalı böyle kapris’ görmedi 
</HEADLINE>
<TEXT>

Sadece bir katarakt ameliyatı olacak Suudi Kralı Fahd’ın bitmeyen istekleri, hem Cenevre’de yattığı hastanenin yetkililerini, hem de diğer hastaları canlarından bezdirdi 
     DIŞ HABERLER SERVİSİ 

     Dünyanın en zengin insanlarından, Suudi Arabistan Kralı Fahd, katarakt ameliyatı olmak üzere yattığı Cenevre Üniversitesi Hastanesi’ni alt üst etti. 
     
     Listesi kabarık 
     Suudi Arabistan’ın 81 yaşındaki hasta Kralı Fahd, bitmek bilmeyen talepleri ve aşırı lüks tutkusuyla hem hastane yetkililerini hem de yerel yönetimi çileden çıkardı. Kral Fahd, dokuz katlı hastanenin büyük bölümünü kapattığı yetmezmiş gibi, kapattığı katların tümüne çok sayıda özel yatak, deri kanepeler, DVD çalarlar, halılar, televizyonlar ve onlarca özel telefon hattı istetti. 
     
     Bu ilk değil... 
     Kralın hastanede neden olduğu aşırılıklar çok sayıda hastanın hastaneyi terk etmesine yol açarken, birçok hasta da 9 katın 7’si Kral’ın korumaları, yardımcıları ve hizmetçileri tarafından işgal edildiği için geri çevrildi. 
     Mayıstan beri İsviçre’de bulunan Kral Fahd, daha önce de çeşitli kaprisleri ile baş ağrılarına’ yol açmıştı. Gözlerden uzak alışveriş yapmak adına bir süre önce dev mültimedya mağazası FNAC’ı geceyarısı açtırarak yerel yasaları hiçe sayan Kral, hastanedeki katarakt ameliyatının da bizzat kendi doktoru tarafından ve kendi aletleriyle yapılmasını istemişti. Ancak bu talep hastane tarafından geri çevrilmişti. Kral’ın hastaneye yatışıyla bu anlaşmazlığın giderildiği sonucu çıkarılıyor. 
     



 YAŞAM 



















</TEXT>
</DOC>
