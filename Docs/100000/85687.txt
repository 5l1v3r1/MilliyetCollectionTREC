<DOC>
<DOCNO> 85687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun44.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "AB içinde ulusal parlamentolarun rolü arttırılmalı" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, AB'nin yetkilerinin sınırları ile bu yetkilerin kullanılma yöntem ve amaçlarının belirlenmesi konusunda yeterince açıklık bulunmadığını söyledi. 
     Yılmaz, Brüksel'de düzenlenen Avrupa Konvansiyonu toplantısında yaptığı konuşmada, Ankara'nın AB'nin geleceğine ilişkin görüşlerini ve önerilerini aktardı. 
     ''Etkinlik ve meşruiyet kavramları birbirleri ile bağlantılıdır. Ulusal siyasi sistemlerde olduğu gibi demokratik güvenilirlik ve meşruiyetten mahrum bir Avrupa siyasi sisteminin de etkin olarak işlemesi mümkün değildir'' diyen Yılmaz, ''içerikli bir proje ve uygun araçlar'' bulunmasının önemine değindi. 
     AB bünyesinde reformlar yapılırken, birliğin kurumsal ve hukuki yapısının iyi işleyen yanlarına zarar vermekten kaçınılması gerektiğini, bu yapının 50 yıllık süreç içerisinde büyük çabalarla adım adım oluşturulduğunu anlatan Yılmaz, ''Mevcut sistemin herkes, özellikle de potansiyel yeni üyeler için kabul edilebilir bir biçimde açıklığa kavuşturulmasına öncelik verilmesini'' istedi. 
     ''Önümüzdeki dönemde de AB yeterli ölçüde yetki kullanmaya devam etmelidir'' diyerek, ''etkin bir denetleme mekanizmasının'' önemine de değinen Yılmaz, dayanışma ilkesinin de tanımlanması ve daha kurumsal bir içeriğe kavuşturulması gereği üzerinde durdu. 
     Yılmaz, şöyle konuştu 
     ''Birliğin kullandığı hukuki araçların birlik antlaşmalarında yeniden tanımlanması ve bu araçlarla bağlantılı kavramlar arasında bir uyumlaşmaya gidilmesi gerekmektedir.'' ''Bir Avrupa süper devleti veya Avrupa hükümeti yaratmak niyetinde olunmadığının'' altını çizen Yılmaz, birliğin misyonlarını etkin şekilde yerine getirmesinin bir taraftan uygun bir hukuki yapıya, diğer taraftan yeterli bir bütçe içerisinde sahip olacağı mali imkanlara bağlı bulunduğunu belirtti. 
     Yılmaz, şöyle devam etti 
     ''Demokratik ilkeler üzerine bina edilen AB'nin etkinliği aranırken, kurumların demokratik meşruiyetinin de sorgulanması gerekmektedir. Bu meşruiyet bugün olduğu gibi gelecekte de biri Avrupa Parlamentosu, diğeri ulusal parlamentolar olmak üzere iki önemli kaynaktan doğacaktır. Bu ikili meşruiyet, mevcut demokratik açığın aşılması için gerekli görülmektedir. Birliğin yasama faaliyetlerinde ulusal parlamentoların rolünün artırılmasına taraftarız.'' Konvansiyon çalışmalarında AB Komisyonu başkanının Avrupa parlamentosu veya doğrudan seçimlerle belirlenmesi seçeneklerinin de değerlendirilmesi gerektiği düşüncesini yansıtan Yılmaz, ''Etkin bir yargısal denetim sağlanmadan birliğin meşruiyetinin tamamen tesis edilemeyeceği kanaatindeyim. Yargı yolunun vatandaşlara daha fazla açılmasıyla bu alanda mesafe katedebileceğimizi düşünüyoruz'' dedi. 
     





</TEXT>
</DOC>
