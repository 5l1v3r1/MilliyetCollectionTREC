<DOC>
<DOCNO> 94261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun07.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li uzman "Saddam, Türkiye ve Kuveyt'e saldırabilir" 
</HEADLINE>
<TEXT>

     ABD'nin Irak'a yönelik yeni askeri planının basına zamansız sızdırılmasına tepki gösteren Amerikalı askeri uzman Ken Allard, Irak lideri Saddam Hüseyin'in bu yüzden Türkiye ve Kuveyt'e saldırabileceğini öne sürdü. 
     New York Post gazetesinin haberine göre, ABD Genelkurmay Başkanlığı'ndan emekli kurmay subay Allard, ''bu planı basına kim sızdırdıysa vurulmalı, düşmana inanılmaz bir istihbarat ve bizim görüş açımız hakkında bilgi veriyor'' dedi. 
     Tepkisinin haberi yazana değil basına sızdırana olduğunu belirten askeri uzman, ''Eğer Saddam'ın yerinde olsanız ve size 3 yönden saldırılacağını okusanız, Türkiye ve Kuveyt'e karşı kitle imha silahları kullanarak harekete geçebilirsiniz'' diye konuştu. 
     NATO'nun eski Avrupa Müttefik Kuvvetler Komutanı emekli Orgeneral Wesley Clark ise planın basına sızdırılmasını savunarak, bunun ''Iraklılar üzerinde bir baskı oluşturabileceğini'' söyledi. 
     İsminin açıklanmasını istemeyen askeri uzmanlar da sızdırılan belgenin aslında daha ayrıntılı olduğunu ve daha çok hava gücüne dayandığını söylediler. 
     Aynı kaynaklar, sızdırılan planın 250 bin Amerikan askerinden söz ettiğini, oysa asıl rakamın bunun çok altında olduğuna inandıklarını kaydetttiler. 
     Uzmanlar, gelecek yılın başında, hatta bu sonbaharda Irak'a harekatın düzenlenmesinin sürpriz olmayacağını söylediler. 
     Askeri uzmanlar, Körfez Savaşı sırasında ABD Başkanı olan babasının, Atlas Okyanusu kıyısındaki Kennebunkport'da bulunan muhteşem evinde dün 56 yaşına basan George W. Bush'un babasıyla Irak planını tartışmak için hafta sonunda uzun zamanı olacağına işaret ediyorlar. 
     





</TEXT>
</DOC>
