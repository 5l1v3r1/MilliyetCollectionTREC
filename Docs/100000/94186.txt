<DOC>
<DOCNO> 94186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/guncel/agun.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Stinger’in yeni füze üssü, Şİle 
</HEADLINE>
<TEXT>

Dünyanın en gelişmiş hava savunma füzesi olan "Stingerölerin atış ve eğitim üssü Şile olacak. Bir yılda hazırlanan Şile’deki üs, İspanya’nın Sevilla ve Yunanistan’ın Girit Adası’ndaki atış alanlarını geride bıraktı 
     ÖNAY YILMAZ İstanbul 

     Arı iğnesi" anlamına gelen ABD patentli "Stinger", dünyanın en gelişmiş hava savunma füzesi... Stinger’in üretiminin büyük bölümünü gerçekleştiren Türkiye, şimdi de bu füzelerin atış ve eğitim üssü oldu. Türk Silahlı Kuvvetleri TSK , bu füzelerin üretiminin yanı sıra, uluslararası alanda eğitim ve atışından da ülkeye büyük bir döviz girdisi sağlayacak. 
     Füzelerin atış ve eğitimi, Şile’de Hava Kuvvetleri Komutanlığı’na bağlı Hava Uçaksavar Er Eğitim Merkez Komutanlığı’nda bulunan füze üssünde yapılacak. Altyapısını bir yıl gibi kısa bir sürede hazırlayan Şile’deki üs, atışlara talip olan İspanya’nın Sevilla bölgesindeki CEDEA ve Yunanistan’ın Girit Adası’ndaki NAMFI atış alanlarını geride bıraktı. Ayrıca Şile, füze eğitimi için gelen yabancı askerler için de bir turizm merkezi olacak. Belediye de, yörede yeni düzenlemeler gerçekleştirecek. 
     
     Döviz kazanacağız 
     Milli Savunma Bakanlığı Silah Mühimmat Roket Şubesi Müdürü Albay Nevzat Kılınç, füze atışlarının ücret karşılığında yapılacağını belirterek şunları kaydetti "Alınan ücretten Türkiye, iyi bir gelir sağlayacak. Ayrıca, atış için gelenler, bu yörenin turistik imkanlarını da göz önünde bulundurarak Şile’ye geliyor. Böylece turizme de katkı yapılmakta. Bu üs bir yıl gibi kısa bir sürede hazırlandı. İspanya 10 yılda hazırlanmıştı." 
     
     TSK AB’ye girdi 
     Merkez ve Üs Komutanı Albay Gürkan Küzeci ise, üsten mayıs ve ekimde yararlanıldığını, eğitim ve atışlar için bir haftalık süre düşünüldüğünü belirterek, "Buraya gelen ekipler en az 30 en fazla 150 kişi olabiliyor. Bu da hem ülkeye, hem yöreye döviz kazandıracak" diye konuştu. 
     Füzenin yapımında konsorsiyum üyeleri Almanya, Hollanda ve Yunanistan’la rekabet ettiklerini anlatan Küzeci şunları kaydetti 
     "Gösterdiğimiz başarıyla Avrupa ve ABD ile entegrasyonda büyük bir adım attık. TSK olarak AB’ye girdik. Şile’yi diğer füze atışları için de en uygun yer haline getirdik. İspanya ve Yunanistan atışlar için sorun yaşarken, Şile atış ve coğrafik özellikler bakımından en uygun yer. Atış zamanı hava ve deniz koridorları için notam yayınlıyoruz. Radar kontrolü yapıyoruz. Menzil açısından da en iyi bölge." 
     
     Yüzde 40’ını üretiyoruz 
     Projeye katılan Türk firmaları güdüm elektroniği, fırlatma ve kompozit yakıtlı uçuş motorları, kompozit malzemeli Stinger fırlatma lançeri, hassas mekanik parçalar ve metal muhafaza kutusu gibi önemli parçaların üretimini üstlendi. Almanya’da üretilmekte olan füzenin en önemli parçalarından "arayıcı başlık"ın da Aselsan’da üretilmesi sağlandı. 
     
İlk atış görüntüleri      Fotoğraflar YURTTAŞ TÜMER 

     TSK, tanıtım için atağa kalkarken, Milliyet ekibi, Şile’de yapılan Stinger füzesi atışlarının ilk görüntülerini elde etti. Milliyet ekibi, Stinger füze alanında yapılan çalışmaları, altyapı hazırlıklarını, Deniz Kuvvetleri’nin yaptığı deniz hedefleri ve hedef uçak "Drone"larla Stinger füzesi için yetiştirilen askeri personelin çalışmalarını yerinde izledi. 
     
Ne amaçlanıyor      Stinger Projesi" ile TSK’nın alçak irtifa hava savunma sistemi ihtiyacının karşılanması amaçlanıyor. 
     Batı Avrupa Silahlanma Grubu WEAG ’na bağlı ülkeler, bir araya gelerek alçaktan uçuş yapan uçaklara etkili, omuzda taşınabilir, güdümlü bir silah sistemine olan ihtiyacı belirlerken değerlendirme sonunda ABD yapımı Stinger’ler en uygun sistem olarak seçildi. Türkiye, bu projeyle, hem bu füzelerin tedarikini güvence altına almayı, hem de üreteceği füze aksamının karşılığı olarak döviz tasarrufu sağlayarak NATO ülkeleri ile aynı zamanda etkin bir füzeye sahip olmayı ve böylece güdümlü füze teknolojisinde ilk adımı atmayı amaçlıyor. 
     



 GÜNCEL 


















</TEXT>
</DOC>
