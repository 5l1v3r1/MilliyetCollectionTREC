<DOC>
<DOCNO> 60762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur24.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi'ndan savunma... 
</HEADLINE>
<TEXT>

     İstanbul Valisi Erol Çakır, olumsuz hava koşullarına rağmen ''kentte okulların dün geç tatil edildiği'' yönündeki eleştirilerle ilgili olarak, ''30 yılın en etkili kar yağışı, hiç kimse tarafından bilinemedi'' dedi. 
     Vali Çakır, hafta başından beri ''kar geleceği' yönündeki ihbarlara rağmen, okulların düne kadar eğitimlerine devam ettiğini de hatırlattı. 
     Çakır, İstanbul Afet Yönetim Merkezi'nde yaptığı incelemelerin ardından, gazetecilerin sorularını yanıtladı. 
     ''Okulların geç tatil edilmesiyle'' ilgili soru üzerine Çakır, bu tür tartışmaların bir fayda getireceği kanaatinde olmadığını vurgulayarak, şunları kaydetti 
     ''Her kar yağışında veya kar ihbarı alındığında okulların kapatılması, dünyanın hiçbir yerinde kabul edecek bir durum değildir. 
     Meteoroloji raporları değerlendirilir ve yerine getirilir. 2 milyona yakın çocuğun eğitim gördüğü okulların tatil edilmesine karar vermek çok hassas bir konu. Tatil kararını sağlıklı vermek zorundayız. 
     Eğitimin aksamaması, temel prensibimizdir. Bir diğeri de çocukların güvenliğidir.'' Meteoroloji İstanbul Bölge Müdürlüğü'nden aldıkları 1-4 Ocak 2002 tarihli raporları okuyan Çakır, bu raporlara ilaveten, ilgili kurumdan ısrarla ek raporlar talep ettiklerini anlattı. 
     
     Çocukların hepsi perişan olmadı 
     Çakır, şöyle devam etti 
     ''Raporların hepsinin birbirine paralel olduğu görülüyor. Hafta başından beri 'kar geleceği' yönündeki ihbarlara rağmen okullar, düne kadar eğitimlerine devam etti. Şu gözden kaçırılıyor... Dikkatinize sunmak istediğim bir konu var. 30 yılın en etkili kar yağışı, hiç kimse tarafından bilinemedi. Basın bilemedi, çünkü basın mensupları Kriz Merkezi'ne yürüyerek geldi. Spor camiası bilemedi, kamp yerlerine gidemedi. Üniversite çevresi bilemedi, sınavlarını iptal etmek zorunda kaldı. Bunun örnekleri çoğaltılabilir. 
     Hem İstanbul'daki bütün çocukların yollardan evlerine geri döndükleri ve perişan oldukları görüşü bütünüyle yanlıştır. Çünkü öğrencilerimizin yarısına yakını öğlenci, çifte eğitim görülüyor... Bu şekilde görüşler hatalı, geri kalan yarısı yoldan, bir kısmı da evlerine yakın olduğu için okuldan döndü. Ama kar büyük ölçüde yerde yoğunluk olmadan, çocukların dönmeleri sağlandı.'' 
     
     Yapılan iş tahmine dayalı 
     Çakır, basında yer alan, kendisiyle ilgili bazı yazılara ilişkin olarak da şunları kaydetti 
     ''Gazetelerde çıkan haberler, basının kendi değerlendirmesidir. 
     Biz, değerlendirmelerden her zaman ders alıp gerekli çalışmaları ve düzenlemeleri ona göre yaparız. Okulları tatil edersiniz, hava güzel olur. Bu sefer de aksi yönde eleştirilere muhatap oluruz. Çünkü yapılan iş tahmine dayalı.'' Vali Çakır, İstanbul'daki okulların Pazartesi günü açılıp açılmayacağına, yarın, meteorolojinin raporu doğrultusunda karar verileceğini bildirdi. 
     






</TEXT>
</DOC>
