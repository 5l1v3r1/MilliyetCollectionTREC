<DOC>
<DOCNO> 91893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/aspo.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler finale göz dikti... 
</HEADLINE>
<TEXT>
"Rüya değil" 
Ay - Yıldızlı ekibimizin starı Hasan Şaş, başarılarının tesadüfi olmadığını, kupayı alacaklarını söyledi. Alpay ise "Tek hedefimiz final. Bunun için kart görmem gerekirse yine görürüm" dedi 
     BİLAL MEŞE 

     İnancımız tam’ 
     TÜRKİYE büyük bir heyecanla beklediği Brezilya maçı için geri sayıma başlarken, A Milli Takım’ın iki süper starı Hasan Şaş ile Alpay dün düzenledikleri basın toplantısında umut dolu mesajlar verdiler. Başarılarının tesadüfi olmadığını söyleyen Hasan Şaş, "Kupayı almak rüya değil. Bu hedefe çok yakınız ve inancımız tam. Bütün Dünya oynadığımız maçlar sonrası bunu gördü" diye konuştu. 
     
     Destek verin yeter’ 
     MİLLİ Takım’ın çok yetenekli ve kaliteli oyunculardan kurulu olduğunu kaydeden Hasan, "Brezilya’ya ilk maçta şanssız bir şekilde yenilmiştik. Bu karşılaşma sonrası biz bu takıma destek çıkılmasını istedik. Destek verildiğinde neler yapabileceğimizi gösterdik. Bu sevinci halkımız hak ediyor. Türkiye meraklanmasın, çarşamba günü de kazanarak onları yine sokağa dökeceğiz" ifadelerini kullandı. 
     
     Dikkatli olacağım’ 
     UZUN bir sakatlık dönemi geçirdiğini, ancak şu anda kendisini çok formda hissettiğini belirten Alpay ise "İlk maçta kırmızı kart gördüğüm için bu karşılaşmanın benim için büyük önemi var. Bu kez daha dikkatli davranacağım. Daha iyi konsantre oldum. Gereksiz hareketlerden kaçınacağım. Tek hedefimiz final oynamak. Kupayı istiyoruz. Bunun için kart görmem gerekiyorsa yine görürüm" dedi. 
     
     Artık durmak yok’ 
     ÇITAYI giderek yükselttiklerini de belirten başarılı oyuncu sözlerini şöyle tamamladı "7-8 senedir aynı takımla mücadele ediyoruz. Akdeniz Oyunları’nda şampiyonluğa ulaştık. Avrupa Şampiyonası’nda çeyrek finalde elendik. Şimdi Dünya Kupası’nda yarı finaldeyiz. Ve burada durmayacağız. Senegal karşısındaki oyunumuzu tekrarlarsak başarılı Brezilya’yı devirmememiz için hiçbir neden yok." 
     
Biletlere büyük ilgi      MİLLİ Takım’ın Dünya Kupası’nda yarı finale kalmasından sonra Brezilya maçı için Türkiye’den rekor sayıda bilet talebi geldiği belirtildi. Büyük çoğunluğu tükenen ve 550 dolardan satılan biletler için bazı kişilerin 2 bin doları gözden çıkardığı öğrenildi. Japon halkının da bu karşılaşmaya büyük ilgi gösterdiği bildirildi. 
     
Karşımıza çıksınlar’      KALECİ Rüştü, Dünya’ya beklemedikleri bir Türkiye gösterdiklerini belirtti, "Biz bu başarıya inanıyorduk. Ama ülkemizde bize inanmayanlar olduğunu da biliyorduk" dedi. Kendilerine güvenmeyenleri mahçup ettiklerini kaydeden tecrübeli file bekçisi, "Yaptıkları eleştirileri bizleri kırmak, kaybetmek ve başarıdan uzaklaştırmak pahasına sürdürdüler. Dönüşte herkese cevap vermeye hazırız. Yeter ki o insanlar karşımıza çıkabilsin" diye konuştu. 
     
Bazıları ağlıyor’      AY - YILDIZLI ekibin orta sahadaki dinamosu Emre Belözoğlu da en büyük gücü Türk halkından aldıklarını ifade etti. Genç yıldız, aldıkları başarılarla bazı kişileri üzdüklerinin farkında olduklarını belirtti, "Maalesef tüm Türkiye sokaklara döküldüğünde, sevinç çığlıkları attığında bazıları ağlıyor, üzüntüden kahroluyor" ifadelerini kullandı. Emre, Dünya Kupası bittiğinde Ay - Yıldız’ın moda olacağını ürünlerin satış rekoru kıracağını söyledi. 
     
Haluk Ulusoy 6.5 kilo verdi      FUTBOLCULARIN yanından bir dakika bile olsun ayrılmayan, her türlü isteklerini anında karşılayan Futbol Federasyonu Başkanı Haluk Ulusoy tam 6.5 kilo verdi. Büyük bir koşuşturma içine giren ve adeta yerinde duramayan Ulusoy, Milli Takım’ın başarısı yolunda her türlü fedakarlığı yapmaya hazır olduğunu söyledi. 
     



 SPOR 



































</TEXT>
</DOC>
