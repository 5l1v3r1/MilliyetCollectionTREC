<DOC>
<DOCNO> 84927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sontur06.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeler'de greve doğru... 
</HEADLINE>
<TEXT>

     Türk-İş'e bağlı Belediye-İş sendikasının Ankara, İstanbul, İzmir ve Adana Büyükşehir belediyelerinde çalışan toplam 24 bin 500 işçi adına yürüttüğü toplu iş sözleşmesi görüşmelerinde uyuşmazlığa gidildi. 
     Ankara Büyükşehir Belediyesi ile ASKİ Ankara Su ve Kanalizasyon İşleri işyerlerinde çalışan ve ortalama net 400 milyon lira ücret alan işçiler için Belediye-İş sendikası birinci yıl yüzde 80, ikinci yıl ise gerçekleşen enflasyon ve yüzde 20 oranında refah payı zammı talep etti. Buna karşılık işveren zam önerisinde bulunmadı. 
     İstanbul Büyükşehir Belediyesi'nde çalışan 12 bin işçi adına yürütülen toplu iş sözleşmesi görüşmelerinde, Belediye-İş sendikası ortalama net 400 milyon lira olan işçi ücretlerine birinci ve ikinci yıl için gerçekleşen enflasyon oranında zam yapılmasını isterken, işveren işçi ücretlerine birinci yıl için yüzde 20, ikinci yıl ise yüzde 15 oranında zam yapılmasını önerdi. 
     İzmir Büyükşehir Belediyesi, ESHOT, İZSU, İZULAŞ ile 9 metropol ilçede çalışan toplam 6 bin işçi adına sendika ortalama net 400 milyon lira olan işçi ücretlerine yüzde 68 oranında zam talep ederken, belediye işvereni ise yüzde 20 oranında zam önerdi. Yine Adana Büyükşehir Belediyesi ile Belediye-İş sendikası arasında 1500 işçi adına yürütülen toplu iş sözleşmesi görüşmelerinde de ücret zammı konusunda uzlaşma sağlanamadı. 
     Resmi arabulucu gözetiminde 15 gün süre ile yürütülecek görüşmelerde de uzlaşma sağlanamaması durumunda, Belediye-İş Sendikası bu işyerlerinde 2822 sayılı toplu iş sözleşmesi, grev ve lokavt yasası uyarınca grev kararı alacak. 
     
     ''ZAMDA BÜYÜK FARKLAR VAR'' 
     Belediye-İş Sendikası Genel Başkanı Nihat Yurdakul, her 4 Büyükşehir Belediyelerinde çalışan toplam 24 bin 500 işçi adına yürütülen toplu iş sözleşmesi görüşmelerinde, talep ettikleri zam oranı ile işverenlerin önerdiği zam oranı arasında büyük farklar bulunduğunu bildirdi. 
     Bu işyerlerinde uyuşmazlığa gittiklerini ve uyuşmazlık tutanağı tuttuklarını anlatan Yurdakul, bundan sonraki görüşmelerin 15 gün süre ile Çalışma ve Sosyal Güvenlik Bakanlığı'nca atanacak resmi arabulucu gözetiminde sürdürüleceğini kaydetti. Yurdakul, resmi arabulucu gözetiminde de gerçekleştirilecek görüşmelerde de uzlaşma sağlanamaması halinde, yasa gereği grev kararı alacaklarını belirtti. 
     





</TEXT>
</DOC>
