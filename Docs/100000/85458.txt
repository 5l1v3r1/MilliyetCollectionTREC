<DOC>
<DOCNO> 85458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun35.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'u Avrupa gezisinde takip edecek gazetecilere şort yasağı 
</HEADLINE>
<TEXT>

     ABD Başkanı George Bush'u Avrupa turu boyunca takip edecek gazetecilere şort giyme yasağı getirildi. 
     Beyaz Saray, Bush'u Avrupa'da izleyecek gazetecilere sıkı bir kıyafet yönetmeliği getirildiğini ve özellikle İtalya'nın başkenti Roma'daki NATO zirvesi sırasında gazetecilerin kesinlikle şort giymemeleri gerektiğini açıkladı. 
     Beyaz Saray yetkilileri, kıyafet yönetmeliği talebinin gazetecilerden geldiğini, çünkü Bush'un başka gezileri sırasında kıyafetleri uygun olmadığı için bazı gazetecilerin bazı toplantılara alınmadıklarını belirterek, ''Bu bir emir değildir, ancak Bush'u izleyecek gazetecilerin, lastik ayakkabı giymeleri uygun olmadığı zamanlarda ceket, kravat ve makosenleri giymeleri gerekiyor'' dedi. 
     Yetkililer, ''Rusya'daki St. Peterburg kentinde yapılacak toplantılara 1 gömlek, gece bale gösterisine katılacaklara da bir ceket tavsiye olunur. 28 Mayıs'ta Papa II. Jean Paul ile Bush görüşmesini izleyecek erkek gazetecilere kot pantolon kesinlikle yasak, ceket ve kravat zorunlu, kadın gatezeciler de naylon çorap ve diz altı etek şart. Baş örtüsü ise temin edilecek'' ifadesini kullandılar. 
     





</TEXT>
</DOC>
