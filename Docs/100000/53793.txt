<DOC>
<DOCNO> 53793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur23.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Kıbrıs için "kapalı" toplandı 
</HEADLINE>
<TEXT>

     TBMM Genel Kurulu, Kıbrıs konusundaki gelişmeleri görüşmek üzere gizli birleşime başladı. 
     TBMM'nin kapalı oturumu nedeniyle, Genel Kurul salonuna ortak duvarı bulunan basın büroları da konuşmaların duyulmasını önlemek amacıyla boşaltıldı. Oturum süresince Meclis ana binasına dinleyici girişi de yasaklandı. 
     TBMM'nin kapalı oturumları Anayasa ve Meclis İçtüzüğü tarafından düzenleniyor. Anayasa'nın 97'nci maddesi uyarınca kapalı oturumlar yapılabiliyor, ancak bu oturumlardaki görüşmelerin yayınlanması Meclis kararına bağlı oluyor. 
     Meclis kararıyla açık bir görüşme de gizli hale dönüştürülebiliyor ve görüşülen konulara yayın yasağı getirilebiliyor. 
     
     İçtüzük hükümleri 
     TBMM'nin çalışmalarını düzenleyen Meclis İçtüzüğü'ne göre ise kapalı oturumlarda şu kurallar izlenecek 
     "-Kapalı oturumda bulunabilecek şahıslar dışında herkes, toplantı salonundan çıkarılacak. 
     -Salon boşaldıktan sonra kapalı oturum önergesinin gerekçesi dinlenecek. Bu gerekçe Hükümet adına Başbakan veya bir bakan veya siyasi parti grubu sözcüsü veya önergedeki birinci imza sahibi milletvekili ya da onun göstereceği bir diğer imza sahibi tarafından açıklanacak. 
     -Genel Kurul karar alınması gerekli durumlarda işaret oyuyla karar verecek. 
     -Gizli görüşmelerin tutanakları dışarı çıkarılan stenograflar tarafından değil, Meclis Başkanlık Divanı üyesi de olan katip üyeler tarafından tutulacak. Ancak Genel Kurul uygun görürse, yeminli stenograflar tutanak tutmak için salona alınabilecek. 
     -Bakanlar ve dinleyici olarak Cumhurbaşkanı kapalı oturumlarda bulunabilecekler." 
     
     Sağır ve dilsizler 
     Kapalı oturum sırasında TBMM'nin kadrolu sağır ve dilsiz kavasları sıralar arasında dolaşarak kendilerine verilen görevleri yerine getirecekler. Kapalı oturum sırasındaki görüşmeler hakkında, oturumda bulunanlar ve bulunma hakkına sahip olanlar tarafından hiçbir açıklama yapılamayacak. Görüşmeler "Devlet Sırrı" olarak saklanacak. 
     TBMM İçtüzüğü, kapalı oturum tutanaklarının bir zarfa konulup mumla mühürlenerek Meclis arşivine kaldırılmasını da zorunlu kılıyor. Kapalı oturum tutanakları ve özetleri, kapalı oturum tarihinden itibaren on yıl geçtikten sonra yayınlanabiliyor. 
     






</TEXT>
</DOC>
