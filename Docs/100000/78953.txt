<DOC>
<DOCNO> 78953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur22.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Ruhat Mengi, Candan Erçetin davasında beraat etti 
</HEADLINE>
<TEXT>

     Gazeteci-yazar Ruhat Mengi, ''Şarkıcı Candan Erçetin'e basın yoluyla hakaret ettiği'' gerekçesiyle yargılandığı davada beraat etti. 
     Şişli 2. Asliye Ceza Mahkemesi'ndeki duruşmaya, sanık Ruhat Mengi ile müdahil Candan Erçetin katılmadı. 
     Mahkeme Hakimi, 6 Temmuz 2000 tarihli Sabah Gazetesi'nde yayınlanan söyleşinin bilirkişi tarafından yapılan kaset çözümlerinin mahkemeye ulaştığını ve incelendiğini bildirdi. 
     Duruşmada söz alan Erçetin'in avukatı Gökçe Kılıç, Mengi'nin cezalandırılmasına karar verilmesini istedi. 
     Sanık avukatı Elif Narin ise, müvekkilinin beraatine karar verilmesini talep etti. 
     Kararını açıklayan Mahkeme Hakimi, sanık Ruhat Mengi hakkında ''Basın yoluyla hakaret'' suçundan dava açıldığını hatırlattı. 
     Hakim, Candan Erçetin ile yapılan söyleşinin kaset çözümü incelendiğinde, şarkıcının ''Fatih Hoca'ya bayılıyorum. Bütün maçlarını seyrediyorum'' şeklinde sözler sarf ettiğinin, söyleşi ve irdelenen konuya tepki göstermeyip rızasıyla söyleşiyi sürdürdüğünün, sanığın da haber amaçlı bu söyleşiyi yazıya döktüğünün anlaşıldığını belirtti. 
     Hakim, yazı nedeniyle Ruhat Mengi'nin beraatine karar verdi. 
     Candan Erçetin'in suç duyurusu üzerine açılan davanın iddianamesinde, söyleşide şarkıcının ağzından ''Fatih Terim'e bayılıyorum. Ama kesinlikle aşk yaşamıyoruz. Bizi birbirimize yakıştırıyorlar'' sözlerine yer verilerek, şarkıcının Terim'in ardından İtalya'ya giderek 7 ay süreyle aşk yaşadığı iddialarına değinildiği belirtiliyordu. 
     İddianamede, Ruhat Mengi'nin ''basın yoluyla hakaret'' suçundan, 3 yıla kadar hapis cezasına çarptırılması isteniyordu. 
     





</TEXT>
</DOC>
