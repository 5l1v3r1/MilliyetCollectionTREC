<DOC>
<DOCNO> 60000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko11.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşkömürü Kurumu'nun zararı 400 milyon dolar... 
</HEADLINE>
<TEXT>

     Türkiye Taşkömürü Kurumu TTK Genel Müdürü Ömer Yenel, 2002-2003 yıllarında toplam 400 milyon dolar zarar tahmin ettiklerini bildirdi. 
     Yenel, kuruma bağlı Karadon, Kozlu, Üzülmez, Amasra ve Armutçuk Müessese Müdürlüğü işyerlerinde yeraltında ve yerüstünde yaklaşık 15 bin işçinin çalıştığını söyledi. 
     Kurumun 1992-2001 yılları itibariyle 10 yıllık zararının 4 milyar 10 milyon 400 bin dolar olduğuna işaret eden Yenel, şöyle dedi 
     ''TTK'nın zararının yüzde 70'ini işçi maliyetleri oluşturmakta. Kurum, finansman yükü giderlerinden kurtulmalı. Çünkü, zararın büyük bölümünü bu giderler içinde yer alan işçilere ve emekliye ayrılanlara ödenen Konut ve Tasarruf Teşvik Fonu, SSK prim borcu, gecikme zammı, sosyal yardımlar ile meslek hastalarına harcanan paralardır. Maliyetleri azaltmaya çalışıyoruz. Bu şartlarda maden işletmeciliği yapılan kömür ocaklarının kar etmesi mümkün değil. Her geçen yıl zararı azaltmaya çalışmaktayız. Kurumun 2002 tahmini zararı 220 milyon dolar iken, 2003 yılında ise 180 milyon dolar olarak öngörülmektedir. Taşkömürü kurumunda üretimi arttırıcı ve maliyetleri düşürücü yatırımlar gerçekleştirilmekte. Kar eden kuruluş olmak için çalışmalarımızı aralıksız sürdürmekteyiz.'' 
     
     ''ZARAR İŞÇİ AÇIĞINDAN'' 
     Türk-İş Genel Teşkilatlandırma Sekreteri ve Genel Maden İşçileri Sendikası Genel Başkanı Çetin Altun da kurumun zararının üretim eksikliğinden kaynaklandığını belirterek, ''TTK'nın 2 milyon 500 bin ton yıl kömür üretirken, ülkemizin yıllık ihtiyacı 10 milyon ton. Havzadaki 1 milyar 200 milyon ton civarındaki kömür rezervi ülke ekonomisine kazandırılmalı. Bunun için ocaklara ilk etapta 5 bin işçi alınması şart'' diye konuştu. 
     Altun, taşkömürü kurumunda çalışan işçileri kapsayan 20. dönem toplu iş sözleşmesi görüşmelerine 1 Ocak 2003'de başlanacağını ve aynı tarihten geçerli olarak iki yılı kapsayacağını da kaydetti. 
     





</TEXT>
</DOC>
