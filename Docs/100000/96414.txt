<DOC>
<DOCNO> 96414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur39.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP ve AK Parti birlikte hareket edecek 
</HEADLINE>
<TEXT>

     DYP ve AK Parti, TBMM'nin 22 Temmuz'da olağanüstü toplanarak, 3 Kasım'da erken seçim kararı alması için birlikte hareket edecek. 
     DYP ve AK Parti grupları arasında, bugün yapılan görüşmeler sonucunda Meclis'in 22 Temmuz'da toplanması, 3 Kasım'da erken seçim yapılması kararı alınması, ayrıca AB için gerekli düzenlemeler ile siyasi partiler ve seçim kanunlarında değişiklik yapılması konularında uzlaşmaya varıldı. 
     AK Parti Grup Başkanvekili Salih Kapusuz, DYP'nin önerisini yetkili kurullarında değerlendirdiklerini belirterek, ortak hareket edebileceklerini söyledi. Kapusuz, TBMM'nin 22 Temmuz'da toplanarak, 3 Kasım'da erken seçim kararı alınması ve gündem konusunda birlikte hareket edeceklerini belirterek, bu konuda diğer partilerden de destek istediklerini söyledi. 
     MHP, ANAP, DSP ve SP'nin destek vermesi halinde birlikte, vermemeleri halinde ise DYP ile yarın TBMM Başkanlığı'na başvuracaklarını kaydeden Kapusuz, "Daha önce DYP 85 imzayla Meclis Başkanlığı'na başvurmuştu. Yarın teknik bir çalışma gerçekleştirerek, ortak bir başvuru yapacağız" diye konuştu. 
     





</TEXT>
</DOC>
