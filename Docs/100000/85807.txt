<DOC>
<DOCNO> 85807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/siyaset/siy03.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastalık buzları eritti 
</HEADLINE>
<TEXT>

Ecevit - Sezer gerginliği, Ecevit’in rahatsızlığıyla inişe geçti. Ecevit, Sezer’i arayarak iyi yolculuklar diledi 
     ANKARA Milliyet 

     Çankaya Köşkü ile Başbakanlık arasında 19 Şubat krizinden bu yana tırmanan gerginlik, Başbakan Bülent Ecevit’in rahatsızlığıyla başlayan süreçte "inişe" geçti. 
     Başbakan Ecevit, kendisini evinde ziyaret eden, hastanedeyken de durumunu yakından izleyen Cumhurbaşkanı Ahmet Necdet Sezer’i dün telefonla arayarak, çıkacağı Arnavutluk gezisi için "iyi yolculuklar" diledi ve Başkent Hastanesi’nde gerçekleşen liderler zirvesi hakkında bilgi verdi. 
     Ecevit, kaburgasındaki kırık ve damar tıkanıklığı rahatsızlıklarının tedavisinin sürdüğü Başkent Hastanesi’ndeki yedinci gününe doktorların rutin muayenesiyle başladı. 
     
     Hızla iyileşiyor 
     Muayenenin ardından Başbakanlık Basın Müşaviri Cem Avcı aracılığıyla yapılan açıklamada, Başbakan Bülent Ecevit’in hızla iyileştiği ve "iyi göründüğü" ifade edildi. Başbakan’ın günlük çalışmalarını odasında oturarak sürdürdüğü de kaydedildi. 



 SİYASET 










</TEXT>
</DOC>
