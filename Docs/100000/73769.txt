<DOC>
<DOCNO> 73769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/yazar/uras.html </URL>
<DATE> 2002/03/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Başbakan partiye bağış’ karşılığı iş takip ediyor 
</HEADLINE>
<TEXT>

     Dünyada neler oluyor neler Bir zamanlar toprakları üzerinde güneş batmayan Büyük Britanya’nın, koskoca Başbakanı, partisine yapılan 125 bin İngiliz liracık bağış uğruna, iş takip ediyor. 
     Olan biten İngiliz medyasına yansımasa idi, kimsenin haberi olmayacaktı. 
     İngiliz medyasının "ıcığını cıcığını" ortaya döktüğü hikayenin özeti şöyle 
     Romanya hükümeti, özelleştirme programı çerçevesinde bir demir - çelik fabrikasını satışa çıkarıyor. İngiltere hükümeti Başbakanı Tony Blair, Romanya hükümetine "özel bir mektup" göndererek bu fabrikanın İngiltere’de yatırımları bulunan Hint asıllı Mittal isimli kişiye satılmasının İngiltere - Romanya ticari ve siyasi ilişkilerinin gelişmesinde olumlu rüzgarlar estireceğini belirtiyor. Bu mektubun etkisi var mıdır, yok mudur bilinmez, Romanya hükümeti demir - çelik tesisini Mittal’a satıyor. 
     
Medya iz sürüyor      Başbakan Tony Blair’in gene etkisi var mıdır, yok mudur bilinmez, Avrupa Yatırım Bankası’ndaki İngiltere hükümetinin temsilcisinin desteği ile bu banka da Hint asıllı işadamı Mittal’e özel kredi veriyor. Bu kredi ile işadamı Romanya hükümetine yapacağı ödemenin bir bölümünü karşılıyor. 
     Bütün bunlar olurken ortaya çıkıyor ki, Tony Blair’in "İşçi Partisi" para sıkıntısı içinde olduğundan birçok işadamından bağış istemiş. Mittal de bağış istenen işadamlarından biri. Bu nedenle partiye 125 bin İngiliz lirası bağış yapmış. 
     Medya Tony Blair’i, bu "bağış nedeniyle" mektup yazmakla suçlayınca, Başbakan, "Benim bağıştan haberim yoktu. Ben İngiltere ekonomisinin yararını düşünerek ve de Romanya’daki İngiltere Büyükelçisi’nin ısrarı ile bu mektubu yazdım" diyerek işin içinden sıyrılmaya çalıştı. 
     Fakat işin peşini bırakmayan medyada yer alan bilgilere göre, Hint asıllı işadamının iş merkezi İngiltere’de değil, "vergi cenneti" adalardan birinde. Bu nedenle İngiliz maliyesine vergi ödememenin yolunu bulmuş. Gene medyada yer alan bilgilere göre, demir - çelik yatırımlarının da büyük kısmı İngiltere dışında. İngiltere’deki kuruluşları çok az sayıda insana iş imkanı sağlıyor. Bitmedi... Medyanın iz sürmesi sonucu ortaya çıktı ki, Romanya’daki ihalede Hint asıllı işadamının rakibi olan ve Başbakan Tony Blair’in mektup yazarak ihaleyi kazanmasını önlediği Fransız firması İngiltere’de daha çok İngilize iş imkanı sağlıyor ve de İngiliz maliyesine daha çok vergi ödüyor. 
     
Blair güç durumda kaldı      Başbakan Tony Blair önce Hint asıllı işadamının İşçi Partisi’ne yaptığı bağıştan haberdar olmadığını iddia etti. Sonra mektubu, Romanya’daki İngiltere Büyükelçisi’nin talebi üzerine yazdığını ileri sürerek sorumluluğu "bürokratına" atmayı denedi... 
     Devlet başkanlarının, başbakanların, bakanların, ülkelerinin ekonomisini güçlendirmek için ülkelerindeki şirketlere iş temin etmek amacıyla ülkelerindeki firmaların işadamlarının başka ülkelerdeki işlerini takip etmeleri, başka ülkelere siyasi ve ekonomik baskıda bulunmaları günümüzde "olağan" sayılıyor. 
     Tony Blair’i güç duruma düşüren, bu "olağan" iş takibini, "İşçi Partisi"ne yapılan bağış nedeniyle "olağan dışı" nedenlerle yaptığının ortaya çıkması ve de yanlış bilgilere dayalı olarak ülkesine yarar yerine zarar getirecek ters girişimlerle yaptığını eline yüzüne bulaştırması... 
     
     







Asker ve Cheney 


Oyunda sigara 


Irak çevresine zarar verecek durumda değil 


Saddam’ı devirmek ABD’nin gündeminde kalıyor ama... 


Dişlerin çürümesine paydos 


Dekor ve gerçek 


Son mahalle 


Döviz geliri artacak mı 


Karar yok, kararlılık var... 


Saddam’la savaşmak kolay mı 


Metin, Cem, Güler Londra’yı keyif’lendirecek 


Amerikan politikaları ve Irak gerçeği 


Vergisi faize yetmeyen ülke... 


Görünür gelecekte Saddam 


Bayındır haczi kaldırdı, kefil hala hacizli 


Başbakan partiye bağış’ karşılığı iş takip ediyor 


Yılmaz’ın Küba valizinde gemiciler var 


</TEXT>
</DOC>
