<DOC>
<DOCNO> 56748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/spor/spo03.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU'NUN ÖFKESİ 
</HEADLINE>
<TEXT>

Rumen teknik direktör, yönetimin verdiği kararları ağır bir dille eleştirdi, Futbolcularım bugüne kadar yaptıkları şeyler için alkışı hak ediyorlar’ dedi 
     ERHAN TELLİ 

     GALATASARAY Teknik Direktörü Mircea Lucescu, dün bir basın toplantısı düzenleyerek yönetim önceki gün aldığı kararları ve verdiği cezaları ağır bir dille eleştirdi, futbolcularına sahip çıktı. Sarı - Kırmızılı takımın Rumen hocası, "Bugün konuşuyorsam, bu konuşma konuşma gerekliliği olduğu içindir" diye başladığı sözlerini, "Ben yönetimin aldığı kararlara kesinlikle katılmıyorum. Futbolcularım bugüne kadar yaptıkları şeyler için sadece alkışı hak ediyorlar" ifadeleriyle sürdürdü. 
     MALİ zorluklara rağmen futbolcuların ellerinden gelen gayret ve titizliği devam ettirdiğini kaydeden Lucescu, "Bu oyuncular haftada en az iki maç oynayarak sezon başından bu yana 40 maç yaptılar. Sonuçta onlar da birer insan. Hepsi etten ve kemikten. Gerek yorgunluk, gerekse çeşitli nedenlerden her zaman aynı performansı ortaya koyamıyorlar. Ve bu çocuklar gerek özel hayatlarında ve gerekse futbolculuk yaşamlarında yaptıkları en ufak hatada büyük eleştiri ve haksız tepki alıyorlar" diye konuştu. 
     FUTBOLCULARIN yönetimin yaptığı borçları da ödemeye çalıştığını belirten tecrübeli hoca "Eğer yönetimin geçmiş yıldan 100 milyon doların üstünde borcu varsa bu borç bu çocukların suçu değildir. Bu çocuklar, elde ettikleri başarılarla bu borcu da karşılamaya çalışıyorlar. Hepsine teşekkür ediyorum" dedi. Lucescu, kendi takımını meyve veren bir ağaca benzeterek, "Bu nedenle sürekli elmalarımız taşlanıyor. Bu doğal. Biri çok başarılı olduğu zaman kıskanılır ve durdurulmak istenir" yorumunu yaptı. 
     BATİSTA’nın transferine değinen Rumen hoca, "Bize sakat geldi. Transferi erken yapıldı. Bu da bir hata. Real Sociedad gibi davranabilirdik" diye konuştu. Lucescu, kendisini eleştiren yazar Hıncal Uluç’u tanımadığını iddia ederek, "Gıncal mı, Guncal mı, adını bile bilmiyorum. Kitap mı yazmış, futbol mu oynamış" dedi. Tecrübeli hoca, Hakan ve Bülent Akın’ın sözleşme imzalamadıkları için kadro dışı bırakılması kararını ise "Bu yönetim ile oyuncular arasındaki bir problem" diye değerlendirdi. 
     
     FUTBOLCULAR NE DEDİLER 
     HAKAN ÜNSAL Bana hiç bir şey tebliğ etmediler. Ben onlara ayrılacağımı dürüstçe söyledim. Sözleşmeyi bugün imzalamayacağım. Hakkımda ne karar alırlarsa alsınlar ona uyacağım. Yapacak bir şey yok. 
     BÜLENT AKIN Bunların nereden çıktığını bilmiyorum. Ben onlara imzalamayacağım demedim. Getirsinler sözleşmeyi imzalayayım. 
     SUAT KAYA Şu anda konuşmak istemiyorum. Polemiğe de girmeyeceğim. Ben sadece işimi yaparım. Bize herhangi hiçbir şey söylenmedi. O yüzden ben de bir yorum yapamam. 
     
     Terim sesleri 
     TEKNİK Direktör Lucescu’nun futbolculara verilen cezalardan sonra düzenlediği basın toplantısında yönetimi eleştirmesi Galatasaray’da havayı daha da elektriklendirdi. Rumen hocanın bu çıkışının ardından Sarı - Kırmızılı yönetimde Fatih Terim sesleri yeniden yükselmeye başladı. 
     HATTA bazı yöneticiler, bu kararın çabuk verilmesini ve Terim’in ligin ikinci yarısında takımın başında olmasını istediler. Ancak Başkan Mehmet Cansun’un Lucescu’nun açıklamalarını fazla ciddiye almadığı ve "Farketmez, konuşsun. Biz kötü adamı, o iyi adamı oynasın" dediği öğrenildi. 
     
     Eksik çalıştılar 
     GALATASARAY, ligde oynayacağı Kocaelispor maçının hazırlıklarına başladı. Florya’da dün sabah yapılan antrenmana sakatlıkları süren Hasan Şaş, Berkant ve Perez katılmadı. Sergen, Fleurquin ve Ergün ise düz koşu yaptı. Ayrıca Bülent Akın ve Capone izinli oldukları için antrenmanda yer almadılar. Kaptan Bülent ve Ümit Karan’ın ise mide ağrılarının bulunduğu ve salonda çalıştıkları açıklandı. 
     



 SPOR 























</TEXT>
</DOC>
