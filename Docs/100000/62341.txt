<DOC>
<DOCNO> 62341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/yazar/bila.html </URL>
<DATE> 2002/01/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit Irak’ı çözmeliyiz 
</HEADLINE>
<TEXT>

     Washington 

     Başbakan Bülent Ecevit, Washington’a uçarken, ekonomik alanda umutlu görünüyor ancak Irak konusunda kaygılı bir hava veriyor. Uçakta eşi Rahşan Ecevit ve kendisine ayrılmış bölümde ziyaret olanağı bulduğumuz Başbakan Ecevit, geziye umutlu ve moralli başladığını belirttikten sonra Irak konusunda ise şu kaygıyı dile getirdi 
     -"Geziden çok fazla beklenti doğması baskı oluşturuyor. Beklenti büyük olunca sonra alınan sonuçlar küçümsenebiliyor. Hiçbir şey alamasak bile Irak işini çözersek çok büyük başarı elde etmiş oluruz. Biliyorsunuz, ABD yönetiminde de farklı ve karşıt görüşler var. Biz müdahalenin sakıncalarını Sayın Bush’a bir kez daha ileteceğiz." 
     Başbakan Ecevit’e Başkan Bush’un dikkatini çekeceği hususları ve özerk bölgeler yaklaşımını da soruyoruz. Yanıtı şu oluyor 
     "Irak’ın toprak bütünlüğü bizim için çok önemli. Doğacak sonuçlardan en fazla Türkiye etkileniyor. Bu bakımdan özellikle duyarlılık gösterdiğimiz konu Türkmenlerdir. Türkmenlerin haklarıdır. Elbette bu duyarlılığımızı da Başkan’a ileteceğim." 
     
     Kaosa tahammülümüz yok’ 
     Başbakan Ecevit, kuzeyde bir devlet oluşumunu Türkiye’nin kabul etmeyeceğini de vurguladıktan sonra Ankara’nın ilk tercihinin ABD’nin Irak’a müdahale etmemesi olduğunu, bölgenin bir kargaşa ve kaosa tahammülü olmadığını da vurguluyor. 
     Ekonomi alanında ise beklentisi daha çok ticaret. Bu beklentisini, "dostluktan öte işbirliği" diye tanımlıyor. 
     Dışişleri Bakanlığı yetkilileri ise Türkiye’nin müdahale olmaması konusunda Washington’u ikna etmeye çalışacaklarını belirttiler. 
     Buna karşın gelişmelere engel olunamazsa Türkiye’nin gözeteceği hedefin üç ana noktada toplanabileceğini kaydettiler. Bunlar Milliyet’in dünkü manşetinde de sayıldığı gibi şöyle sıralandı 
     1-Kürt devletini kabul edemeyiz 
     2-Irak’ın toprak bütünlüğü korunmalı 
     3-Kuzeyde Kürt güneyde Şii özerk bölgesine karşılık mutlaka Türkmen özerk bölgesi de sağlanmalıdır. 
     Başbakan Ecevit, "iyi yolculuklar" dileğinde bulunduğu sırada da gazetecilerin soru yağmuruna tutuldu. 
     Başbakan Ecevit, Başkan Bush ve arkadaşlarının Türkiye’nin sorunlarını bildiğini ve ellerinden gelen katkıyı yapmaya çalıştıklarını söyledi. Başbakan Ecevit buna örnek olarak IMF ve Dünya Bankası’nı gösterdi. Başbakan Ecevit, "ancak ihracatın canlandırılması, Türkiye’ye daha çok yatırım gelmesi, turistler için riskli bölge tanımının mutlaka kaldırılması ve tekstil konusunda işadamlarımızın ihtiyaçları var" dedi. 
     Başbakan Ecevit, "Başkan Bush için Kuran - ı Kerim’i armağan seçtiniz, neden böyle bir karar aldınız " sorusuna ise şu karşılığı verdi 
     -"Afganistan’a yapılan operasyon ve Taliban’a karşı etkili tedbirler alındığı zaman, bazı çevreler bunu, ABD yönetimi tarafından İslam’a karşı yapılmış bir hareket gibi göstermek istediler. Onun üzerine Sayın Bush, haklı olarak bunun kesinlikle doğru olmadığını, ABD’nin İslam’a büyük saygı duyduğunu belirtti. Bunun için değişik vesileleri değerlendirdi. Bunun gerçekle ilgisi yoktur. İslam’a karşı olsa, biz bulunmazdık içinde. Bu bakımdan böyle bir Kuranıkerim’i kendisine aktarmanın uygun düşeceğini düşündük. Sayın Diyanet İşleri Başkanımızı da geziye davet ettik." 
     
     







Ecevit Amerika'da 


100’üncü yıl... 


Ecevit Irak’ı çözmeliyiz 


Ecevit'in Washington ziyareti ne getirir 


Amerika rüyası 


Bir yalnız adam... 


Ankara'nın biyoteknoloji atağı 


ABD ile yeni ortaklık 


Bedava maç biletini keseceğiz başka yolu yok 


Siyasetin yeni oyuncuları 


Ecevit'in ABD gezisi 


Dört başı mamur bir skandal Enron 


Bağlı kuruluş iştirak kredileri baş ağrıtıyor 


Bu kez konuşma sırası Akçan’da 


</TEXT>
</DOC>
