<DOC>
<DOCNO> 67693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur21.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram gelmeden kurban derisi kavgası başladı 
</HEADLINE>
<TEXT>

     Kurban Bayramı'nda İstanbul'da, Türk Hava Kurumu THK dışındaki dernek, vakıf ve benzeri kuruluşlar ile kişilerin deri toplamasına izin verilmeyecek. 
     İstanbul Valiliği'nden yapılan açıklamada, geçmişte yaşanan bilinçsizce yapılan kesimlerde hayvanın kaçması, cadde ve sokaklarda kovalamacanın yaşanması, ateşli silahla vurularak yakalanması gibi örneklere dikkat çekilerek, bunun hem insani, hem de dini açıdan uygun olmadığı vurgulandı. Bu tür örneklerin aynı zamanda, AB'ye aday Türkiye için uygar dünya kamuoyunda olumsuz etki yarattığına da işaret edildi. 
     THK dışındaki dernek, vakıf ve benzeri kuruluşlar ile kişilerin deri toplamasına izin verilmeyeceği vurgulanan açıklamada, İstanbul'da Vali Yardımcısı Abdulkadir Bakan başkanlığında ''İl Kurban Hizmetleri Komisyonu'' kurulduğu ve çalışmalarına başladığı kaydedildi. 
     Açıklamada, kaymakamlıkların da kendi ilçelerinde İlçe Kurban Hizmetleri Komisyonu oluşturacağı belirtildi. 
     Bulundukları mahallin en yüksek mülki amirliğinden izin almak kaydıyla, market, süpermarket, hipermarket gibi özel kesim yeri bulunan yerlerdeki kurban derilerinin THK'ya tesliminde, bu gibi mekanların en üst düzey görevlilerinin sorumlu olacakları dile getirilen açıklamada, şunlar kaydedildi 
     ''Bütün güvenlik kuvvetleri Polis-jandarma THK dışında deri toplama ve kabul etme girişimlerini önleyecek, yasa ve yönetmeliklere aykırı toplanmış derilere el koyarak, THK'ya teslim edecek. Tüm muhtarlar derilerin THK'ya teslimini, takip ve kontrolle yetkili ve sorumludur.'' 
     
     Deri fabrikalarına gözetim 
     Belediye ve diğer kuruluşlarca, toplu kurban kesimi yapılacak alanlardaki atıkların, herhangi bir kirliliğe neden olmadan sızdırmaz kapalı torbalara konularak, çöp döküm sahasına nakledileceği ve toprakla kapatılmak suretiyle gömüleceği vurgulanan açıklamada, vatandaşların THK'yı desteklemeleri istendi. 
     Tüm istihbarat birimlerinden yararlanılarak, Tuzla ilçesindeki organize deri sanayi bölgesi ile diğer yerlerdeki deri fabrikalarının sürekli gözetim altında bulundurulacağı ifade edilen açıklamada, şöyle denildi 
     ''Muhtemel illegal yollarla toplanan kurban derilerine derhal tutanak tanzim edilip, el konulacak ve Türk Hava Kurumu yetkililerine teslimi sağlanacaktır. Yasalara aykırı hareket edenler hakkında, 2860 sayılı Yardım Toplama Kanunu'nun 29'uncu maddesi ve diğer ilgili mevzuat çerçevesinde gerekli işlem yapılacak ve konu adli makamlara derhal intikal ettirilecektir. 
     






</TEXT>
</DOC>
