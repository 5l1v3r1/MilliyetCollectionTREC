<DOC>
<DOCNO> 57371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sonspo01.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Bursaspor maçı yeni bir serinin başlangıcı olacak" 
</HEADLINE>
<TEXT>

     Fenerbahçe Teknik Direktörü Mustafa Denizli, Bursaspor karşısında yenik duruma düşmelerine karşın kazanmayı bildilerini belirterek, ''Futbolcularım, bir maçın nasıl kazanılabileceğini gösterdiler'' dedi. 
     Bursaspor'un, ligin en rahat ekiplerinden biri olduğunu ve Galatasaray'ı yendikleri maçtan sonra çok iyi bir grafik yakaladığını ifade eden Denizli, kendilerinin de son haftalarda oynadıkları futbolun karşılığını alamayan bir ekip olduklarını söyledi. 
     Bunun, takım üzerinde baskı yarattığını kaydeden Denizli, şöyle konuştu 
     ''Bugün görüldü ki, Fenebahçe geriye düşse de oyundan kopmuyor, büyük mücadele ortaya koyuyor. Bugün daha farklı bir skor da olabilirdi. Futbolcularım, bir maçın nasıl kazanılabileceğini gösterdi. Bu da benim onlara güvenmemin doğru olduğunu gösterdi.'' Ligdeki mücadelenin, gelecek haftalarda değişik bir yörüngeye gireceğini belirten Denizli, şöyle devam etti 
     ''Fenerbahçe kazansa da iyi futbol oynamadığı için zaman zaman eleştiriliyor. Geniş bir kitle Fenerbahçe'yi izliyor. Son haftalarda sıkıntı çektiğimiz tek hadise gol atamamak. Fenerbahçe iyi mücadele ediyor, iyi işler yapıyor. Fenerbahçe, hiçbir takıma karşı fizik gücü zaafiyeti yaşamaz. Oyun olarak kendimizi her takıma kabul ettiririz. 
     Eleştirilecek yönler olur. Mükemmeli bulmak zordur. Eleştirilere katıldığım yönler var. Ama katılmadığım şeyler daha fazla. 
     Hedefimizi biliyoruz ve bu hedefe varacağız. Sakat futbolcularımız düzeliyor. Önümüzdeki Diyarbakırspor maçı, iki takım için de çok önemli. Amacımız devreyi iyi bir yerde kapatmak. Yarın ve öbür gün, ligde nasıl bir tablo ortaya çıkacağını göreceğiz.'' Mustafa Denizli, hafta içinde Denizlispor ile yaptıkları Türkiye Kupası maçında taraftarların kendisine tepkisi konusunda ise şunları söyledi 
     ''Zaman zaman statlarda maç izleyen taraftarlar ve takım yöneten antrenörler de hiç olmadık tablolar yaşayabilir. Hepimiz başarıya imza atmak için varız. Başarıya giden yolda üzüntülü günler olur. Bu kaçınılmaz. Onlar takımlarının başarısını görmek ister. Ben de isterim. Futbolda düşündükleriniz zaman zaman olmayabilir. Bunlar kısa vadelidir. Ara sıra yara alsak da düşüncelerimizi gerçekleştireceğiz.'' Mustafa Denizli, Bursaspor maçının İsveçli futbolcu Andersson için de çok önemli bir maç olduğunu vurgulayarak, ''Onun hakkındaki düşüncelerimde hiçbir değişiklik yok. Andersson, maçlarda yapması gerekeni yapıyor, bir türlü golle buluşamıyordu. Bu akşam onu da yaptı. Güvenmesem görev vermem'' dedi. 
     
     Uslu "Çıkışa geçeceğiz" 
     Fenerbahçeli yönetici Mahmut Uslu da Mustafa Denizli ve futbolcuların kazanacaklarına inandıklarını belirterek, ''Bu maçı kazanarak çıkışa geçtik'' dedi. 
     Uslu, taraftarların hakemlere gösterdiği tepkiye de değinerek, ''Hakemlerde çifte standart var. Kartlarda ve özellikle yan hakemlerin yanlış kararları oldu. Ama onlar da hata yapabilirler. Biz bundan sonra alacağımız galibiyetlerle puan farkını kapatmayı düşünüyoruz'' diye konuştu. 
     
     Biyediç "Amacımız bir puandı" 
     Bursaspor Teknik Direktörü Nejat Biyediç, Fenerbahçe maçında bir puan almayı amaçladıklarını, ancak gereksiz savunma yaparak maçı kaybettiklerini söyledi. 
     Biyediç, ''Fenerbahçe için çok sıkıntılı ve zor bir maç oldu. 
     Oyuna iyi başladık, öne geçtik. Ama golden sonra gereksiz yere geri çekildik. Fenerbahçe duran toplarda etkili oluyor. Böyle goller buldu. 
     Düşündüğüm kadar güzel bir maç olmadı. Fenerbahçe'yi kutluyorum'' diye konuştu. 
     






</TEXT>
</DOC>
