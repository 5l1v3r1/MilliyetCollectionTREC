<DOC>
<DOCNO> 84427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/ekonomi/eko01.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’in sağlığı endişe verici ama programa engel değil 
</HEADLINE>
<TEXT>

IMF Dış İlişkiler Direktörü Ecevit’in sağlığı kaygı verici olabilir ama programı etkilemez. Seçim de Türkiye’nin iç işi karışmayız 
     REUTERS 

     IMF Dış İlişkiler Direktörü Tom Dawson, Başbakan Bülent Ecevit’in sağlık durumunun, Türkiye’nin ekonomik programının uygulanmasının önünde bir engel teşkil etmediğini bildirdi. 
     Dawson, Washington’daki IMF merkezinde düzenlediği basın toplantısında, Türkiye’deki seçim tartışmaları konusunda IMF’nin görüşünün sorulması üzerine de, bu konuda görüşleri olmadığını belirtti. 
     Dawson, IMF merkezinde düzenlediği basın toplantısında, Başbakan Ecevit’in sağlık durumuna ilişkin soruya, "Tabii ki biz herkesin sağlık durumunun iyi olmasını isteriz. Ancak bunun programla ilgisi bulunmuyor. Ecevit’in sağlığı kaygı verici olabilir, ancak bu, programın uygulanmasının önünde engel oluşturmuyor’’ dedi. Dawson, seçim tartışmalarına ilişkin IMF’nin görüşlerinin sorulması üzerine de, "Bu konuda bir görüşümüz olduğunu sanmıyorum. Seçimler Türkiye’nin meselesi’’ diyerek, bu konuda yorum yapmalarının zaten doğru olmayacağını ve programın şu anda yolunda gittiğini söyledi. 
     Türkiye’de IMF’ye yönelik protestolar hatırlatıldığında ise Dawson, "Program yolunda gidiyor. Önemli başarılar sağlandı’’ cevabını verdi. Dawson, Mart ayı için açıklanan yüzde 18.7’lik sanayi üretim artışı rakamının çok cesaret verici olduğunu ve programın başarıya ulaşması durumunda, bundan bütün Türk halkının yarar göreceğini ifade etti. 
     
     Haziran’da sorun yok 
     Türkiye Masası Şefi Juha Kahkonen başkanlığındaki IMF heyetinin ikinci gözden geçirme çalışmaları için Türkiye’de bulunduğunu hatırlatan Dawson, görüşmelerin sonuçlanması ve Türkiye’nin ilgili önkoşulları yerine getirmesiyle birlikte, yaklaşık 1.1 milyar dolarlık yeni dilimin, IMF İcra Direktörleri’nce haziran ortasında serbest bırakılmasının beklendiğini söyledi. 
     Dawson, Türkiye’nin geçen yılki krizden dolayı ara verdiği savunma harcamalarıyla ilgili olarak, "Savunma harcamalarında bir miktar artış olduğunun farkındayız. Bu, programa uygun’’ dedi. 
     



 EKONOMİ 




















</TEXT>
</DOC>
