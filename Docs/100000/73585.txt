<DOC>
<DOCNO> 73585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun13.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
WHO "Fakir ülkeler verem tehdidiyle karşı karşıya" 
</HEADLINE>
<TEXT>

     Dünya Sağlık Örgütü WHO , fakir ülkelerin verem tehdidiyle karşı karşıya bulunduğunu bildirdi. 
     WHO bölge başkanı doktor Shigeru Omi, yaptığı açıklamada, veremden ölümlerin yüzde 99'unun fakir ülkelerde görüldüğünü ve kurbanların yüzde 70'inin 15 ila 54 yaş arasında olduğunu söyledi. 
     Omi, Batı Büyük Okyanus bölgesinde ve Doğu Asya'daki 37 ülkede verem yüzünden günde 1000 kişinin öldüğünü, binlercesinin de bu hastalığa yakalandığını belirtti. 
     Bölgede her yıl 2 milyon yeni vakanın bildirildiğini kaydeden Omi, tedavisi olan bu hastalığa, her yıl milyonlarca kişinin yakalanmaya devam etmesinin kabul edilemez olduğunu söyledi. 
     WHO bölge başkanı, fakir ülkelerin bu hastalığın tedavisi için daha fazla yatırım yapmaları gerektiğini, aksi takdirde gelecekte daha ağır ekonomik yükü omuzlayacaklarını bildirdi. 
     






</TEXT>
</DOC>
