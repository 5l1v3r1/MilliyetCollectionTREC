<DOC>
<DOCNO> 89463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo07.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'na 22 trilyonluk ek yatırım... 
</HEADLINE>
<TEXT>

     Galatasaray'ın, gelecek sezon Ali Sami Yen Stadı'nı yeniden inşa etme projesini uygulamaya geçirmesi durumunda, maçlarını oynamak istediği Atatürk Olimpiyat Stadı'na 22 trilyon liralık ek yatırım yapılacağı bildirildi. 
     Sarı-kırmızılı kulübün stadını yeniden yapmak için finansmanı bulması durumunda, gelecek sezon Avrupa Şampiyonlar Ligi ve Birinci Süper Lig maçlarını bu statta oynamayı istediği kaydedilirken, Galatasaray ile TMOK arasında ön mutabakat anlaşması yapıldığı bildirildi. 
     Galatasaray'ın bu amaçla Türkiye Milli Olimpiyat Komitesi'ne ''Stadı 8 Ağustos tarihine kadar her yönüyle yetiştirebilir misiniz '' sorusunu yönelttiği, TMOK'un da buna ''evet'' yanıtını verdiği ifade edildi. 
     
     NELER YAPILACAK 
     İnşaası tamamlanan Atatürk Olimpiyat Stadı'nın tam anlamıyla hazır olması için, 14 milyon 900 bin dolar 22 trilyon lira harcanacak. 
     Stadın ağustos ayı başına dek skorbordunun, elektronik bilet sisteminin, otoparkının, yollarının, dış ışıklandırmasının gerçekleştirileceği ve maç oynanmak için hazır duruma getirileceği açıklandı. 
     
     AKSOY ''GALATASARAY, BAŞKA STAT İSTEMEYECEK'' 
     İstanbul Olimpiyatları Hazırlık ve Düzenlenme Kurulu Genel Direktörü Yalçın Aksoy, Galatasaray'ın burada maç yapması durumunda başka bir stadı istemeyeceğini savundu. 
     Aksoy, stadı överek, ''Stat tam olarak hazır olduğu zaman, futbol oynamak için mükemmel bir tesis durumuna gelecek. Bana göre Galatasaray, burada bir maç oynaması durumunda, herhalde Ali Sami Yen Stadı'nı yeniden yapmayıp, tüm maçlarını sürekli burada oynamak ister'' dedi. 
     
     ''B PLANI DA VAR'' 
     Galatasaray'ın Ali Sami Yen Stadı için finansmanını uygun sürede sağlayamaması durumunda, kendilerinin B planının bulunduğunu ifade eden Aksoy, şözlerini şöyle tamamladı 
     ''Stada İstanbulspor ve Futbol Federasyonu da talip. Futbol Federasyonu, 2004 Avrupa Şampiyonası Eleme Grubu maçlarını Atatürk Olimpiyat Stadı'nda oynamak istiyor. Galatasaray'ın burada oynamasının gerçekleşmemesi durumunda diğer seçenekleri de hazır bulunduruyoruz. 
     Stadımızı yaşatmak zorundayız.'' 
     





</TEXT>
</DOC>
