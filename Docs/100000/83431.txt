<DOC>
<DOCNO> 83431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sondun10.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ırkçı cinayetin gerginliği sürüyor 
</HEADLINE>
<TEXT>

     Brüksel'in Schaerbeek bölgesinde, hafta başında işlenen ırkçı cinayetin ardından özellikle Faslıların eylemlerinden kaynaklanan olay ve çatışmalar sürüyor. 
     Schaerbeek'te geçen salı günü 80 yaşındaki bir Belçikalı, komşusu olan Faslı bir çifti ateşli silahla öldürmüş, bu çiftin çocuklarını ve diğer bazı komşularını yaralamış, bulunduğu binayı kundaklamış, polisle silahlı çatışmaya girerek yaralanmış ve ardından intihar ederek ölmüştü. 
     Ölen Faslıların cenazeleri, dün yapılan bir törenle ülkelerine gönderildi. Törene 6 bin kişi katıldı. Katılımcılar arasında çok sayıda bakan, hükümet temsilcisi, siyasi parti liderleri, milletvekilleri ve diplomatlar da bulundu. 
     Olayı izleyen gecelerde, bazı genç Faslılar ile polis arasında çatışmalar çıkmış, gençler bazı bina ve taşıtları kundaklamış, Belçikalılara saldırmışlardı. Bölgede büyük takviye toplayan ve önlemler alan polis, dün gece de olayların başlaması üzerine sert tepki gösterdi. Eylemciler süratle dağıtıldı. Yetkililer, 20 kişinin tutuklandığını bildirdiler. 
     Polis yetkilileri, Schaerbeek dışından gelen ''kışkırtıcıların'' olay ve çatışmaların temelinde olduklarını duyurdular. 
     





</TEXT>
</DOC>
