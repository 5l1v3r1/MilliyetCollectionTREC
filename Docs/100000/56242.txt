<DOC>
<DOCNO> 56242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/ekonomi/eko03.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlıştan dönüldü 
</HEADLINE>
<TEXT>

ANAP'lı eski bakan 87 yaşındaki Ali Tanrıyar, 50 yaş üstü kamu çalışanlarının zorunlu emekli edildikleri bir dönemde, TÜPRAŞ yönetimine atanmasına tepkiler üzerine istifa etti 
     HAKAN ŞANLITÜRK Ankara 

     TÜPRAŞ Yönetim Kurulu üyeliğine atanan ANAP'lı eski bakan Ali Tanrıyar, gelen tepkiler üzerine istifa kararı aldı. Görevden affını isteyen Tanrıyar, bu kararını ANAP lideri Mesut Yılmaz ve Devlet Bakanı Yılmaz Karakoyunlu'ya iletti. Karakoyunlu, "Ali Bey istifa etti. Zaten eleştiri gelmesi halinde devam etmeyeceğini söylemişti" dedi. 
     8. Cumhurbaşkanı Turgut Özal tarafından siyaset sahnesiyle tanıştırılan Tanrıyar'ın, TÜPRAŞ Yönetim Kurulu için görev talebinde bulunmadığı, "Herhangi bir tepki olursa istifa ederim" şeklinde uyarıda bulunduğu öğrenildi. 
     
Karakoyunlu da üzüldü      Tanrıyar, atama kararının medyaya yansımasından sonra istifa kararını Karakoyunlu'ya iletti. Karakoyunlu da gelişmelerden rahatsız oldu. Yakın çevresine atama kararının kendi tasarrufu olmadığını aktaran Karakoyunlu, Milliyet'e yaptığı açıklamada, Tanrıyar'ın istifa kararı aldığını ve bunu kendisine ulaştırdığını söyledi. 
     Karakoyunlu şöyle konuştu "Ali Bey istifa etti. Zaten kendisi de eleştiri gelmesi halinde devam etmeyeceğini söylemişti" diyen Karakoyunlu, Tanrıyar'ın ekonomik olarak bir kazancının söz konusu olmadığını vurguladı. 
     Tanrıyar'ın, milletvekili emekli maaşının yönetim kurulu üyesi olarak alacağı ücretten daha fazla olduğuna da dikkat çeken Karakoyunlu, "Ali Bey, bilgisi birikimi olan biriydi. Kendisi de 'tecrübelerimle katkıda bulunabilirdim' diye üzüldü" bilgisini aktardı. 
     



 EKONOMİ 











</TEXT>
</DOC>
