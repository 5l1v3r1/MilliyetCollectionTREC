<DOC>
<DOCNO> 83070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko35.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Ekonomi Bakanı "Ekonomik ilişkilerimiz çok iyi seviyede" 
</HEADLINE>
<TEXT>

     Yunanistan Ekonomi Bakanı Nikos Christodoulakis, ''Şu anda iki ülke arasındaki ekonomik ilişkiler, gerçekten çok iyi seviyede'' dedi. 
     Bakan Christodoulakis, Devlet Bakanı Kemal Derviş ile Hazine Müsteşarlığı'ndaki makamında yaptığı görüşmeden sonra, yaptığı açıklamada, daha da önemlisinin, ilişkileri geliştirmek ve daha da ileri seviyeye götürebilmek olduğunu söyledi. 
     Yakın gelecekte, gereken insiyatiflerin kullanılacağına inandığını vurgulayan Christodoulakis, ''Bu inisiyatifler. ekonomileri geliştirmek açısından önemli ve daha büyük fırsatlar yaratacaktır. 
     Bunu, hem Türk Halkı hem de Yunan Halkı için yapacağız'' dedi. 
     Christodoulakis, Yunananistan'ın, Avrupa Birliği'ne dahil olması, aynı zamanda Türkiye'nin de AB yolunda ilerlemesinin, Avrupa çerçevesi dahilinde birbirlerinin ekonomilerini birleştirme olanakları tanıdığını da söyledi. 
     Yunanistan Ekonomi Bakanı Nikos Christodoulakis, enerji ve ulaştırmanın çok önemli unsurları teşkil ettiğini vurgularken, şunları kaydetti 
     ''Çok önemli bir görev üstlendik. Avrupa Yatırım Bankası'nın katkısıyla Türkiye, İtalya ve Yunanistan, bütün önümüzde bulunan sorunları, uluslararası yatırımları teşvik edecek imkanları görüşebilirler. Amacımız, bunların bir an önce gerçekleşmesidir.'' Bakan Nikos Christodoulakis, iki ülke iş dünyasının, iş imkanlarını araştırmaları ve ekonomik ilişkileri daha da geliştirmeleri yönünde, olanakları araştırmaları gerektiğini bildirdi. 
     Konuk bakan, ''Unutmayalım ki hem Türkiye hem de Yunanistan, özel sektörleri çok kuvvetli olan ülkelerdir'' diye konuştu. 
     Bakan Christodoulakis, ekonomik ilişkileri geliştirme dışında başka alanlarda işbirliği olanakları bulunduğunu anlatırken, şöyle konuştu 
     ''Geniş anlamda ilişkilerde daha doğru, oturaklı şekilde ve bölgemize yararlı olabileceğimizi düşünüyorum. Derviş ile yararlı bir fikir teatisinde bulunduk. Bu şekilde bunun devam edeceğini umuyorum. 
     Bu fikir teatisinin gelecekte de devam edeceğini umuyorum. Aramızdaki ilişkiler genel ilişkilerimizin gelişmesine katkıda bulunacaktır.'' Türkiye ile Yunanistan arasındaki ilişkileri geliştirmenin, ekonomik açıdan ilişkilere katkı sağlayacağının bilinmekte olduğunu anlatan Bakan Christodoulakis, ''her iki taraf, bu işbirliğinin refah seviyesine ne kadar güç katabileceğinin farkındadırlar. Yunan heyetinde önemli kişiler de vardır. Amaçları da ekonomik açıdan çok çağdaş dinamik alanlarda iş imkanları sağlamaktır'' diye konuştu. 
     Konuk Bakan, Devlet bakanı Derviş ile makamındaki görüşmeden önce, Çırağan Et lokantası'nda bir çalışma yemeğinde bir araya geldi. 
     Yunan Ekonomi Bakanı Christodoulakis, daha önce de Merkez Bankası başkanı Süreyya Serdengeçti ile Bankacılık Düzenleme ve Denetleme Kurulu Başkanı Engin Akçakoca'yı da ziyaret etti. 
     





</TEXT>
</DOC>
