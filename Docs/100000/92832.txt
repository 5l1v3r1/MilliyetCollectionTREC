<DOC>
<DOCNO> 92832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sondun18.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran boşanmada dünya dördüncüsü 
</HEADLINE>
<TEXT>

     İran'da her dört evlilikten biri boşanmayla sonuçlanırken, ülke boşanmada dünyada dördüncü sırada bulunuyor. 
     Tehran Times gazetesinin haberine göre, Yargı Erki Aile Mahkemeleri Bölümü Başkanı Ali Rıza Hamidiyan, İran'da boşanan çiftlerin sayısının yükseldiğini, başkent Tahran'da 54 çift evlenirken 10 çiftin boşandığını, bu sayının diğer kentlerde 76'ya karşılık 10 
     olduğunu söyledi. 
     Hamidiyan, boşanma yaşının 18 ile 30 arasında değiştiğini, boşanmaların yüzde 67'sine uyuşturucu bağımlılığının, yüzde 20'sine ise aile ve akrabaların evliliğe müdahalesinin yol açtığını kaydetti. 
     İran'ın 2000 yılında boşanmada dünyada 40'ıncı sıradayken, bugün 4'üncü sıraya yükseldiği belirtildi. 
     Üniversite profesörü bayan Elham Ayetullahi de boşanmanın olumsuz etkileri konusundaki çalışmaların yetersiz olması nedeniyle boşananların sayısının arttığını belirterek, ''Bu sorunun farkına geç vardık'' dedi. 
     Boşanma sayısındaki artışı sosyal, kültürel ve ekonomik unsurlara bağlayan ve gençlerin aile ve yaşama hazırlanması gerektiğine dikkat çeken Ayetullahi, kadın ve erkeklerin evlenmeden önce hakları konusunda bilgilendirilmesi gerektiğini, çiftlerin birbirlerinin haklarını bilmeden evlenirlerse ilerde sorunlarla karşılaşabileceklerini ve ihtiyaçlarını karşılayamayacaklarını vurguladı. 
     İran'da evlilikte aldatmaların artmasının da boşananların sayısını yükselttiğini belirten Ayetullahi, İran'da boşanmanın yan etkileri konusunda çalışma yapılmadığını, boşanmanın asıl sebepleri ve önlenmesinin yollarının bulunması gerektiğini söyledi. 
     Hamid Golzari adlı psikolog da öncelikle sosyal sorunların bilinmesi ve daha sonra bunlara çözüm bulunması gerektiğini belirterek, ''Boşanmak her zaman kötü değildir, çünkü İslam'da boşanmak özgürlük anlamına gelir. Kadınlar erkeklerle eşit haklar arıyor, bu da ülkede boşanmalardaki artışın sosyal sebeplerinden biridir'' dedi. 
     Golzari, gençleri eğiterek ve uygun eş seçmenin kriterlerini göstererek, boşanan çiftlerin sayısının azaltılabileceğini de söyledi. 
     





</TEXT>
</DOC>
