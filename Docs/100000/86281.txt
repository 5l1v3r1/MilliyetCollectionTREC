<DOC>
<DOCNO> 86281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/siyaset/siy01.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Mao’nun ülkesinde 
</HEADLINE>
<TEXT>

MHP Genel Başkanı Bahçeli, Türkiye’de yıllarca mücadele ettikleri’ ve bir zamanlar komünist ideolojinin en büyük kalelerinden biri olan Çin’in başkenti Pekin’e geldi 
     ÖNDER YILMAZ Pekin 

     Başbakan Yardımcısı ve MHP Genel Başkanı Devlet Bahçeli, dün beraberinde Devlet Bakanı Tunca Toskay, Ulaştırma Bakanı Oktay Vural, Sanayi ve Ticaret Bakanı Ahmet Kenan Tanrıkulu ile milletvekilleri Mehmet Gül ve Süleyman Sazak’la birlikte Pekin’e geldi. Bahçeli, 2 Haziran’a kadar sürecek resmi ziyaret çerçevesinde, Çin Başbakanı ve Başbakan Yardımcısı başta olmak üzere üst düzey ziyaretler gerçekleştirecek. 
     Bahçeli, ilk Çin İmparatoru Şi Huangdi’nin "Çiçekler Ülkesini" Türk kavimlerinin akınlarından korumak amacıyla yaptırdığı 6 bin kilometrelik Çin Seddi’ni bu kez dostlukla aşacak. 
     Gezinin en önemli ayaklarından birini de Türk milliyetçilerinin büyük önem verdiği ve "Atayurt" olarak tanımlanan Doğu Türkistan Uygur bölgesi ziyareti oluşturacak. 
     
Ceylan BBP’ye geçti      ANKARA Milliyet 

     Bir süre önce MHP’den istifa eden Sivas Bağımsız Milletvekili Mehmet Ceylan BBP’ye katıldı. BBP yönetimi, partiye katılımlar dolayısıyla Otel 2000 Balo Salonu’nda bir basın toplantısı düzenledi. Törende, Ceylan BBP’ye katıldı ve üye defterini imzaladı. Ceylan’ın katılımıyla BBP, TBMM’de temsil edilen 8’nci parti oldu. İtalya’da Papa’ya suikast davasında yargılanıp delil yetersizliğinden serbest bırakılan Musa Serdar Çelebi de BBP’ye katıldı. 
     



 SİYASET 











</TEXT>
</DOC>
