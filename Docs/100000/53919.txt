<DOC>
<DOCNO> 53919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sonspo05.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Batista henüz Galatasaray'ın futbolcusu değil" 
</HEADLINE>
<TEXT>

     Gaziantepspor Kulübü Başkanı Celal Doğan, Batista'nın transferi konusunda Galatasaray ile prensip anlaşması yapmalarına karşın, henüz Galatasaray'ın futbolcusu olmadığını söyledi. 
     Doğan, yaptığı açıklamada, Batista'nın ve Gaziantepspor Kulübü'nün henüz Galatasaray ile anlaşma imzalamadığı için bu futbolcunun yarın yapılacak Gençlerbirliği maçında oynayacağını kaydetti. 
     Galatasaray Kulübü ile bir haftadan beri süren görüşmelerde, ödeme ve teminat konusunda anlaşma sağlanamadığını ve karşılıklı imzalar atılmadan bu transfere bitmiş gözüyle bakılamayacağını belirten Doğan, ''Galatasaray Kulübü ile 2,5 milyon dolar karşılığında anlaştık ancak teminat ve ödemeler konusunda bir takım pürüzler ortaya çıktı'' dedi. 
     Galatasaray Kulübü Başkanı Mehmet Cansun ve Profesyonel Futbol Şube Sorumlusu Abdürrahim Albayrak ile görüşmelerde prensip anlaşmasına vardıklarını anlatan Doğan, şöyle konuştu 
     ''Ödemeler ve teminat konusunda güvenceler istedik. Batista'nın sözünü Galatasaray'a verdik. Başka bir kulübün devreye girmesi mümkün değil. Verdiğimiz sözden asla dönmeyiz. Batista, her kulübün formasını giydirmek istediği, başarılı, karakterli ve çok çalışkan bir futbolcu. 
     Sezon sonunda sözleşmesi zaten sona eriyordu. O da zaten Galatasaray'da oynamak istiyor. Sanırım bu transfer haftaya tamamlanır.'' 
     
     Oyuncu arayışı 
     Batista'nın Galatasaray'a gitmesi halinde, yerini doldurabilmek için çalışmalara hemen başladıklarını ve bir kaç oyuncu ile görüştüklerini ifade eden Doğan, ''Antrenörlerimiz bu futbolcularla görüşmelerini sürdürüyor. Brezilya'dan transfer ettiğimiz oyuncumuz 5 Aralık'ta Gaziatnep'te olacak. Diğer transferler için çalışmalarımız sürüyor. Gaziantepspor'da transfer bitmez'' diye konuştu. 
     Ekonomik krizin ağır faturasını kulüplerin de ödediğini, birçok 1., 2. ve 3. lig kulübünün kapanma tehlikesi ile karşı karşıya 
     kaldığına dikkati çeken, Doğan, konuşmasını şöyle sürdürdü 
     ''Krizin ağır faturasını bizler de ödüyoruz. Havuz ve seyirci gelirinden başka geliri olmayan Anadolu kulüpleri, daha önce oyuncu satıp, çarkını döndürmeye çalışıyordu. Ancak eskisi gibi artık bu yöntem de işe yaramıyor. Şu ana kadar hazırdakini yiyorduk, şimdi Batista'nın transferi gündeme geldi. Belki bu transfer bize biraz rahat nefes aldıracak, ancak bunu yapamayan kulüpler ne yapacak 
     Transfer alacağını isteyen futbolcuya kulübü gidebilirsin diyor, kadro dışı bırakıyor. Bugünkü şartlarda Anadolu kulüplerinden birisinin şampiyonluğu hayal etmesi hayaldir. Umarım bir çözüm bulunacaktır.'' Doğan, Gençlerbirliği karşısında futbolcularının güzel bir oyunla 3 puanı alacağına inandığını, Gençlik ve Spor Genel Müdürlüğü ile 
     yaptıkları görüşmeler sonrasında sundukları Kamil Ocak Stadı'nın kiralanmasına ilişkin yeni ödeme planının, Devlet Bakanı Fikret Ünlü tarafından kabul edildiğini, sözlerine ekledi. 
     






</TEXT>
</DOC>
