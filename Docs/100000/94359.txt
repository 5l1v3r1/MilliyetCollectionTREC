<DOC>
<DOCNO> 94359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/yasam/yas04.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümcül şaşkınlık 
</HEADLINE>
<TEXT>

Bu başlık, aylarca süren araştırmaların sonunda 11 Eylül’deki kurtarma çalışmalarının tam bir felaket olduğunu belirten New York Times’a ait... 
     SEMA EMİROĞLU New York 

     Amerika’nın çok tirajlı gazetelerinden New York Times’ın aylarca süren soruşturma ve röportajlar sonunda hazırladığı ve dün manşetten yayınladığı araştırma, ikiz kulelerin 11 Eylül saldırılarıyla yerle bir olması öncesinde polis ve itfaiye teşkilatlarında yaşanan fiyaskoyu gözler önüne serdi. 
     "Ölümcül Şaşkınlık" başlıklı haber - araştırma, çekişme halinde olan iki teşkilatın ekiplerinin, birbirlerinden tümüyle habersiz, koordinasyonsuz ve kopuk biçimde hareket etmelerinin, kurtarma çalışmalarını sabote ettiğini ve gereksiz can kaybına yol açtığını ortaya koydu. 
     
     Birbirlerinden haberleri yok 
     Gazete, kurtarma çalışmaları sırasında 343 elemanını kaybeden itfaiye teşkilatının 15 yıldır kullandığı modası geçmiş telsizlerin iflas ettiğini, ikinci kulenin yıkıldığı haberini alamayan itfaiye erlerinin hala birinci kulenin üst katlarına tırmanmaya devam ettiklerini ve telsizle yapılan tahliye uyarılarını ya duymadıklarını ya da ciddiye almadıklarını bildirdi. Haberde, ölen itfaiyecilerden en az 121’nin, güney kulesinin çökmesinden 29 dakika sonra yıkılan kuzey kulesinde mahsur kalarak hayatlarını kaybettikleri kaydedildi. 
     
     Polis, itfaiye çekişmesi 
     11 Eylül saldırıları sonrasında New York itfaiye ve polis teşkilatları üzerinde yapılan bir araştırma da, daha önce bu iki örgütün birbiriyle koordineli olarak tehlike provası ve tatbikat yapmadığını, ayrıca polis ve itfaiyecilerin birbirlerini kötülediğini ortaya koydu. Anket formlarını dolduran itfaiye görevlileri, polisleri "ukala ve kendini beğenmiş" bulduklarını ve polis memurlarının başka hiç kimseyle işbirliğine girmek istemediklerini belirtirken, polisler de, itfaiyecilerin "askeri disiplin ve düzenden yoksun" olduğunu söylediler. 
     
Kral’a dava açtılar      ZAFER ATAMER Cenevre DHA 

     Amerika’daki 11 Eylül saldırısında yakınlarını kaybeden yüzlerce aile, Suudi Arabistan Kralı Fahd aleyhine tazminat davası açtı. Dünya Ticaret Merkezi’ne yapılan saldırıda yaşamlarını yitiren İsviçre vatandaşlarının aileleri, Usame bin Ladin’in vatandaşı olduğu Suudi Arabistan’ı, bu teröriste sahip çıkamamakla suçlayarak dava açtı. ABD’de İsviçrelilerin açtığı bin kadar davada Suudi Arabistan, doğrudan ve dolaylı olarak suçlandı. Ailelerin avukatı Ron Motley, ABD’de yaptığı açıklamada, özel dedektif Terry Lenzner ile araştırma yaptıklarını söyledi. Motley, Suudi Arabistan’ın bu saldırıya ekonomik yardım sağlandığını belirlediklerini ve bu konuda ellerinde kanıtlar bulunduğunu öne sürdü. Motley, davaların görülmesi sırasında birçok konunun açığa çıkacağını da ifade etti. 
     



 YAŞAM 





















</TEXT>
</DOC>
