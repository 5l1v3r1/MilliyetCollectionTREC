<DOC>
<DOCNO> 62247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur06.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme özürlü futbolcular "zilli top" yokluğundan yakınıyor 
</HEADLINE>
<TEXT>

     Kayseri'de, görme özürlülerin kurduğu spor kulübünün üyeleri, görme özürlülere özgü ''golvol'' denen futbol maçında kullanılan topun içine koyacakları yuvarlak zili bulamamanın sıkıntısını yaşıyorlar. 
     Kayseri Görme Özürlüler Spor Kulübü Başkanı Ümmet Ekici, A.A muhabirine yaptığı açıklamada, Türkiye Körler Spor Federasyonu'na bağlı olarak kurdukları kulüplerinde, yüzde 40'ın üzerinde görme özürü olan üyelerinin çeşitli branşlarda sportif faaliyetlerde bulunmalarına imkan tanımaya çalıştıklarını kaydetti. 
     Federasyonun bu yıl başlatmayı planladığı ''Türkiye Görme Özürlüler Ligi''ne katılmak amacıyla az sayıdaki üyeyle çalışmalara başlayacaklarını ifade eden Ekici, maddi yetersizlikler yüzünden çalışmalara bir türlü başlayamamaktan yakındı. 
     
     Zil sıkıntısı 
     Ekici, futbol dalında, sesli ikaz vermesi için topun içine konulan yuvarlak zili bulamamaları nedeniyle antrenmanlara başlayamadıklarını belirterek, şunları söyledi 
     ''Üyelerimiz, ısrarla, görme özürlülerin 3'er kişiyle, içinde zil olan topla salonda oynanan ''golvol'' denen futbol branşında antrenman yapmak istiyorlar. Futbol topunu bulduk, ancak Kayseri genelinde tüm aramalarımıza rağmen topun yerini tesbit etmemize yardımcı olan ve topun içine konulan yuvarlak zili bulamadık. Çan şeklinde bir zil bulduk. O da topumuzu patlattı. Fındık büyüklüğünde, yuvarlak bir zile elimiz mahkum kaldı. Bu zilin başka illerde olduğunu duyduk. Şimdi o illerden zil getirtmek için uğraşıyoruz.'' 
     
     Turnuva var 
     Ekici, zilli toplarına kavuşup, antrenmanlara başladıktan sonra, özürlüler yararına turnuva düzenleyeceklerini kaydederek, şöyle devam etti 
     ''Zilli topu elde eder etmez, daha önce bize yardımcı olacakları yönünde söz veren Erciyes Üniversitesi Beden Eğitimi ve Spor Meslek Yüksekokulu eğitmenleriyle antrenmanlara başlayacağız. Başta Kayserispor ve Kayseri Erciyesspor olmak üzere büyük kulüplere teklif götürerek, özürlüler yararına turnuva düzenleyeceğiz. Bu turnuva için bir de sponsor firma bulacağız. Herkesin ilgi ve desteğini bekliyoruz.'' 
     






</TEXT>
</DOC>
