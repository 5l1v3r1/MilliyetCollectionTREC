<DOC>
<DOCNO> 68513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo20.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapaiç "Böyle devam edersek şampiyon oluruz" 
</HEADLINE>
<TEXT>

     Derbi maçta, ezeli rakipleri Galatasaray'ı yenerek aradaki puan farkını 4'e indiren Fenerbahçe'de, yabancı futbolculardan Milan Rapaiç ve Zoran Mirkoviç, şampiyonluk için umutlu konuştu. 
     Galatasaray maçında attığı golle maçın yıldızı olan Milan Rapaiç ile Zoran Mirkoviç, Samandıra Tesisleri'nde basın mensuplarının sorularını yanıtladı. 
     Hırvat futbolcu Rapaiç, Galatasaray ile aralarındaki puan farkının önemli olmadığını belirterek, ''Son 3 maç iyi oynadık. Böyle devam edersek, şampiyon oluruz'' dedi. 
     Bir gazetecinin ''Büyük maçlarda daha iyi oynuyorsun, diğer maçlara konsantre olamıyor musun '' biçimindeki sorusu üzerine Rapaiç, ''Benim için her maç aynıdır. Denizlispor maçına da Galatasaray maçındaki gibi hazırlanıyorum. Yalnızca benim iyi oynamam önemli değil. Herkes iyi oynarsa, şampiyonluğa ulaşırız. Takımda herkes oynamak istiyor ama 11 kişi oynayabiliyor. Ben hazırım, teknik direktörümüz şans verirse oynarım'' diye konuştu. 
     Rapaiç, Galatasaray maçında attığı golden sonra neler hissettiği biçimindeki bir soru üzerine de, ''Attığım golden sonra yaşadığım mutluluğu anlatamam'' dedi. 
     Hakem için konuşmak istemediğini vurgulayan Hırvat futbolcu, ''Hakemin 80 dakika bize zararı oldu. Son 10 dakika onların aleyhine kartlar verdi. Bana yapılan en az 10 tane faulde kart gösterilmedi. 
     Keşke o kartlar olmasaydı, çünkü maçtan sonra hep kartlar gündeme geldi'' diye konuştu. 
     Rapaiç, bir gazetecinin ''Burada sakat olduğun için oynamadığın zaman, Hırvatistan Milli Takımı'nda oynadın. Senin için İstediği zaman oynuyor diyorlar, bu konuda ne düşünüyorsun '' biçimindeki sorusunu ise, ''Milli takımda yalnızca 1 maç oynadım ve sakatlandım. 
     Burada 10 gün sonra idmana çıktım. Ama medya oynamak istemiyor diye yazdı. Bu yüzden medyaya konuşmak istemiyorum'' diye yanıtladı. 
     ''Fenerbahçe hiç penaltı kazanamıyor. Bunun nedeni nedir '' biçimindeki bir soruya karşılık da Rapaiç, kendilerine yapılan temaslarda düşmedikleri için hiç penaltı kazanamadıklarını söyledi. 
     Rapaiç, bir soru üzerine de, ''Sezon başında gitmeyi düşünmedim. 
     Medya öyle yazdı. Fenerbahçe'de mutluyum'' dedi. 
     
     Mirkoviç "Şanslar eşit" 
     Yugoslav futbolcu Zoran Mirkoviç ise, önlerinde daha 11 maç bulunduğunu belirterek, ''Galatasaray, Beşiktaş ve Fenerbahçe'nin şampiyonluk şansları eşit'' dedi. 
     Savunmada kimi zaman zorunlu kaldıkları için Rüştü'ye geri pas verdiklerini anlatan Mirkoviç, ''Rüştü'yü o anda serbest gördüğümüz için topu O'na veriyoruz. Biraz riskli olabiliyor. Savunmanın kolay pozisyon verdiğine inanmıyorum'' diye konuştu. 
     Zoran Mirkoviç, bir soru üzerine, Simao'nun gelişiyle takımdaki yabancı oyuncu sayısının 7'e çıkmasının kendisini fazla düşündürmediğini ifade ederek, ''Ben kendi işime bakıyorum ve yalnızca çalışıyorum. Gerisi hocamızın takdirine kalmış'' dedi. 
     Fenerbahçe'de sözleşmesinin 2003 yılına dek sürdüğünü hatırlatan Mirkoviç, maçlarda hırslı olduğu için kendisine temas edilince, sert tepkiler verdiğini sözlerine ekledi. 
     Toplantıda, Rapaiç ve Mirkoviç'in tercümanlığını yapan Mert Meriç, kendisine yaşla ilgili sorulan bir soru üzerine ''Bence yaş önemli değil. Avrupa'da kimse yaşa bakmıyor. Kim iyi oynuyor, kim çok çalışıyor, ona bakıyorlar'' diye konuştu. 
     






</TEXT>
</DOC>
