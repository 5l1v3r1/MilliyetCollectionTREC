<DOC>
<DOCNO> 61804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sonspo08.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan Avrupa Ligi'nin en değerli oyuncusu 
</HEADLINE>
<TEXT>

     Rusya'nın USH CSKA Moskova takımında forma giyen milli basketbolcu Mirsad Türkcan, Erkekler Avrupa Ligi'nde ortaya koyduğu performansla Türk basketbolunun gururu oldu. 
     Erkekler Avrupa Ligi'nde USH CSKA Moskova'nın dün kendi sahasında Yugoslavya'nın KK Buducnost Podgorica takımıyla yaptığı ve 88-83 galip geldiği maçta Mirsad, attığı 27 sayı ve topladığı 23 ribauntla geceye damgasını vurdu. 
     Yugoslav ekibi karşısında ortaya koyduğu performansla takımının yıldızı olan Mirsad, ligdeki diğer 6 maçta da ürettiği sayı ve aldığı ribauntlarla takımına büyük katkı sağladı. 
     Geçen sezon Efes Pilsen ile yaşadığı sorunlar sonrası Fransa'nın Racing Basket Paris takımına transfer olan Mirsad, bu sezon başında da Rusya'nın USH CSKA Moskova ekibine transfer olurken, Rus ekibinin forması altında 7 maçta toplam 134 sayı üretip, toplam 99 ribaunt aldı. 
     Milli oyuncu, ürettiği 134 sayıyla Giricek'in ardından Pachoutine ile birlikte takımın en skorer 2. oyuncusu oldu. 
     Mirsad Türkcan, topladığı 99 ribauntla da ligin ribaunt krallığında, maç başına 14.4 ortalamayla ilk sıradaki yerini korudu. 
     NBA'de forma giyen ilk Türk oyuncu olan Mirsad, sakatlığı nedeniyle ligde USH CSKA Moskova'nın yaptığı son 3 maçta forma giyememişti. 
     Mirsad, Erkekler Avrupa Ligi'nin ''en değerli oyuncusu'' sıralamasında, 207 puanla yine ilk sırada bulunuyor. Milli oyuncu, ligin resmi internet sitesinde düzenlenen ''en değerli oyuncu'' anketinde de birinci sıraya yükseldi. 
     ULEB'in düzenlediği ve halen süren ankete katılan 1562 kişiden 620'sinin oyunu alan Mirsad, ilk sırada bulunuyor. 
     Ligin ribaunt krallığında ayrıca Ülkerspor'un ABD'li oyuncusu Quadre Lollis, 52 savunma, 47 hücum, toplam 99 ve maç başına 9.9 ile 4., Efes Pilsen'in Letonyalı pivotu Kaspars Kambala da 56 savunma, 23 
     hücum, toplam 79 ve maç başına 7.9 ortalamayla 10. sırada yer alıyor. 
     Top çalma kategorisinde de Ülkersporlu Quadre Lollis, 21 ve maç başına 2.1 ortalamayla 10.luğa yükseldi. 
     Ligde ayrıca sayı krallığında, Yunanistan'ın BC Pire Olympiakos takımından Alphonso Ford, toplam 267 ve 26.7 ortalama, asist krallığında Polonya'nın Idea Slask Wroclaw takımından Michael Hawkins, 47 ve 4.7 ortalama, top çalma kategorisinde İtalya'nın Kinder Bologna 
     takımından Emanuel Ginobili, toplam 28 ve 2.8 ortalama, blok kategorisinde de Litvanya'nın BC Zalgiris Kaunas takımından Grigorij Hizhnjak, toplam 32 ve 3.2 ortalamayla ilk sırada bulunuyorlar. 
     






</TEXT>
</DOC>
