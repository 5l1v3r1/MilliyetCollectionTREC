<DOC>
<DOCNO> 77106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun29.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol ambargosuna Libya'dan destek 
</HEADLINE>
<TEXT>

     Libya'dan, İsrail ordusunun Filistinlilere saldırılarını protesto için İsrail'in Batılı müttefiklerine petrol ambargosu uygulanmasını isteyen İran'a destek geldi. 
     Resmi haber ajansı JANA, adını vermediği bir yetkilinin açıklamalarına dayanarak, ''Libya Cumhuriyeti'nin Siyonist varlığı destekleyen ülkelere petrol satışının durdurulması yönündeki İran çağrısına destek verdiğini'' bildirdi. 
     Haberde, atılacak bazı adamların, diğer Arap ülkeleri ve petrol üreten Müslüman ülkeler tarafından desteklenmesi durumunda, ''Siyonist sürüsünün'' Filistinlileri öldürmesini durduracağı ifade edildi. 
     İran'ın dini lideri Ayetullah Ali Hameney, geçen cuma yaptığı açıklamada, İslam ülkelerinin, İsrail ile yakın ilişkisi olan ülkelere bir ay boyunca petrol satışını durdurmasını önermişti. 
     Irak da geçen hafta başında İsrail'in Batı Şeria'da Filistinlilere yönelik baskı ve işgallere karşı petrolün bir silah olarak kullanılmasını teklif etmişti. 
     Dünyanın iki büyük Müslüman petrol üretici Suudi Arabistan ile Kuveyt ise petrolün silah olarak kullanılması fikrine sıcak bakmadıklarını açıklamışlardı. 
     Arap Birliği dışişleri bakanlarının Cumartesi günü yapılan toplantısının sonuç bildirisinde ise öneriye değinilmemişti. 
     






</TEXT>
</DOC>
