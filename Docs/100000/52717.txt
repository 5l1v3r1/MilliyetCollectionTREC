<DOC>
<DOCNO> 52717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/guncel/gun08.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan’ın klibi sakıncalı mı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Tarkan’ın manken Sinemis Candemir’le birlikte rol aldığı ve Ferzan Özpetek’in yönettiği "Hüp" adlı şarkısının klibi, bazı izleyicilerin tepkisine neden oldu. Alo RTÜK 178 şikayet hattını arayan izleyiciler, porno filmden farksız olduğunu iddia ettikleri klibin çocukların ahlakını bozduğunu söyledi. RTÜK, şikayetler üzerine klibi incelemeye alındı. 
     
     Nuri Kayış RTÜK Başkanı 
İzledim, sakıncalı      Tarkan’ın klibi ile ilgili çok sayıda şikayet geldi. Bunun üzerine İzleme ve Değerlendirme Dairesi klibi incelemeye aldı. Bu inceleme sonunda klibin yayın ilkelerine uygun olup olmadığına karar verilecek. Uygun bulunmadığı takdirde yayından kaldırılabilir. Bu karara uymayan kanallara da kapatma cezası verilir. Ben klibi görmemiştim. Dün şikayetler gelince izledim. Gerçekten benim de hoşuma gitmedi. Yetişkinler için olumsuz bir etkisi olamaz. Ama çocuklar olumsuz yönde etkilenebilir. Çocukların ekran başında oldukları saatlerde yayınlanması sakıncalıdır. Yayın ilkelerimizde üç önemli madde var Buna göre yayınlar, genel ahlak ve Türk aile yapısına aykırı olmamalı çocukların ve gençlerin fiziksel, zihinsel, ruhsal ve ahlaki gelişimini olumsuz yönde etkilememeli toplumun milli ve manevi değerlerine aykırı olmamalı. Tarkan’ın klibinin yayınını bu ilkeleri göz önüne aldığımızda sakıncalı buluyorum. Yayından kaldırılmasının uygun olacağını düşünüyorum. Şu an inceleme sürüyor. Benim oyum ceza verilmesi yönünde ve ret olacaktır. Daha önce "Neremi " şarkısının klibi de sakıncalı bulunup kaldırılmıştı. 
     
     Dr. Rasim Somer Diler Psikiyatr 
Çocuklar taklit edebilir      Klipte makarnalı bir öpüşme sahnesi yer alıyor. Çocuğun yaşına göre etkilenmesi farklı olacaktır. Çok küçük bir çocuk, 3 - 6 yaş arası, orada ne olup bittiğini anlamaya çalışacak ve soracaktır. Biraz daha büyüğü cinsel bir amaç olmadan oyun gibi taklit edebilir. Erken ergenlik döneminde ise cinsel hazzı yaşayarak fırsat bulursa deneyecektir. Eğer çocuğun bulunduğu aile ortamı bu sorulara cevap verecek ya da bunu denediğinde tepki gösterecek bir aile ise çocukta çatışma doğabilir. Bu tür yayınlar çocuğun yaşına ve ailenin takındığı tutuma göre daha olumlu ya da olumsuz etkilere yol açabilir. 
     
     Nazlan Özden Klibin Yapımcısı 
Temiz bir aşk hikayesi      Biz klipte iki genç arasındaki temiz ve saf bir aşk hikayesini anlattık. Bütün aşk filmlerinde olduğu gibi öpüşme sahnesi de tabii ki var. Klibi müstehcen bulmuyorum. Biraz da gençlere sormak lazım. Onların klibi temiz bir aşk olarak yorumlayacaklarına eminim. Asla porno filme benzetilemez. Bu sahneleri her gün TV’de yayınlanan binlerce filmde görüyoruz. "Çocukları olumsuz yönde etkiliyor" görüşüne de katılmıyorum. Kadın erkek ilişkisi doğal bir şey. Biz doğal olan bir şeyi yasaklayarak bir yere varamayız. Çocuklarımıza "Hayatta bunlar yok" diyeceğimize, "Bunlar hayatın en güzel parçaları" diyerek sevgiyi öğrenmelerini sağlamalıyız. Klip bu kadar şikayete neden olacak şekilde dikkat çektiyse biz başarılıyız. 
     
     Ebru Şallı Manken 
Öpüşme normal      Öpüşme sahnesine bakarak nasıl porno film gibi denebilir, anlamıyorum. Aşkın olduğu yerde, aşkın anlatıldığı bir klipte öpüşme çok normal. Klip bu nedenle yayından kaldırılır mı Çocukların ahlakı sadece bir kliple mi bozulur Gün boyunca TV kanallarında yayınlanan filmlerde pek çok öpüşme sahnesi var. O zaman bütün kanallar kapatılsın, sorun çözülsün. Tarkan dünya starı. Ona daha olumlu bakılmalı. Meyve veren ağaç taşlanır. Klip bu nedenle tepki görüyor maalesef. 
     
     Doğa Rutkay Oyuncu 
Tepkileri anlamıyorum      Bu sadece bir klip. Bu kadar tepki gösterilmesini anlamak mümkün değil. Tarkan önemli bir star. Bu klipte bir aşk hikayesi anlatılıyor. Bir kadın ve bir erkeğin ilişkisi var ortada. Öpüşmenin nasıl kötü bir yanı olabilir Her öpüşme sahnesini olay yapacak olursak... Öpüşmek hayatın içinden bir şey. Reddetmenin bir anlamı yok. Beni rahatsız eden, estetik olmayan bir yanını göremedim. İzleyicinin de böyle düşünmesine şaşırdım. 
     



 GÜNCEL 





















</TEXT>
</DOC>
