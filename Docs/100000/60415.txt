<DOC>
<DOCNO> 60415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo16.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ''Oğuz ile devam edeceğim'' 
</HEADLINE>
<TEXT>

     Fenerbahçe'nin yeni Teknik Direktörü Lorant, Türk basınında 6 ay sonra yardımcı antrenör getireceği biçiminde haberler okuduğunu belirterek, ''Böyle birşey yok. Şu anda Oğuz Çetin ile devam etmeyi düşünüyorum. Kendisiyle bugün tanışacağım ve toplantı yapacağım'' dedi. 
     Alman çalıştırıcı, İstanbul'da gördüğü ilgi karşısında şaşırdığını ifade ederek, ''Havalimanında yöneticilerin yanı sıra taraftarların ve basının yoğun ilgisi beni şaşırttı'' diye konuştu. 
     Lorant, kendisinin Daum ve Briegel'den sonra Türkiye'deki bu yıl 3. Alman teknik direktör olduğunu, siyah-beyazlıları çalıştıran Daum'u da başarılı bulduğunu sözlerine ekledi. 
     Lorant'ın sarı-lacivertli kulüple sezon sonuna dek yaptığı anlaşmayı, Alman ZDF televizyonu da izlerken, 2 televizyon da canlı yayın yaptı. 
     İmza töreninden sonra Lorant ve yöneticiler yemeğe çıktılar. Alman çalıştırıcı daha sonra Samandıra Tesisleri'ne giderek antrenör Oğuz Çetin ve futbolcularla tanışacak. 
     Lorant'ın bugün akşam saatlerinde veya en geç yarın ülkesine dönerek eşyalarını toplayacağı ve sarı-lacivertlilerin Antalya kampına katılacağı bildirildi. 
     






</TEXT>
</DOC>
