<DOC>
<DOCNO> 60630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/ekonomi/eko03.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş da Devrim’in kaderini yaşadı 
</HEADLINE>
<TEXT>

Türkiye’nin Devrim’den sonra tamamı yerli ikinci otomobili Çağdaş’ adıyla Koç Grubu tarafından üretildi. Ancak Devrim’le aynı kaderi yaşayan Çağdaş’ da seri üretime geçilemeden Türk otomotiv tarihine karıştı 
     NEDİM ŞENER 

     Bir grup idealist Türk mühendisinin Eskişehir Devlet Demiryolları Atölyesi’nde tasarlayıp ürettiği ilk yerli otomobil olan Devrim’den sonra bu alanda ikinci girişimi Koç Grubu’nun yaptığı ortaya çıktı. 
     Prof. Dr. Önder Küçükerman imzasıyla Türk Otomotiv Sanayi ve Tofaş’ adıyla yayınlanan kitapta yer alan bilgilere göre, Koç Grubu, 1966 yılında fiberglas olarak üretimine başladığı Anadol’un peşinden daha ileri teknolojiyle 1979 yılında Çağdaş’ adında bir başka otomobili de piyasaya sokmayı planlandı. 
     
     İlginç hik ye 
     Ancak bu otomobil de aynı alandaki ilk girişim olan Devrim ile aynı kaderi paylaştı ve seri üretimi gerçekleştirilemedi. Şu anda Otosan fabrikasında bir köşeye bırakılan Çağdaş adlı otomobilin tasarımının hikayesi oldukça ilginç. 
     Kitapta yer verilen bilgilere göre, 1970’lerde otomotiv sanayinin gelişmesiyle tasarım ve yeni model arayışları içinde olan Koç Holding bünyesinde Araştırma Geliştirme Merkezi’ne bağlı olarak Rotatif Motor Grubu adlı bir bölüm oluşturuldu. 
     1974 yılında rotatif motor konusundaki girişimin durdurulmasıyla bölüm Araştırma Merkezi’ne dönüştü. Merkez 1975 - 1976 yıllarında 60’a yakın proje hazırladı. Üzerinde en fazla durulan konu ise metal kaportalı ve Türkiye şartlarına uygun yerli bir otomobil tasarımıydı. 
     Türkiye’nin coğrafi ve sosyal yapısına uygun aile tipi otomobil, gövdesi fiberglas olan Anadol’un yerine geçecekti. Üç ya da beş kapılı olarak tasarlanan ve Çağdaş adı verilen otomobil, tasarımından üretimine kadar tamamen yerli olma özelliğini taşıyordu. 
     
     Tasarım ödülü aldı 
     Testlerin ardından 1979 yılında prototipi üretilen Çağdaş’a 1980 yılında İstanbul Güzel Sanatlar Akademisi tarafından Türkiye’deki ilk Endüstri Tasarımı Ödülü’ verildi. Ödülü o zamanki Sanayi Bakanı Şahap Kocatopçu’nun elinden şu anda Tofaş Genel Müdürü olan Jan Nahum aldı. Ancak otomobil, 1960 yılında dört adet üretilen Devrim otomobili gibi, sanayi tarihi içinde kaybolup gitti. 
     
Depoda benzin bitince gözden düşen Devrim      Devlet Demiryolları’nın Eskişehir’deki atölyesinde tasarlanan Devrim otomobili 1960 yılında 25 mühendis tarafından üretilmişti. 
     Çalışmaları gizlilik içinde yürütülen Devrim için, atölyede özel bir bölüm oluşturulmuştu. Otomobilin bütün ayrıntılarının tasarımı ve üretimi için belirlenen süre sadece 99 gündü. Devrim’in 1960 yılındaki Cumhuriyet törenlerine yetişmesi gerekiyordu. Yoğun bir çalışmayla dört adet otomobil üretimi gerçekleşmiş, törenlerden bir gün önce trenle Ankara’ya gönderilmişti. Ancak, araçlara konması gereken yüksek oktanlı benzin, törenlerin erken başlaması sonucu depolara doldurulamadı. Birinci aracın benzini bitince yolda kalan Devrim projesi daha sonra rafa kaldırıldı. 
     
İlk otomobille 1905’te tanıştık      Türk Otomotiv Sanayi ve Tofaş kitabında, 1905 yılında arabasında bombalı suikaste uğrayan 2’inci Abdülhamit zamanında Türkiye’ye ilk otomobillerin girmeye başladığı belirtiliyor. 

</TEXT>
</DOC>
