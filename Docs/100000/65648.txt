<DOC>
<DOCNO> 65648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/spor/spo04.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon bu midur Değildur 
</HEADLINE>
<TEXT>

Bordo-Mavililer, cezası nedeniyle İzmit’te oynadıkları maçta Diyarbakır’a da boyun eğdi. İkinci yarıda aldığı sonuçlarla herkesi şaşırtan Karadeniz ekibi, alt sıralara doğru hızla inişe geçti 
     Yine hayal kırıklığı 
     BEŞİKTAŞ karşılaşmasındaki tribün olayları nedeniyle PFDK’nın bir maç saha kapatma cezası verdiği Trabzonspor, İzmit’te oynadığı mücadelede Diyarbakır’a yenilerek, ağır bir fatura daha ödedi. Kötü futbol ortaya koyan, yeni transferler Kürşat ve Markov’a da şans vermesine rağmen belini doğrultamayan Karadeniz ekibi, ikinci devrede 4 maçta 11 puan kaybederek, düş kırıklığı yarattı. Maçtaki 8 bin kadar taraftar, yönetimi istifaya davet edip, Diyarbakır’ı alkışladı. 
     
     Celaleddin-Deniz attı 
     BORDO - Mavililer, pozisyon üretemedi, defansta da yapılan hatalar sonucu belirledi. Kontrollü bir futbolu tercih eden Diyarbakırspor, 22. dakikada Celaleddin’in kafa golüyle öne geçti. İlk devre bu skorla tamamlanırken, ikinci yarıda Trabzon’da Hami’nin gol için çırpınışları sonuç getirmedi. 65. dakikada Markov’un topu eliyle kesmesiyle kazanılan penaltıyı Deniz gole çevirdi. Daha sonra oyun elektriklendi, hakem sarı kartlarına başvurdu. 
     
     Notlar 
     Sümer’e istifa çağrısı 
     DİYARBAKIR yenilgisi, İzmit İsmetpaşa Stadı’ndaki Trabzonspor taraftarlarını kızdırdı. Penaltı golünün ardından protestolara başlayan taraftarlar, "Özkan Sümer istifa", "Mehmet Ali Yılmaz başkan" diye tempo tuttular. Bir grup taraftar da stadın önünde toplanarak, aynı protestolarını sürdürdüler. 
     MAÇTAKİ kötü futbola rağmen Teknik Direktör Briegel oyunun genelinde kontrolü elde tuttuklarını söyledi. Alman hoca, "Skor kötü oynadığımız anlamına gelmesin. Rakip ceza alanına girmekte zorlandık. Tek düşüncemiz kupada kendimizi affettirmek. Şu andan itibaren kupayı düşünüyoruz" diye konuştu. 
     
     Markov sürprizi 
     TRABZONSPOR’DA transferin son gününde kadroya dahil edilen Bulgar oyuncu, dünkü mücadelede sürpriz bir şekilde ilk on birde sahaya sürüldü. Levski Sofya’dan kiralanan Georgi Markov, Diyarbakır karşısında defansta vasat bir futbol ortaya koyarken, bir de penaltı yarattı. Bulgar futbolcu, "İlk maçımdı. Daha iyi olacağım" diye konuştu. 
     
     Güngör’e yaramadı 
     KARŞILAŞMA öncesi yapılan son idmanda sakatlanan Cem’in yerine forma bulan Güngör de, takım arkadaşıyla aynı kaderi paylaştı. 39. dakikada sakatlanan tecrübeli futbolcu, savunmadaki görevini yeni transfer Kürşat’a bıraktı. 
     
     Hediye otomobil 
     DİYARBAKIRSPOR Başkanı Mücahit Can’ın, Trabzonspor galibiyeti nedeniyle yüzü güldü. Başkan, BMW marka otomobilini Teknik Direktör Hüseyin Kalpar’a hediye etti. Kalpar, maçtan sonra "İkinci yarıya kötü başladığımız için böyle bir galibiyete ihtiyacımız vardı. Şimdi kayıplarımızı biraz olsun telafi ettik. Daha da iyi şeyler yapacağız" dedi. 
     



 SPOR 




























</TEXT>
</DOC>
