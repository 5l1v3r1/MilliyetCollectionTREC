<DOC>
<DOCNO> 56647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/soneko27.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş enflasyon hedefini açıkladı "Yüzde 35" 
</HEADLINE>
<TEXT>

     Devlet Bakanı Kemal Derviş, çok zorlu bir hedef olmakla birlikte, 2002 yılı için yüzde 35 olan enflasyon hedefinin tutturulması konusunda her türlü gayretin gösterileceğini açıkladı. 
     Devlet Bakanı Kemal Derviş, "2002'de enflasyonu yüzde 50'de tutsak iyi" şeklinde basına yansıyan sözlerinin İsrail 
     Merkez Bankası başkanlarından Bruno anısına Kudüs'te düzenlenen sempozyumda yaptığı konuşmanın yanlış anlaşılıp aktarılmasından kaynaklandığı bildirildi. 
     Devlet Bakanlığı'ndan konuyla ilgili olarak yapılan açıklamada, "Sayın Derviş söz konusu konuşmasında varılan noktada mevsimsel değişikliklerin etkisinden arındırıldıktan sonra elde edilen aylık enflasyon verilerinin yıllık rakamlara dönüştürülmesi halinde yüzde 50 dolayında seyrettiği görülen enflasyonun mutlaka bu düzeyin altına çekilmesi gerektiğini belirtmiştir" denildi. Derviş'in, konuşmasında "Çok zorlu bir hedef olmakla birlikte yüzde 35'lik enflasyon hedefinin tutturulması konusunda her türlü 
     gayretin gösterileceğini vurguladığı ifade edildi. 
     Açıklamada, 2002 yılına ilişkin enflasyon hedefinin Para Politikası Kurulu'nun tavsiyesi üzerine Hükümet ve Merkez Bankası tarafından TÜFE'de yüzde 35 olarak belirlendiği, orta dönemli bir enflasyon düşürme politikası çerçevesinde de bu oranın 2003 yılında yüzde 20, 2004 yılında ise yüzde 12'ye indirilmesinin öngörüldüğü hatırlatıldı. 
     






</TEXT>
</DOC>
