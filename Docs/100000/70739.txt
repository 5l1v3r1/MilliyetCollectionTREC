<DOC>
<DOCNO> 70739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/soneko27.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Christian Science "Irak'a müdahale petrolde ciddi sorunlar yaratır" 
</HEADLINE>
<TEXT>

     Amerikan Christian Science Monitor gazetesi, Körfez'e yapılacak bir müdahalenin petrolde ciddi sorunlar yaratacağını bildirdi. 
     Christian Science Monitor gazetesi, konuyla ilgili haberinde, ''Irak'ın, ABD'nin günlük ihtiyacına eşdeğer miktarda üretim yaptığına ve Amerika'nın dışardan giderek daha fazla petrol aldığına'' dikkat çekti. 
     ''Savaş fedakarlık demektir, ancak teröre karşı başlatılan savaş şimdiye kadar Amerikalılardan fazla bir fedakarlık istemedi'' diyen gazete, ''uluslararası petrol piyasalarının istikrarlı olduğunu ve aşırı derecede benzin yakan SUV tipi Amerikan arabalarının, vatanseverlik göstergesi olan bayraklarını dalgalandırarak Amerikan sokaklarında dolaşmaya devam edebildiklerini'' kaydetti. 
     ''Bush yönetiminin, savaşı -Irak'ta rejimi değiştirmek üzere- Körfez bölgesine taşıdığı zaman bu durumun değişeceğini'' kaydeden gazete, ''Körfez savaşı sırasında Irak'ın dünya petrol piyasasından çekildiğini ve petrol fiyatlarının, varil başına, 40 dolara yükseldiğini'' hatırlattı. 
     Gazeteye açıklama yapan Washington Brookings Enstitüsü uzmanlarından George Perry, ''günümüzde petroldeki yedek kapasitenin, Körfez savaşı dönemine oranla çok daha düşük olduğuna'' dikkat çekti ve ''Körfez'e yapılacak bir müdahale ciddi sorunlar yaratacak'' diye konuştu. 
     
     ABD'nin petrole bağımlılığı arttı 
     ''Başkan Bush'un Irak'ı şer ekseni ülkelerinden biri olarak nitelendirmesine rağmen ABD'nin Irak petrolüne bağımlılığının sürdüğünü'' ifade eden gazete, ''ABD'nin uluslararası piyasadan günde 1 milyon varile yakın petrol aldığını'' vurguladı. Haberde, ''Körfez 
     savaşı döneminde ABD'nin ithalat oranının yüzde 37 olduğu, bugün ise bu oranın yüzde 52'ye çıktığı'' kaydedildi. ''Körfez'den gelecek petrolün azalması olasılığına karşı ABD'nin petrol kaynaklarını çeşitlendirmeyi denediğini'' belirten gazete, ''bu bağlamda Washington'un, asilere karşı petrol kaynaklarını koruması için Kolombiya hükümetine 100 milyon dolar vermeye hazırlandığını'' yazdı. Gazeteye açıklamada bulunan ''Baker Ass'' adlı kuruluşun yöneticisi George Baker ise ''ABD'nin Orta Asya ülkelerinde oluşturmaya başladığı askeri üsler ve diğer tesislerin bir amacının da petrol kaynaklarını denetim altında tutmak olduğunu'' vurguladı. Bu tesislerin diğer amacının terörle mücadele olduğu belirtiliyor. 
     






</TEXT>
</DOC>
