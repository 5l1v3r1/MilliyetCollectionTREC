<DOC>
<DOCNO> 98680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/soneko26.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı Faik Öztrak "Program tavizsiz uygulanmalı" 
</HEADLINE>
<TEXT>

     Hazine Müsteşarı Faik Öztrak, üretimin 1. çeyrekteki seviyede gitmesi halinde, yüzde 5.1'lik büyümenin yakalanabileceğinin gözüktüğünü bildirdi. Öztrak, NTV'ye yaptığı açıklamada, piyasa yapıcılığı sistemine geçişle ilgili bugünkü toplantıda, sisteme girme konusunda ilgili olan bankalara sözleşme taslaklarını verdiklerini ve bu çerçevede nihai olarak ilgilerini göstereceklerini, kaç tane piyasa yapıcısı olacağının belli olacağını söyledi. 
     Bugünkü toplantıya 13 bankanın katıldığını bildiren Öztrak, ''Türkiye'nin mali piyasaları büyüklüğündeki bir sistemde normal olarak piyasa yapıcısı sayısı 10 ile 15 arasında değişebiliyor'' dedi. 
     Piyasa yapıcılığı sistemine daha önce geçtiklerini, ancak 2000 yılının Kasım ayında sistem işlememeye başladığını hatırlatan Öztrak, ''Bugün çok daha sağlıklı birtakım önlemlerle birlikte yeniden piyasa yapıcılığı sistemine geçiyoruz. Bence oldukça da uygun bir zaman. Özellikle bu bankacılık reformunun tamamlanma aşamasına ulaştığı bir noktada bu sisteme geçmek bence doğru olacaktır. Sanıyorum 1 Eylül'de borçlanma programını piyasa yapıcılığına dayanarak oluşturacağız'' diye konuştu. 
     
     BELİRSİZLİK BELLİ RİSKLERİ YARATIR 
     Faik Öztrak, ''Yapılan ekonomik düzenlemeler seçim sürecini ekonomik anlamda gerçekten sıkıntısız atlatmaya yetecek mi Bu süreçte ekonominin en hassas kırılgan noktası nedir '' sorusu üzerine, şunları söyledi 
     ''Belirsizlik nasıl olursa olsun, önünü görememe sistemde belli riskleri yaratır. O riskler de fiyatlara bir ölçüde yansır. Ancak Türkiye'nin uygulamaya başladığı 2001 yılı Mayıs ayından itibaren ekonomik program kapsamında baktığımızda bu tür risklerin ekonominin çok kötü dengelere doğru yönlenmesini engelleyecek birtakım unsurları içermektedir. Örneğin Türkiye belli bir siyasi belirsizlik sürecine girdiğinde faizler, döviz kuru belli bir noktaya geldi. Ama şimdi onun etrafında dalgalanıyor. Yani sürat daha hızlı bir yerde daha kötü bir denge olabilir ama daha süratle dengeyi yakalamak mümkün olabiliyor. 
     Bu kapsamda önemli olan konu, ekonomik programın tavizsiz uygulanmasıdır. Program kapsamında öngördüğümüz faiz dışı fazlanın mutlaka ve mutlaka tutturulması gerekir. Ben bu yönde büyük bir risk görmüyorum. Seçim nedeniyle ilave bütçemize de 150 trilyon lira bir harcama geliyor. Ama bu 150 trilyonu karşılayacak şekilde diğer harcama kalemlerinde belli esnekliklerimiz var. Gelir kalemlerimizde de belli esnekliklerimiz var. Bugün geldiğimiz noktada hedeflediğimiz faiz dışı fazla 3.5 katrilyon lira civarındaydı. Bu 5.1 katrilyon lira civarında gerçekleşti. Dolayısıyla ben program hedeflerinden, sadece bütçe hedeflerinden değil makro hedeflerden de çok büyük bir sapmanın ortaya çıkmayacağını düşünüyorum.'' 
     
     YÜZDE 5.1'LİK BÜYÜME 
     Fiyatlara bakıldığında ilk 6 ayda yüzde 20'lik bir trendin gerçekleştiğine işaret eden Öztrak, şöyle devam etti 
     ''Dolayısıyla yüzde 35'lik hedefi yakalayabilmek bakımından ciddi bir ihtiyat marjı vardır. Yüzde 3'lük büyümeyi hedeflemiştik biliyorsunuz. Yüzde 3'lük büyüme, 1. çeyrekte ulaştığımız üretim seviyesini alırsanız bundan sonra tüm çeyreklerde aynı üretim seviyesi olur ise mevsimlik düzeltilmiş olarak, yani hiç artmazsa üretim 1. çeyrekteki seviyede giderse yüzde 5.1'lik bir büyümeyi yakalayabileceğimiz gözüküyor. 
     Her çeyrekte bir önceki çeyreğe göre yine mevsimlik düzeltilmiş olarak yüzde 1.25 azaltılmış giderse de yüzde 3'lük büyümeyi yakalayacağız. 
     Ödemeler dengesine dönüp baktığımızda orada ciddi rezervlerimiz vardır. En son yaptığım düzeltmede 2 milyar dolar olarak öngördüğümüz cari işlemler açığını da 1.5 milyar dolara çekmiş vaziyetteyiz. Bu çerçevede ben programı ve programla hedeflenen makro ekonomik büyüklükleri büyük ölçüde altüst edecek bir gelişmenin olmayacağını tahmin ediyorum. Bununla ilgili gerekli mekanizmalar zaten programın içinde var. '' Hazine Müsteşarı Öztrak, programın yapısal tarafında da mevcut bağımsız kurumların, ilgili oldukları sektörlerde gerekli, istikrarın bozulmasını önleyecek tedbirleri alacağını vurguladı. 
     
     FAİZDE MAKUL BİR BELİRSİZLİĞİ TAŞIYABİLECEK MARJIMIZ VAR 
     Öztrak, Mayıs ayından bu yana yaşanan siyasi gelişmelerin faizler üzerindeki olumsuz seyrinin hatırlatılarak, programın öngördüğü marjın daha ne kadar süreceğine ilişkin bir soru üzerine de, iç borcun GSMH'ya oranının Haziran ayı sonu itibariyle yüzde 56.1 olduğunu belirterek, şu görüşleri dile getirdi 
     ''Biz 2002 sonunda bunun bugün yaşadığımız faizlerle yüzde 52'ye inmesini bekliyoruz. 2003 yılı hedefimizi de yine bu noktadan başlamak üzere aşağı çektiğimiz ve yüzde 20'lik enflasyonu esas aldığımız bir süreçte yüzde 50'lere doğru geriliyor. Benim kendi kanaatim bu süreçte başlayan makul bir belirsizliği taşıyabilecek marjımız var. Yüksek faizler her zaman için ekonominin diğer kesimlerine de yansımak suretiyle reel aktivite bakımından sıkıntılı süreçlerdir. Türkiye belki 5 büyüyecekken bu sene 3 büyür ama borcun sürdürülebilirliği bakımından ciddi bir sorun yaratmıyor.'' Türkiye'nin iç ve dış borç ödemeleri hakkında bilgi veren Öztrak, ''2003 yılı ilave finansman ihtiyacı doğuracak mı '' sorusu üzerine, yaptıkları projeksiyonlar kapsamında öngördüklerinin üstünde bir finansman ihtiyacının 2003 yılı için ortaya çıkmadığını kaydetti. 
     
     PROGRAM TAVİZSİZ UYGULANMALIDIR 
     2003 yılında yine ödediklerinin altında borçlanmayı öngördüklerini bildiren Faik Öztrak, ''İç piyasalarda da ciddi şekilde altında borçlanmayı öngörüyoruz. Dış borçlanmada önümüzdeki sene yaklaşık 10.7 milyar dolarlık bütçe olarak dış borç ödememiz var. Bunu yaklaşık 7-7.5 milyar dolarlık bir borçlanmayla çevireceğiz. Yani 2.5 milyar dolarını borçlanmayacağız. Uluslararası piyasalardan 4.5 milyar dolarlık bir brüt borçlanma öngördük. 7 milyar dolar civarında bir ödememiz var uluslararası piyasalara. Bunlar Türkiye Cumhuriyeti'nin çok rahatlıkla gerçekleştirebileceği rakamlar'' dedi. 
     Hazine Müsteşarı, olası bir Irak operasyonu gibi dış etkenlerin bu tabloyu nasıl etkileyeceğine ilişkin soruyu ise şöyle yanıtladı 
     ''Programın başladığından bugüne kadar dünya piyasaları aslında programa çok da yardımcı olarak gelişmedi. Petrol fiyatları yükseldi. Özellikle gelişmiş ülke piyasalarında şirketlerin yönetişim problemleri nedeniyle sıkıntılar yaşandı. Bölgemizde, Ortadoğu'ya dönük olarak da çeşitli riskler ortaya çıktı. Bu kapsamda uluslararası piyasalar bize yardımcı olmadı. Bu çerçevede biz programı tavizsiz uyguladığımız ve uygulayacağımız gösterebildiğimiz ölçüde piyasalardaki oyuncular rahatlayacaklardır. Benim kendi kanaatim programı götürme konusunda herhangi bir sıkıntımız olmayacaktır. Ama şu çok önemlidir. Program tavizsiz götürülmelidir uygulanmalıdır.'' Programın 2002 hedeflerini tutturamamak için şu anda herhangi bir neden bulunmadığını belirten Öztrak, ertelen Yatırımcı Konseyi Toplantısı'nı da, önümüzdeki sene uygun koşulları buldukları andan itibaren yapacaklarını söyledi. 
     





</TEXT>
</DOC>
