<DOC>
<DOCNO> 96760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun21.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem 'AB Reformlarının seçimden önce yetişmesinde iyimser değilim' 
</HEADLINE>
<TEXT>

     Dışişleri Bakanlığı görevinden ve DSP'den istifa eden İsmail Cem, AB reformlarının seçimden önce gerçekleşmesi konusunda iyimser olmadığını söyledi. 
     Amerikan ''The Associated Press'' ajansına özel demeç veren Cem, seçimlerden önce kurmak için acele edecekleri partinin, ''AB reformları için itici güç olacağını'' belirtti. 
     AB reformlarının, seçim öncesi 2 ya da 3 aylık zaman diliminde gerçekleştirilmesi konusunda iyimser olmadığını ifade eden Cem, ancak bu konuda çalışacaklarını söyledi. 
     Cem, bu kısa zaman diliminde AB reformlarının başarılamaması halinde her şeyin kaybolacağına inanmadığını, bunun yalnızca bir gecikmeye yol açacağını kaydetti. 
     İsmail Cem, partisi için de dini inançlara saygılı, ancak Türkiye'nin laik ilkelerine bağlı bir parti olacağını belirterek, bu konuda ''Bir formülümüz var dini hassasiyetlere saygılı bir laiklik diyoruz. Yapacağımız tam olarak budur'' dedi. 
     





</TEXT>
</DOC>
