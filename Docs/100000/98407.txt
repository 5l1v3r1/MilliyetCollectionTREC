<DOC>
<DOCNO> 98407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur34.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP içinde idam, ana dilde eğitim olan bir pakete karşı 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, "Diyelim ki bu paket TBMM'ye geldi. İçinde idam, ana dilde eğitim, öğretim ve TV yayını var ve bir iki madde daha var. Böyle bir pakete MHP'nin tavrı belli, karşı duruşu vardır, kabulü mümkün değildir" dedi. 
     Bahçeli, partisinin Gümüşhane İl Binası'nın açılışını yaptıktan sonra burada bir basın toplantısı düzenledi, gazetecilerin sorularını yanıtladı. 
     "ANAP'ın, MHP'den bir cevap almadan uyum paketini TBMM Başkanlığı'na vermesini nasıl değerlendiriyorsunuz " şeklindeki soru üzerine Bahçeli, ANAP'a cevap verdiklerini söyledi. 
     Diğer siyasi partilerin, Devlet Bakanı ve Başbakan Yardımcısı Mesut Yılmaz'ın 13 maddelik teklifine ne gibi görüşler bildirdiklerini bilemediğini kaydeden Bahçeli, partisinin konuyu samimi ve ciddi ele aldığı için bu konuda hazırlanmış bir dosyayı, dün akşam ANAP yönetimine sunduklarını belirtti. 
     Bahçeli, "Şimdi ANAP'ın, AB ile uyum yasaları konusunda görüş birliği içerisinde olabildiği partilerle değerlendirerek, bunu Meclis'e getirmesi gerekmektedir" diye konuştu. 
     Yılmaz'ın AB Genel Sekreterliği ve bazı kurum ve kuruluşlar ile yaptığı çalışmayı bir dosya halinde bütün partilere verdiğini anımsatan Bahçeli, partisinin, Yılmaz'ın verdiği bu dosyayı incelediğini kaydetti. Bahçeli, şöyle konuştu 
     "Kendilerine şu cevabı verdik Bu dosyanın içerisinde MHP'nin uzun zamandır hassasiyet gösterdiği ve karşı olduğu konuların dışında katkı sağlayabileceği konular da vardır. Bu katkıyı sağlayabilmek için katkı sağlayabileceğimiz konuları ayrı bir ikinci paket olarak sunmanızı tavsiye ediyoruz. Sunarsanız bu katkıyı sağlarız, sunmazsanız bütünü üzerinde karşı duruşumuzu Meclis'te de tekrarlarız." Bir gazetecinin, "ANAP o zaman sizin önerilerinizi dikkate almadı değerlendirmesini yapabilir miyiz " sorusu üzerine Bahçeli, bunun henüz belli olmadığını kaydetti. Bahçeli, "Alır veya almaz, bu bizim sorunumuz değil. Diyelim ki bu paket TBMM'ye geldi. İçinde idam, anadilde eğitim, öğretim ve TV yayını var ve bir iki madde daha var. Böyle bir pakete MHP'nin tavrı belli, karşı duruşu vardır, kabulü mümkün değildir" diye konuştu. 
     Başbakan Bülent Ecevit'in "Derviş artık benim işim değil" yönündeki açıklamaları hatırlatılarak, "Derviş artık MHP'nin de mi işi değil " şeklindeki soruyu Bahçeli, "MHP'nin gündeminde uzun zamandır sayın Kemal Derviş yoktur" diye yanıtladı. 
     





</TEXT>
</DOC>
