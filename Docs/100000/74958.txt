<DOC>
<DOCNO> 74958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur10.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gay ve Lezbiyen turizmi, pastanın yüzde 10'una ulaşıyor 
</HEADLINE>
<TEXT>

     Türk turizmcileri, sektördeki çeşitliliği artırmak için çare ararken, Türkiye'nin henüz keşfedemediği gay ve lezbiyen turizmi, dünya seyahat endüstrisi pastasının yüzde 10'una ulaşıyor. 
     Almanya'nın başkenti Berlin'de 16-20 Mart tarihleri arasında düzenlenen ve Dünya'nın en büyük turizm fuarı olarak nitelenen Uluslararası Berlin Turizm Borsası'nda ITB-2002 en büyük standlardan birini, gay ve lezbiyen turizmi alanında faaliyet gösteren tur operatörleri ve acenteler kurdu. 
     Büyük ilgi gören gay-lezbiyen standında, çeşitli ülkelerde gay ve lezbiyenlere özel otel ve tatil köyleri ile gay ya da lezbiyenler için özel olarak hazırlanan gemi turları, gay ve lezbiyen festivalleri, tur seçenekleri, tatil yörelerinde gay ve lezbiyenlere özel restaurant, bar, gece kulübü, sauna ve hamamların adres, telefon, e-mail adreslerinin yer aldığı broşürler dağıtıldı. 
     
     TATİLLERİNİ İNTERNET ÜZERİNDEN SATIN ALIYORLAR 

     ABD'nin San Francisco kentinde 2.100 gay ve lezbiyenle, e-mail yoluyla gerçekleştirilen bir anket, ilginç sonuçlar ortaya koydu. 
     Turizm sektöründe faaliyet gösterenlerin iştahını kabartan anket sonuçlarına göre, gay ve lezbiyen turistler, ABD ve Avrupa'da çeşitli sektörler için ciddi bir pazar oluşturuyor. Anket, gay ve lezbiyenlerin diğer tatilcilere göre beş kat daha fazla seyahate çıktıklarını ve ortalamanın çok üzerinde para harcadıklarını ortaya çıkardı. 
     İnternette yayınlanan www.turizmgazetesi.com'da da yer alan anket sonuçlarına göre, gay ve lezbiyenler 1999 yılında, tüm seyahat endüstrisinin yüzde 10'una karşılık gelen 47.3 milyar dolar harcadı. 
     Gay ve lezbiyenlerin daha sık seyahate çıkmakla kalmadığı, hem daha fazla para harcadıkları hem de egzotik turizm merkezlerini tercih ettiklerinin ortaya çıktığı ankete katılan eşcinsellerin yüzde 65'inin internet kullanıcısı olduğu, yüzde 62'sinin de tatillerini internet üzerinden satın aldıkları belirlendi. 
     






</TEXT>
</DOC>
