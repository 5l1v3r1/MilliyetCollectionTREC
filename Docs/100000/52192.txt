<DOC>
<DOCNO> 52192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/spor/spo01.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzlar eridi 
</HEADLINE>
<TEXT>

Beşiktaş Kulübü Başkanı Serdar Bilgili, Divan Kurulu üyeleri ile dün kulüp binasında bir araya geldi, son günlerde yaşanan büyük gerginliğe son verildi 
     Tansiyon düştü 
     BEŞİKTAŞ’TA cumartesi günü yapılan ve büyük tartışmalara neden olan Divan Kurulu toplantısından sonra karşılıklı suçlamalarla yükselen tansiyon dün normale döndü. Başkan Serdar Bilgili ile yönetici Hüsnü Güreli kulüp binasında Divan Kurulu’ndan Gazi Akınal, Cengiz Kap ve Cemil Ulusel ile Denetleme Kurulu üyeleriyle biraraya geldiler ve son iki günde yaşanan gerginliğe son verdiler. 
     
     Biz bir aileyiz’ 
     BAŞKAN Bilgili, "Şampiyonluğa giden bir takımımız var. Beşiktaş camiası, alışık olmadığı tatsız olaylar yaşadı. Bu nedenle Gazi beyin girişimleri sonucu, kulübün en üstteki üç organı bir araya gelip, sorunları konuşarak çözdük" dedi. Divan Kurulu Başkanı Gazi Akınal ise "Tek amacımız var o da Beşiktaş’a hizmet etmek. Biz bir aileyiz. Böyle şeyler olur" diye konuştu. 
     
Forvet sıkıntısı      SİYAH-BEYAZLI takımda cuma günü oynanacak Antalyaspor maçı öncesi forvet sıkıntısı yaşanıyor. Cezalı olan İlhan ile sakatlığı süren Ahmet Dursun’un dışında Stavrum’un da boynundaki ağrıların devam etmesi teknik heyeti güç durumda bıraktı. Nihat’ın bu hafta ileri uçta oynayabileceği belirtildi. Beşiktaş hazırlıklarına dün tek çalışmayla devam etti. 
     
Rüşvet iddiası      TEKNİK Direktör Daum’un dünkü duruşmasında ünlü teknik adamın avukatlarının R.S. adındaki tanığa ifadesini geri alması ya da yurtdışına kaçıp yerleşmesi durumunda 2 milyon mark rüşvet vermeyi taahhüt ettikleri iddiasında bulunuldu. Müvekkillerinin suçlu yerine konmaya çalışıldığını belirten avukatlar muhbirlerin, iddianın aksine müvekkillerini tehdit ederek para sızdırmaya çalıştığını açıkladılar. Daum’un avukatlarının da tanık olarak dinlenmesi kararlaştırıldı. 
     
Karvan gündemde      TRANSFER çalışmalarını sürdüren Beşiktaş, Teknik Direktör Daum’un raporu doğrultusunda Polonyalı Bartosz Karvan’ın peşine düştü. Legia Varşova takımında orta sahada forvete dönük oynayan 24 yaşındaki Karvan ile Siyah - Beyazlı yöneticiler temasa geçti. 
     



 SPOR 






















</TEXT>
</DOC>
