<DOC>
<DOCNO> 70923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko18.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bu hafta ekonominin gündemi yoğun olacak 
</HEADLINE>
<TEXT>

     Ticaret, sanayi ve finansın kalbi İstanbul, bu hafta önemli toplantılara ev sahipliği yapacak. 
     IMF Türkiye Masası Şefi Juha Kahkonen başkanlığındaki IMF heyeti, birinci gözden geçirme ziyareti çerçevesinde temaslarına bugün İstanbul'dan başlayacak. Reel sektör temsilcileri ve bankacılarla görüşmesi beklenen heyet, bu akşam TÜSİAD yöneticileri ile akşam yemeğinde buluşacak. 
     
     Yabancı sermaye 
     Stratejik Teknik Ekonomik Araştırmalar Merkezi tarafından düzenlenen ''Yabancı Sermaye Arenası'' da, yabancı sermaye konusunu tartışmaya açacak. 
     Yarın başlayacak ve iki gün sürecek toplantıda, Dünya Bankası Türkiye Direktörü Ajay Chhibber, ''Dünya Bankası'nın Türkiye'de Yabancı Sermayeye Bakışı'' başlığı altında Dünya Bankası'nın görüşlerini açıklayacak. 
     Avrupa Birliği dönem başkanlığını yürüten İspanya'nın Ankara Büyükelçisi Manuel de la Camara yarın öğle yemeğine konuk konuşmacı olarak katılacak. 
     Hazine Müsteşarı Faik Öztrak, SPK Başkanı Doğan Cansızlar, Dünya Bankası eski Başkan Yardımcılarından Attila Karaosmanoğlu'nun da açılış konuşmacıları arasında yer aldığı toplantının 1. gün kapanış konuşmasının, Devlet Bakanı Kemal Derviş tarafından yapılması bekleniyor. 
     
     Etik kurallar ve yatırımcı hakları 
     Türkiye Sermaye Piyasası Aracı Kuruluşları Birliği TSPAKB de, yarın Borsa binasında ''Türk sermaye Piyasasında Mesleki Etik Kurallar ve Yatırımcı Hakları'' konusunu ele alacak. 
     Sanayi ve Ticaret Bakanı Ahmet Kenan Tanrıkulu, SPK Başkanı Doğan Cansızlar, İMKB Başkanı Osman Birsen ve TSPAKB Başkanı Yusuf Ziya Toprak'ın açılış konuşmalarını yapacağı toplantıda, Rekabet Kurulu Üyesi Prof. Dr. Zühtü Aytaç, Toros Menkul Değerler Yönetim Kurulu Başkanı Adnan Cezairli, Yapı ve Kredi Bankası Genel Müdür Baş Yardımcısı Dr. Hasan Ersel, Arçelik Genel Müdürü Nedim Esgin, Türkiye Etik Değerler Merkezi Vakfı Başkanı Prof. Dr. Sabih Tansal, İ.Ü. 
     Öğretim Üyesi Prof. Dr. Ünal Tekinalp ve gazeteci-yazar Abdurrahman Yıldırım konuşmacı olarak yer alacaklar. 
     
     TÜSİAD konferansı 
     Türk Sanayicileri ve İşadamları Derneği de ''Kurumsal Yönetim 
     Türkiye'de İş Hayatının Değişen Çehresi'' başlıklı konferans düzenleyecek. 
     Türkiye'nin içinde bulunduğu ekonomik yeniden yapılanma sürecinin kamu kesiminde olduğu kadar şirketler kesiminde de köklü değişikliklere yol açacağı düşüncesinden hareket eden TÜSİAD'ın, dünya piyasalarında rekabet koşullarının yaratılması açısından özel sektör şirketlerinin şeffaflık, hesap verilebilirlik, adillik ve sorumluluk ilkeleri çerçevesinde yapılanmalarının önemini ele almak amacıyla düzenlediği toplantı, 7 Mart'ta İMKB Konferans Salonu'nda gerçekleştirilecek. 
     Açılış konuşmalarını TÜSİAD Yönetim Kurulu Başkanı Tuncay Özilhan ve İMKB Başkanı Osman Birsen'in yapacağı toplantıya, OECD, Standard Poors, Pricewaterhouse Cooper gibi uluslararası kuruluşlardan uzmanlar da katılacaklar. 
     Eczacıbaşı Holding Yönetim Kurulu Başkanı Bülent Eczacıbaşı, toplantıda ''Türkiye'de Kurumsal Yönetim'' konulu bir konuşma yapacak. 
     






</TEXT>
</DOC>
