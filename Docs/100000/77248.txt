<DOC>
<DOCNO> 77248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/siyaset/asiy.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar grup kuracak 
</HEADLINE>
<TEXT>

Demirel’den icazet’ alarak DTP’nin başına geçecek olan Bayar’ın, milletvekili transferlerine başlayacağı ve Meclis’te grup kurmaya çalışacağı belirtildi 
     AYDIN HASAN Ankara 

     Merkez sağda yeni lider adayı olarak ortaya çıkan Mehmet Ali Bayar’ın DTP’nin başına geçmesinden sonra, 20 milletvekilinin katılımıyla bu partinin Meclis’te grup oluşturmasının amaçlandığı öğrenildi. 
     Alınan bilgiye göre, perşembe günü Ankara’da yapılacak DTP Genel İdare Kurulu toplantısında büyük kongrenin ertelenmesi kararı alınarak, yeni takvim belirlenecek. Toplantıda, Genel Başkan İsmet Sezgin, Bayar’ı kongrede genel başkan adayı olarak önerecek. Sezgin’e muhalefeti ile tanınan DTP’nin güçlü isimlerinden Gökberk Ergenekon da, Bayar’a destek veren isimler arasında yer alırken, kongrenin 11 veya 18 Mayıs’ta yapılacağı belirtildi. 
     
     Kendi ekibini kuracak 
     Kongrede Bayar’ın genel başkanlığa seçilmesine kesin gözüyle bakılırken, asıl yarış GİK listesinde yaşanacak. Liste büyük ölçüde Bayar tarafından belirlenecek. Hamdi Üçpınarlar, Mehmet Batallı gibi isimlere yeni listede yer verilmeyeceği, Bayar’ın kendine bir ekip oluşturacağı konuşuluyor. DTP’li bir kaynak, "Parti vitrini yenilenecek. Sert bir geçiş olacak, tasfiyeler olacak. Bu da partinin geleceği için gerekli" diye konuştu. Bayar’ın DTP liderliğinin ardından da Meclis’ten transferlerin başlayacağı öne sürüldü. ANAP, DYP ve bağımsız olan bazı milletvekilleriyle temaslar yapıldığı, gelişmelere göre bu isimlerin DTP’ye geçebileceği ifade edildi. Bayar’ın çocukluk arkadaşı olan DTP Sakarya İl Başkanı Ali Bahar şunları söyledi "Kendisini İstanbul’da coşkulu bir törenle karşılayacağız. 42 il başkanı toplandık ve değerlendirme yaptık. Bayar, sadece DTP’nin başına geçmeyecek, merkez sağın toparlayıcısı olacak. Genç bir lider. Beyefendi Süleyman Demirel Türkiye’ye iyilik yaptı. Beyefendi’nin icazetiyle adaylığı gündeme geldi." 
     



 SİYASET 














</TEXT>
</DOC>
