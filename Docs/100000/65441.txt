<DOC>
<DOCNO> 65441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur13.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevindeki ünlü reklamcı Nail Keçili boşanıyor 
</HEADLINE>
<TEXT>

     Etibank Davası kapsamında cezaevinde tutuklu bulunan işadamı Mehmet Nail Keçili, evlilik birlikteliği devam etmediği gerekçesiyle eşinden boşanmak için mahkemeye başvurdu. 
     Keçili'nin avukatı Tayfun Akçay tarafından İstanbul Asliye Hukuk Mahkemesi'ne verilen dava dilekçesinde, Mehmet Nail Keçili ile eşi Suna Keçili'nin evlilik birliğinin fiilen devam etmediği bildirildi. 
     İşadamının bundan 3 yıl önce açtığı boşanma davasının reddedildiği vurgulanan dilekçede, evlilik birliğinin o tarihten bu yana fiilen oluşmadığı anlatıldı. 
     Kanunen ilk boşanma talebinin reddinin üzerinden 3 yıl geçmesine rağmen eşlerin biraraya gelmemesi halinde boşanabilecekleri anlatılan dilekçede, Mehmet Nail Keçili'nin zor bir dönemden geçtiği, buna rağmen eşinin bu duruma kayıtsız kaldığı ve en ufak bir fiili yaklaşımda bulunmadığı öne sürüldü. 
     Mehmet Nail Keçili, daha önce de eşi Suna Keçili'den ''şiddetli geçimsizlik'' nedeniyle boşanmak amacıyla İstanbul 5. Asliye Hukuk Mahkemesi'ne başvurmuş, ancak Suna Keçili boşanmayı kabul etmemişti. 
     Bunun üzerine mahkeme, 25 Ocak 1999 tarihinde boşanma talebini reddetmişti. 
     İşadamı Mehmet Nail Keçili, halen ''Etibank Davası'' kapsamında cezaevinde tutuklu bulunuyor. 
     






</TEXT>
</DOC>
