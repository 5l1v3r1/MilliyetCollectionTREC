<DOC>
<DOCNO> 89198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun21.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rejim yapan kadın nadir görülen bir beyin hastalığına yakalandı 
</HEADLINE>
<TEXT>

     Kilo vermeye çalışan bir kadın, ''Wernicke's encephalopathy'' adlı nadir görülen bir beyin hastalığına yakalandı. 
     ''Wernicke's encephalopathy'', genellikle yeterli B1 vitamini alamayan alkoliklerde görülüyor. 
     İtalyan Sassari Üniversitesi'nden Dr. GianPietro Sechi ve ekibi, Neurology dergisinde yayınlanan yazılarında, ''Bu durum, hassas insanlarda uzun zayıflama diyetlerinin, Wernicke's encephalopathy için potansiyel risk faktörü olduğunu gösteriyor'' dediler. 
     Sechi ve ekibi, 30 yaşındaki kadının, hastalığın belirtileri olan kas koordinasyonu eksikliği, baş dönmesi, mide bulantısı ve çift görme şikayetleriyle kendilerine başvurduğunu söylediler. 
     Hastayla konuştuktan sonra Sechi ve ekibi, 73 kilo olan kadının 11 aydır rejimde bulunduğunu ve bu sürede 25 kilo verdiğini öğrendiklerini bildirdiler. 
     Kadına ''Wernicke's encephalopathy'' tanısı koyan doktorlar, kadına günde 100 miligramlık B1 vitamini tedavisi uyguladılar ve 4 gün sonra semptomların çoğunun ortadan kalktığını gördüler. 
     Dengeli bir diyet uyguladığını ve rejim sırasında B1 vitamini aldığını söyleyen kadının hastalığa yakalanmasının nedeninin, açlık hissini gidermek için aldığı bitkisel takviye olabileceğini, bunun vücudun B1 vitaminini almasını engellemiş olabileceği belirtildi. 
     Görme problemleri, zayıf kas kontrolu ve zihni değişikliklere yol açan Wernicke's hastalığı tedavi edilmezse daimi beyin hasarı meydana geliyor. 
     





</TEXT>
</DOC>
