<DOC>
<DOCNO> 63756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sondun06.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kaynanasının parası battı 
</HEADLINE>
<TEXT>

     ABD Başkanı George W. Bush, iflas eden enerji şirketi Enron ile kendi yönetimi arasındaki bağların soruşturulduğu bir dönemde, ''gerçekler iyi araştırılmalı. 
     Benim kaynanamın hisseleri de Enron'da battı'' dedi. 
     West Virginia'yı ziyareti sırasında konuşan Bush, Enron ile ilgili soruşturmaların Kongre'nin dikkatini dağıtmaması gerektiğini belirterek, Kongre'nin, ekonomik canlanmayı sağlayacak vergi kesintisi planını kabul etmek üzere çalışmasını istedi. 
     Demokrat Partililer ise vergi kesintisi konusunu bahane ederek Bush'un, Enron soruşturması üzerindeki dikkatleri dağıtmaya çalıştığını öne sürüyor. 
     Bush, ''Kongre, Amerikan halkı üzerine odaklanmalı. Savaştayız. 
     Topraklarımızın güvenliğini garanti etmeliyiz. İnsanların iş bulabilmesini sağlamalıyız'' dedi. 
     George W. Bush, ''Enron konusunda beni en çok kızdıran, hissedarlar ve çalışanların, Enron hakkında bütün gerçekleri bilmemesi. Benim kendi kaynanam, geçen yaz bazı hisseler almıştı ve şimdi bu hisselerin hiçbir değeri yok'' diye konuştu. 
     Enron'un, iflasın eşiğindeyken yardım için ABD Hazine Bakanı Paul O'Neill ve Ticaret Bakanı Don Evans'ı telefonla aradığını belirten Bush, şirketin gereken cevabı aldığını ve kendi yönetiminin bu iki bakanının, ''yardımı buradan alamazsın'' dediğini söyledi. 
     Beyaz Saray yetkilileri, Başkan'ın eşi Laura Bush'un annesi Jenna Welch'in, 21 Eylül 1999'da Enron'dan 8.180 dolara 200 hisse satın aldığını açıkladılar. Welch'in, geçen 4 Aralık'ta da bu hissedeleri 84 dolara sattığı belirtildi. 
     Batan Enron şirketinin Başkanı Kenneth Lay, Bush'un Texas'tan arkadaşı ve eski enerji danışmanı olarak bilindiği gibi, Bush'un seçim kampanyasına en büyük bağışı yapanlar arasında bulunuyor. 
     Elektrik santralleri, doğalgaz ve su dağıtım şirketleri bulunan enerji devi Enron, karlarını şişirerek ayakta durmaya çalışmış, ancak Aralık ayında hisselerinin 90 cente kadar düşmesi üzerine, iflasını ilan etmişti. Enron'un 6 bin çalışanı da işsiz kalmıştı. 
     Enron'un Başkanı Lay'in, Bush'un kampanyasına en çok para sağlayanlardan biri olduğu gibi, ABD Başkan Yardımcısı Dick Cheney'e bağlı, enerji politikalarını belirleyen, ''Enerji Görev Gücü'' adlı birimin yetkilileriyle 6 kez biraraya geldiği ve yönetimin enerji politikalarından her an haberdar olduğu iddia ediliyor. Enron'un, iflasına yol açan mali sorunları, Bush yönetiminin yardımıyla örtbas ettiği ileri sürülüyor. 
     Demokrat Partililer, Cumhuriyetçi Partili Bush yönetiminin, enerji şirketleriyle ''işbirliğini'' açığa çıkarmak için çabalarken, iddiaları araştırmak üzere Amerikan kongresinde iki soruşturma açıldı. 
     Son olarak ABD Adalet Bakanlığı da Enron'un iflasını soruşturma kararı aldı. 
     






</TEXT>
</DOC>
