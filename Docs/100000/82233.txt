<DOC>
<DOCNO> 82233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun16.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den Türkiye'nin AB üyeliğine destek 
</HEADLINE>
<TEXT>

     İngiltere-Türkiye Parlamentolararası Dostluk Grubu Eş Başkanı, İngiltere Avam Kamarası Milletvekili Tony Baldry, Türkiye'nin AB'ye üyelik müzakerelerinin başlamasının çok uzun sürmeyeceğini umduğunu bildirdi. 
     İstanbul'un tarihi ve turistik yerlerini dolaşan Tony Baldry ve beraberindeki parlamenterler, önce Sultanahmet Camii'ni gezdiler. 
     Burada kendilerine eşlik eden ANAP İstanbul Milletvekili Emre Kocaoğlu ve caminin müezzini Nizamettin Sevil'den cami hakkında bilgi alan Baldry ve heyet üyeleri, camiye duydukları hayranlığı dile getirdiler. 
     Müezzinin eğitimini soran Avam Kamarası Milletvekili Robert Key, imam hatip lisesi ve İstanbul Üniversitesi İlahiyat Fakültesi mezunu olduğunu öğrendiği Sevil'e, ''Sizin gibi iyi yetişmiş din adamları, Avrupa'yı 'Hıristiyan kulübü' olmaktan kurtarır'' dedi. 
     Basın mensuplarının ''Avrupa'yı 'Hıristiyan kulübü' olarak mı görüyorsunuz '' sorusu üzerine Key, şunları kaydetti 
     ''Avrupa toplumunun bir 'Hıristiyan kulübü' olarak görülmemesi önemli. Burada Türkiye'ye önemli bir rol düşüyor. Çünkü Türkiye, Avrupalı tek Müslüman ülke. Bu yüzden Türkiye, Avrupa'nın İslam dünyasına bakışına yardımcı olabilir. Bu bizim 700 yıl önce unuttuğumuz bir şey. Bence burada Türkiye'ye çok özel bir rol düşüyor.'' Emre Kocaoğlu'ndan Sultanahmet Meydanı'nda bulunan Dikilitaş ve Alman Çeşmesi hakkında da bilgi alan heyet üyeleri, daha sonra Topkapı Sarayı'nı gezdi. Burada bulunan Konyalı Restoran'da öğle yemeği yiyen heyet üyeleri, Ayasofya Müzesi'ni de dolaştı. 
     
     TÜRKİYE'NİN AB ÜYELİĞİNE DESTEK 
     Gezisi sırasında basın mensuplarının sorularını yanıtlayan İngiltere-Türkiye Parlamentolararası Dostluk Grubu Eş Başkanı Tony Baldry, ziyaretlerinin iki ülke arasındaki ilişkilerin daha da geliştirilmesini amaçladığını söyledi. 
     Baldry, ziyaretten memnun kaldıklarını ifade ederek, ''Berlin duvarının yıkılmasından sonra Türkiye, İngiltere'nin en güçlü müttefiklerinden biri oldu. Türkiye'yi yakın bir zamanda AB üyesi olarak görmeyi umut ediyoruz'' dedi. 
     ''Türkiye'nin AB'ye yakın bir tarihte üye olup olamayacağına'' ilişkin soru üzerine de Baldry, şöyle konuştu 
     ''Çok yakında üye olacağını umuyorum. Ancak Türkiye'nin önünde yapması gereken çok zorlu işler var. Ama sadece Türkiye'nin değil, AB'nin de yapması gereken işler var. Bence iki taraf da doğru yönde işler yapıyor. Örneğin Avrupa ülkeleri, Türkiye'nin de istediği gibi bazı örgütleri terörist örgütler listesine aldı. Bu Türkiye'ye yardımcı olacak bir gelişme. 
     Ayrıca Türkiye, yasalarının ve kurumlarının AB normlarına uyumu için çok çaba sarf ediyor, iyi işler yapılıyor. Türkiye'nin AB'ye üyelik müzakerelerinin başlamasının çok uzun sürmeyeceğini umuyorum. 
     İngiltere'nin büyük bir çoğunluğu da bundan yana.'' Baldry, ''Bu örgütler, neden şimdi terörist örgütler listesine alındı '' sorusunu ise ''Bu örgütler konusunda Türkiye'nin ne söylediği dinlendi. Bu örgütlerin listeye alınması, Avrupa'nın Türkiye'deki insanların ne söylediğini dinlediğini de gösteriyor'' diye yanıtladı. 
     
     KIBRIS VE AB 
     Baldry, ''Kıbrıs'ta iki toplum arasındaki görüşmeler ile Kıbrıs ve Türkiye'nin AB'ye üyeliği konusundaki düşüncelerinin'' sorulması üzerine şunları söyledi 
     ''İngiltere, Kıbrıs konusuna büyük önem veriyor. Kıbrıs'taki iki tarafın da birbirlerini dinleyerek, bu yıl sonunda bir anlaşmaya varmalarını umuyoruz. En kısa zamanda iki taraf için de adil olan bir çözüm bulunmasını umuyoruz.'' Tony Baldry, ''Kıbrıs sorunu ile Türkiye'nin AB'ye üyeliği arasında doğrudan bir bağlantı olup olmadığına'' ilişkin bir soruya karşılık da ''Kıbrıs sorunu ile Türkiye'nin AB üyeliği arasında direkt bir ilişki yok. Herkesin istediği, Kıbrıs'ta iki taraf için de adil bir çözüm bulunarak AB'ye üye olması'' dedi. 
     





</TEXT>
</DOC>
