<DOC>
<DOCNO> 79439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun09.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunus'taki patlamayı yapanlar 11 Eylül ile bağlantılı 
</HEADLINE>
<TEXT>

     Alman güvenlik makamlarının, Tunus'taki patlamayla ilgili olarak sorguladığı ve daha sonra serbest bıraktığı 2 kişinin, 11 Eylül saldırılarını düzenleyen teröristlerle bağlantıları ortaya çıkarıldı. 
     Der Spiegel dergisi, Tunus'taki eylemi yapan kişinin eylemden kısa süre önce telefonla aradığı Müslüman Alman Christian G.'nin evinde yapılan aramada, üzerinde 5 aydır cezaevinde bulunan Münir El Mutasaddık'ın eşinin adının ve banka hesap numarasının yazılı olduğu bir kağıt bulunduğunu yazdı. 
     Federal Başsavcılık'ın Mutasaddık'ı 11 Eylül saldırılarını düzenleyen teröristlere yardımcı olmakla suçladığı hatırlatılan haberde, Başsavcılık'ın, Afganistan ve Pakistan'da silahlı eğitim gördükleri tahmin edilen 4 kişi hakkında 11 Eylül saldırılarıyla bağlantılı olarak soruşturma yürüttüğü belirtildi. 
     Christian G., Tunus'taki teröristle geçen yıl Pakistan'daki bir camide tanıştığını ve birbirlerine karşılıklı telefon numaralarını verdiklerini söyledi. 
     Christian G.'nin, 11 Eylül olaylarından kısa bir süre önce Almanya'ya gelmesinin ve bir süre sonra pasaportunu kaybettiğini bildirmesinin kendisini şüpheliler listesine soktuğu kaydedilen haberde, bunun, bir ülkeye giriş damgasını ortadan kaldırmak için radikal dinci teröristler arasında yaygın bir uygulama olduğuna işaret edildi. 
     Haberde, Christian G.'nin eski pasaportunun evinde bulunduğu, kendisinin daha önce de Çeçenistan'a giderken Gürcü makamlar tarafından bir süre gözaltına alındığı bildirildi. 
     Focus dergisi de Christian G.'nin, diğer bir Müslüman Almanla birlikte Afganistan'da silahlı eğitim gördüğünü ve kendisi gibi Müslüman olan eşi ve 3 çocuğuyla birlikte 6 ay süreyle Afganistan'da yaşadığını yazdı. 
     Haberde, Christian G.'nin en büyük kızının ağır şekilde hastalanması sonucu, bu kişinin ailesiyle birlikte Almanya'ya döndüğü belirtildi. 
     





</TEXT>
</DOC>
