<DOC>
<DOCNO> 62667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/guncel/agun.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’tan Ecevit’e YANINIZDAYIZ 
</HEADLINE>
<TEXT>

ABD Başkanı Bush, Beyaz Saray’daki görüşmede iktisadi ve diplomatik alandaki son adımlarından ötürü Başbakan Ecevit’i kutladı ve liderliğine tam destek verdi 
     YASEMİN ÇONGAR 

     Bush yönetimi, Türkiye’de Başbakan Bülent Ecevit’in liderliğine, daha önceki ABD iktidarlarının Turgut Özal’ın başbakanlığına verdiğine benzer bir siyasi destek verdi. Washington’da görüştüğü üst düzey ABD yetkililerinin ardından Başkan George W. Bush da dün Ecevit’e bizzat liderliğini öven cümlelerle hitap etti. Bush, "Türkiye ekonomisi, sizin liderliğinizde iyileşme yolunda gidiyor" dediği Ecevit’e, Kıbrıs’ta diyaloğun yeniden başlamasındaki katkısından ötürü de özellikle teşekkür etti. 
     
     İKTİSADİ ORTAKLIK KOMİTESİ 
     Ecevit - Bush buluşması, Türkiye’nin iktisadi beklentilerini karşılamaya yönelik yeni bir istişare mekanizması oluşturulması yönünde ABD’den bir karar çıkmasına da olanak sağladı. ABD Dışişleri Bakanlığı, Beyaz Saray’daki görüşmesi öncesinde bir açıklama yaparak Türk - Amerikan iktisadi ortaklığını geliştirmek üzere üst düzey bir komite kurma kararını bildirdi. Ecevit de, Başkan Bush’la Oval Ofis’te görüştüğü sırada, bu karardan duyduğu memnuniyeti açıkladı. 
     
     SEYAHAT KISITLAMASI YOK 
     Başkan Bush da, Amerikan vatandaşlarının Türkiye’ye seyahatlerini kısıtlayan uyarı kararını kaldırdıklarını ifade etti. Bush - Ecevit görüşmesi, Oval Ofis’te Türkiye saatiyle 22.10’da başladı ve Irak meselesinin de ayrıntılarıyla görüşüldüğü ikili, bölgesel ve global bir görüş alışverişine zemin oluşturdu. 
     Görüşmeden önce Oval Ofis’te gazetecilerin sorularını yanıtlayan iki lider, Türk - Amerikan işbirliğinin özellikle terörle mücadele kapsamında son dönemde daha da ilerlemiş olduğunu vurguladılar. Ecevit, ABD’nin dünyayı terörden kurtarma kararlılığının bütün ülkeler için çok önemli olduğunu vurguladı. 
     
     IRAK’TA BİZE DANIŞACAKLAR 
     Bush, "Irak konusunda Türkiye’den beklentiniz nedir " sorusuna, bu konuyu Ecevit’le tartışacağını söyleyerek yanıt verdi. Bush, Türkiye’den ziyade Irak’tan beklentileri olduğunu, BM silah denetleyicilerinin bu ülkeye geri dönmesine izin verilmesi gerektiğini vurguladı. Bu iznin verilmemesi halinde, "zamanı gelince" gerekeni yapacaklarını ifade eden Bush, "Alacağımız her kararla ilgili her şeyi Türkiye’yle konuşacağız. Şu anda, birinci cephenin ötesinde alınmış bir karar yok. Birinci cephe de Afganistan’dır" dedi. 
     
     SADDAM’A GÖZDAĞI 
     ABD Başkanı, Saddam Hüseyin’in silah denetleyicilerine izin vermemesi halinde ne olacağı sorusuna, daha önce verdiği gibi, "Ne olacağını anlar" yanıtını verdi. Ecevit ise, görüşmeden sonraki açıklamasında, "Başkan Bush, Irak’a karşı önlem alınması halinde bize danışılacağı mesajını verdi" dedi. 
     
     KIBRIS İÇİN TEŞEKKÜR 
     Bush, Kıbrıs’ta çözüm beklentisine ilişkin bir başka soruyu, adadaki liderler arasında diyaloğun yeniden başlamasından duyduğu memnuniyeti dile getirerek yanıtladı ve bundan dolayı hem Başbakan Ecevit’e, hem de bu konuşma sırasında Oval Ofis’te ayakta bekleyen Dışişleri Bakanı İsmail Cem’e bizzat teşekkür etti. Ecevit de, iki liderin yeniden yüz yüze görüşmelerinin iyi bir gelişme olduğunu vurguladı. 
     Ecevit, görüşmeden sonra Ege sorununun da Bush’la tartışıldığını belirtti ve Türkiye ile Yunanistan’ın Ege meselesini çözmeleri halinde herkesin memnuniyet duyacağını vurguladı. 
     
     ÖNCE ASKER, SONRA PARA 
     Türkiye’nin Afganistan uluslararası güvenlik gücüne katılımı ve liderliği konusundaki bir soruyu, "Türkiye liderlik konusundaki kararını henüz vermedi" diye yanıtlayan Bush, "Türkiye’nin masraflarını karşılayacak mısınız " denilmesi üzerine, "Türkiye ne zaman asker vermeye karar verirse, ondan sonra bu konu gündeme gelir. Bunu daha tartışmadık. Önce Türkiye kararını versin, bununla ilgili bütçe daha sonra şekillenir" yanıtını verdi. 
     
İçeride neler konuşuldu      40 dakikalık Bush-Ecevit görüşmesinin en ağırlıklı gündem konuları Irak ve Afganistan’dı. İktisadi ilişkiler ve bölgesel işbirliğinin de ele alındığı görüşmede, gündemin ana hatları ve temel mesajlar şöyle şekillendi 

</TEXT>
</DOC>
