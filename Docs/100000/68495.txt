<DOC>
<DOCNO> 68495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo02.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar yıldızdılar... Şimdi küme düştüler 
</HEADLINE>
<TEXT>

     Bir dönem futbolseverlerin kalbinde taht kuran, attıkları her adım izlenen ve oynadıkları futbolla alkış alan yıldızlar, şimdilerde ikinci, üçüncü lig, hatta amatör kümede forma giyiyor. 
     Fenerbahçe'de gol kralı olan ve attığı her gol sonrası verdiği ''Asker selamı'' ile bir dönem sarı-lacivertli taraftarların gönlünde taht kuran Bülent Uygun, şimdi İkinci Lig B Kategorisi 3. Klasman Grubu takımlarından Anadolu Üsküdar 1908 Spor'da forma giyiyor. Bülent Uygun, Anadolu Üsküdar 1908 Spor'a Üçüncü Lig takımlarından Zonguldakspor'dan geldi. 
     Yine Fenerbahçe'de bir dönem adından söz ettiren Faruk Yiğit de sarı-lacivertli ekipten ayrıldıktan sonra Birinci Süper Lig'de barınamadı. Faruk Yiğit, İkinci Lig takımlarından Elazığspor'da oynadıktan sonra Üçüncü Lig ekiplerinden Yalovaspor'un başarısı için ter döküyor. 
     Trabzonspor'un simge isimlerinden, milli futbolcu Orhan Çıkrıkçı da küme düşen yıldızlardan. Orhan Çıkrıkçı, yıllarca başarısı için ter döktüğü Trabzonspor'dan sonra yine aynı kentin İkinci Lig A 
     Kategorisi'nden bir üst lige çıkma mücadelesi veren Akçaabat Sebatspor'un başarısı için mücadele ediyor. 
     Attığı gollerle tribünleri ayağa kaldıran, Denizlispor, Gaziantepspor ve daha birçok Birinci Lig takımında forma giyen Hasan Çelik de bir dönem adından en çok söz ettiren futbolculardan biri olmuş ve hatta her transfer döneminde 3 büyükler dahil birçok kulübün listesinin başında yer almıştı. Ancak o da şimdi İkinci Lig B 
     Kategorisi 2. Klasman Grubu takımlarından Karşıyaka'da. 
     Beşiktaş'ın yetiştirdiği ve ''büyük yıldız olacak'' gözüyle bakılan Yusuf ise birçok Birinci Süper Lig ekibini dolaştıktan sonra şimdi İkinci Lig A Kategorisi ekiplerinden Erzurumspor için ter döküyor. 
     Kurthan'ı, futbolseverler en iyi Vanspor'un Birinci Lig'de başarılı maçlar çıkardığı dönemden hatırlıyor. Ancak o şimdi, İzmir amatör küme takımlarından Altınordu'da oynuyor. 
     
     "Diğer küme düşen yıldızlar" 
     Erkan, yıllarca Beşiktaş için mücadele ettikten sonra şimdi Kayserispor'da. Futbolseverlerin en iyi Bursaspor'dan hatırlayacakları Tunahan, şimdi Güngören Belediyespor forması giyiyor. Metin, Sarıyer ve Fenerbahçe derken şimdi İstanbul Büyükşehir Belediyespor'da. Mehmet Altıparmak, Şekerspor, Gençlerbirliği, Denizlispor'dan sonra şimdi Elazığspor'da. Beşiktaş altyapısından yetişen oyunculardan ve büyük umut bağlanan Salih Çanakkale Dardanelspor, Sinan ise İstanbul Büyükşehir Belediyesi için sahaya çıkıyor. 
     Galatasaray'a büyük umutlarla transfer edilen Mehmet Gönülaçar şimdi Batman Petrolspor forması giyerken, Trabzonspor'da da mücadele eden Seyit Cem de aynı ekibin başarısı için mücadele ediyor. Altay'ın Birinci Lig'deyken yıllarca kalesini koruyan Şanver ise şimdi Çanakkale Dardanelspor'un direklerarasında oynuyor. 
     






</TEXT>
</DOC>
