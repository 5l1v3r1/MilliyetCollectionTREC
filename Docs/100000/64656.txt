<DOC>
<DOCNO> 64656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sontur20.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz liderler zirvesinde alınan kararları açıkladı... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, bugünkü liderler toplantısında, uyum yasalarıyla ilgili 3 partinin ayrı ayrı çalışma yapmasını ve bu çalışmanın bir an önce tamamlamasını kararlaştırdıklarını bildirdi. 
     ANAP Başkanlık Divanı, Genel Başkan Mesut Yılmaz'ın başkanlığında toplandı. 
     Parti binasına gelişinde gazetecilerin sorularını yanıtlayan Yılmaz, bir gazetecinin, ''Liderler zirvesinde Uyum Yasa Tasarısı'nda anlaşamadığınız belirtiliyor. Genel Kurul'da bu konuda önerge verecek misiniz '' sorusuna, ''Yanlış bilgi almışsınız, çünkü bu konuyu hiç görüşmedik'' karşılığını verdi. 
     Yılmaz, bugünkü toplantıda sadece, Cumhurbaşkanı Ahmet Necdet Sezer tarafından TBMM'ye gönderilen bankacılıkla ilgili yasayı görüştüklerini ifade ederek, ''Biliyorsunuz yarın TBMM Plan ve Bütçe Komisyonu'nda görüşülecek. Çarşamba günü de Danışma Kurulu toplanacak. 
     Danışma Kurulu karar alırsa Genel Kurul gündemine alıp, Çarşamba günü de yasayı sonuçlandırmayı kararlaştırdık'' diye konuştu. 
     Uyum yasalarıyla ilgili gerek iç kamuoyunda, gerek Avrupa Birliği'nden gelen bazı eleştirileri dikkate alarak, koalisyon ortağı partilerin bunlar üzerinde ayrı ayrı bir çalışma yapacağını anlatan Yılmaz, bu konunun önümüzdeki hafta ele alınacağını söyledi. 
     Gelecek hafta zirvenin toplanıp toplanmayacağına ilişkin bir soruya da Yılmaz, ''Bugünkü toplantıda o meseleyle ilgili sadece 3 partinin ayrı ayrı çalışma yapması ve bu çalışmanın bir an önce tamamlamasını kararlaştırdık, o kadar...'' yanıtını verdi. 
     Yılmaz, bir başka soru üzerine, Uyum Yasa Tasarısı'nın, bu hafta Meclis'e gelmesinin zamanlama bakımından mümkün olmadığını belirtti. 
     Bir gazetecinin, ''MHP bu konuda görüşme taraftarı değil gibi bir izlenim vermişti. Böyle birşey toplantıda söylendi mi '' sorusu üzerine de, ''Hayır, Sayın Başbakan 3 parti grubunun ayı ayrı bu değişiklik önerileri üzerinde çalışmasını istedi. O çalışmalar bittikten sonra biraraya geleceğiz'' dedi. 
     






</TEXT>
</DOC>
