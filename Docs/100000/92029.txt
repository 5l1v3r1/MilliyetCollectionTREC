<DOC>
<DOCNO> 92029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo19.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular toplandı... 
</HEADLINE>
<TEXT>

     Beşiktaşlı futbolcular, bu akşam başlayacak yeni sezon hazırlıkları öncesinde Fulya Tesisleri'nde biraraya geldi. 
     Fulya Tesisleri'nde toplanıp yeni transferlerle tanışan futbolcular, daha sonra Ümraniye'deki BJK Nevzat Demir Tesisleri'ne geçti. A Milli Takım kampında bulunan İlhan Mansız ve Tayfur ile Brezilyalı futbolcular Ronaldo ve Zago yeni sezon hazırlıkları öncesindeki tanışma toplantısına katılmadılar. 
     Ronaldo'nun yarın İstanbul'a geleceği, Zago'nun ise İsviçre kampına katılacağı bildirildi. 
     Bu arada, Nevzat Demir Tesisleri'nde teknik direktör Mircea Lucescu ve menajer Sinan Engin ile birlikte yemek yiyecek olan futbolcular, akşam da sezonun ilk çalışmasını gerçekleştirecekler. 
     
     SERGEN ''TARAFTARIMIZI SEVİNDİRECEĞİZ'' 
     Beşiktaş'ın yeni transferi Sergen Yalçın, gelecek sezon şampiyonluğa ulaşarak taraftarlarını sevindireceklerini öne sürdü. 
     Sergen, dizindeki sakatlığın gün geçtikçe düzeldiğini ifade ederek, ''Sanırım bir ay sonra takımla birlikte çalışmalara başlayacağım. İnönü Stadı'na çıkacağım günü iple çekiyorum. İnşallah güzel bir sezon geçirip, taraftarlarımıza özledikleri şampiyonluğu tattırırız'' diye konuştu. 
     Milli Takım'ın yarın Brezilya ile oynayacağı yarı final maçına da değinen yıldız futbolcu, ''Arkadaşlarımız bize çok büyük mutluluk yaşattılar. İnanıyorum ki yarın da Brezilya'yı yenip, finale çıkacaklardır. Daha sonra da Dünya Kupası'nı bize getirirler'' dedi. 
     Siyah-beyazlıların sol kanat oyuncusu İbrahim Üzülmez ise artık ne taraftarın, ne de kendilerinin sabrının kalmadığını kaydederek, gelecek sezon kesinlikle şampiyon olacaklarını iddia etti. 
     İbrahim, Beşiktaş'ın 100. kuruluş yıldönümünde böyle bir şampiyonluğu Beşiktaş camiasına hediye vermek zorunda olduklarını da kaydetti. 
     Yeni transferler Tolga ile Zafer ise büyük bir camiaya geldiklerini ve şampiyonluk için sahada ellerinde gelen mücadeleyi göstereceklerini söylediler. 
     





</TEXT>
</DOC>
