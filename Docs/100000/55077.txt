<DOC>
<DOCNO> 55077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sonspo13.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nda rakiplerimiz Brezilya, Çin ve Kosta Rika 
</HEADLINE>
<TEXT>

     Japonya ve Güney Kore'nin ortaklaşa düzenleyeceği Dünya Kupası finallerinin kura çekimi yapıldı. 
     Güney Kore'nin Pusan kentinde, BEXCO Sergi Merkezi'nde yapılan kura çekiminde Türkiye, C Grubu'nda, Brezilya, Çin Halk Cumhuriyeti ve Kosta Rika ile eşleşti. 
     31 Mayıs-30 Haziran tarihleri arasında gerçekleştirilecek şampiyonada, grup karşılaşmalarını Güney Kore'de yapacak Türkiye, ilk maçını Brezilya ile 3 Haziran'da TSİ 11.00'de Ulsan'da oynayacak. 
     Türkiye, grubundaki ikinci maçını 9 Haziran'da Kosta Rika, 12 Haziran'da ise Çin Halk Cumhuriyeti ile yapacak. 
     A Milliler, grup maçlarını birinci sırada tamamladığı taktirde H Grubu'nun ikincisi ile, grup ikincisi olması halinde ise H Grubu'nun birincisi ile ikinci turda karşılaşacak. H Grubu'nda evsahibi Japonya, Belçika, Rusya ve Tunus bulunuyor. 
     Kupanın açılış maçı, A Grubu'nda mücadele edecek son dünya şampiyonu Fransa ile Senegal arasında, 31 Mayıs'ta Seul'de yapılacak. Final maçı ise 30 Haziran'da, Japonya'nın Yokohama kentinde oynanacak. 
     Türkiye'nin yer aldığı C Grubu'nda, dünya kupalarının en ilginç eşleşmeleri de gerçekleşti. 
     Dünya Kupası finallerinin tamamına katılan ve en çok şampiyon olan Brezilya gibi tecrübeli bir takımın yer aldığı grupta, Çin Halk Cumhuriyeti, ilk kez katıldığı finallerin en acemi unvanını taşıyor. Grubun diğer takımları Türkiye ve Kosta Rika ise finallere tarihlerinde birer kez katıldılar. 
     Bugüne kadar düzenlenen 16 Dünya Kupası'nda, 8 Avrupa, 8 de Güney Amerika takımı şampiyon oldu. Toplam 16 organizasyonda, 7 ülke mutlu sona ulaştı. 
     Brezilya 4 şampiyonlukla dünya kupasını en fazla kazanan ülke olurken, onu 3'er şampiyonlukla İtalya ve Almanya, 2'şer şampiyonlukla Arjantin ve Uruguay, birer şampiyonlukla İngiltere ve Fransa izledi. 
     

     
</TEXT>
</DOC>
