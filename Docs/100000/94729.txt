<DOC>
<DOCNO> 94729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur33.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bakanların özgeçmişleri... 
</HEADLINE>
<TEXT>

     Hüsamettin Özkan, Recep Önal ve İstemihan Talay'ın istifalarıyla boşalan bakanlıklara yapılan atamalar, Cumhurbaşkanı Ahmet Necdet Sezer tarafından onaylandı. 
     Atamaları onaylanan bakanların özgeçmişleri şöyle 
     
     DEVLET BAKANI VE BAŞBAKAN YARDIMCISI ŞÜKRÜ SİNA GÜREL 
     Şükrü Sina Gürel, 1950 yılında İzmir'de doğdu. Ankara Üniversitesi Siyasal Bilgiler Fakültesi Uluslararası İlişkiler Bölümü'nü bitiren Gürel, daha sonra aynı fakültede doktora yaptı. İngilizce ve Fransızca bilen Prof. Dr. Gürel, Ankara Üniversitesi Siyasal Bilgiler Fakültesi Uluslararası İlişkiler Ana Bilim Dalı Başkanı, ODTÜ, Bilkent ile 9 Eylül üniversitelerinde öğretim üyeliği görevinde bulundu. 
     55. ve 56 hükümetlerde Devlet Bakanı olarak görev alan Gürel, 57. 
     Hükümet'te Devlet Bakanı ve Hükümet Sözcülüğü görevini yürütüyordu. 
     Hüsamettin Özkan'ın istifasıyla boşalan Devlet Bakanı ve Başbakan Yardımcılığı görevine getirilen Gürel, evli ve 2 çocuk babası. 
     
     DEVLET BAKANI TAYFUN İÇLİ 
     Recep Önal'dan boşalan Devlet Bakanlığı görevine getirilen Ankara Milletvekili Tayfun İçli, 1957 yılında Tekirdağ'ın Çorlu ilçesinde doğdu. 
     Ankara Üniversitesi Hukuk Fakültesi'nden mezun olan İçli, evli ve iki çocuk babası. 
     İçli, DSP Genel Başkan Yardımcılığı görevinde bulunuyordu. 
     
     DEVLET BAKANI ZEKİ SEZER 
     Devlet Bakanı ve Başbakan Yardımcılığı'na getirilen Şükrü Sina Gürel'den boşalan Devlet Bakanlığı'na atanan DSP Ankara Milletvekili Zeki Sezer, 1957 yılında Eskişehir'de doğdu. 
     Ankara Devlet Mühendislik, Mimarlık Akademisi Mühendislik Fakültesi Kimya Bölümü'nden mezun olan Sezer, evli ve iki çocuk babası. 
     DSP'de bir süre Genel Sekreterlik görevinde de bulunan Sezer, son olarak aynı partide Genel Başkan Yardımcılığı görevini yürütüyordu. 
     
     KÜLTÜR BAKANI SUAT ÇAĞLAYAN 
     İstemihan Talay'dan boşalan Kültür Bakanlığı'na getirilen DSP İzmir Milletvekili Suat Çağlayan, 1948 yılında Trabzon'da doğdu. 
     Ankara Üniversitesi Tıp Fakültesi'ni bitiren Çağlayan, çocuk sağlığı ve hastalıkları alanında uzman olarak görev yaptı. 
     GATA Çocuk Hastalıkları bölümünde çalışan Çağlayan, SSK Tepecik Hastanesi Klinik Şefliği ve Başhekimliği ile Ege Üniversitesi Tıp Fakültesi'nde öğretim üyeliği görevlerinde bulundu. 
     Sağlık Bakanlığı Temel Sağlık Hizmetleri Genel Müdürü olarak da çalışan Çağlayan, evli ve bir çocuk babası. 
     





</TEXT>
</DOC>
