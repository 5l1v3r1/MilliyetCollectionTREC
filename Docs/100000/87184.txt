<DOC>
<DOCNO> 87184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun35.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da para dolu 3 valiz yandı 
</HEADLINE>
<TEXT>

     Belçika'nın Liege kentinde, özel bir güvenlik firması tarafından nakledilmekte olan 3 valiz dolusu para, ''sistem aksaması'' nedeniyle yanarak kül oldu. 
     Belçika'da soygunların çok artması yüzünden, bankalar özel para nakil sistemleri geliştirdiler. Paralar, çelik valizlere doldurularak naklediliyor ve soygun halinde, bu valizlerin ''kendi kendini imha'' yeteneği bulunuyor. 
     Normal koşullarda, zırhlı taşıtların soyulması ve valizlerin, şifreyi bilmeyen kişiler tarafından açılmak istenmesi halinde, sistem harekete geçerek valiz içindeki paraları yakıyor. 
     Liege'de, bu sabahki nakil sırasında, valizlerin kendi kendini imha sisteminin, bilinmeyen bir nedenle ve aynı anda çalıştığı, 3 valizin ateş aldığı, daha sonra taşıtın da alevler içinde kaldığı, itfaiyenin müdahalede bulunduğu bildirildi. 
     Yetkililer, valizlerde yanan paranın miktarını açıklamadılar ve sorunun kaynağının araştırıldığını belirtmekle yetindiler. 
     





</TEXT>
</DOC>
