<DOC>
<DOCNO> 75776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun12.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ile işbirliği yapmakla suçlanan 2 Filistinli idam edildi 
</HEADLINE>
<TEXT>

     Batı Şeria'nın kuzeyindeki Kalkiliya'da İsrail ile işbirliği yapmakla suçlanan 2 Filistinli'nin idam edildiği ve bu kişilerin cesetlerinin sokak ortasında bırakıldığı bildirildi. 
     Filistinli görgü tanıkları, cesetleri bulunan Filistinlilerin daha önce Filistin güvenlik görevlilerince yakalanmış olduğunu söylediler. 
     ''İşbirlikçilerin'' İsrail askerlerinin Kalkiliya kentini kontrol altına almasından kısa süre önce öldürüldüğü sanılıyor. 
     Bu arada, İsrail ordusunun dün gece Kalkiliya kentine girişi sırasında 8 askerin yaralandığı açıklandı. 
     Ordu tarafından yapılan yazılı açıklamada, askerlerin silah ve şüphelileri aramak için evlere baskın düzenlediği sırada bir bombanın patlaması sonucu yaralandıkları, aralarından birinin durumunun ağır olduğu belirtildi. 
     
     PROTESTO GÖSTERİSİ 
     Öte yandan, Avustralya'da yaklaşık 1000 Filistin yanlısı, İsrail'in son operasyonlarını protesto etmek amacıyla İsrail'in Sydney konsolosluğuna yürüyüş düzenledi. Göstericiler, ''İşgali durdurun'', ''Şaron eşittir Cinayet'' şeklinde pankartlar taşıdılar. 
     Olaysız geçen gösteride, Avustralya'da John Howard başkanlığındaki muhafazakar hükümetten, İsrail'e Batı Şeria'dan çekilmesi çağrısında bulunması ve insanlığa karşı suç olarak nitelenen eylemlerin karşısında durması istendi. 
     






</TEXT>
</DOC>
