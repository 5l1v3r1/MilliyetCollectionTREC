<DOC>
<DOCNO> 57874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/spor/spo03.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan toz duman 
</HEADLINE>
<TEXT>

Galatasaray’da, Terim’e yapılan teklifle gerginleşen ortama Fatih Altaylı’nın açıklamaları tuz - biber ekti 
     HALİL ÖZER 

     SARI - Kırmızılı kulüpte, Fatih Terim’le yapılan pazarlıkların basına yansımasının ardından, II. Başkan Fatih Altaylı’nın dün gündeme bomba gibi düşen açıklamaları ortalığı karıştırdı. Başkan Mehmet Cansun ile Altaylı arasındaki ilişkilerin soğuk savaşa dönüştüğü bildirilirken, Cansun’un Mart kongresi öncesi bu krizi çözmeye çabaladığı ifade edildi. Ayrıca Fatih Terim’i ikna turlarının da sürdüğü belirtildi. 
     TERİM’İN önümüzdeki günlerde bir televizyon kanalında yanıt hakkını kullanacağı, ünlü hocanın özellikle Galatasaray’a gelmemesinin nedeni olarak paranın gösterilmesine kızdığı öğrenildi. Bodrum’da bulunan yönetici Eren Talu ile Tuncer Hunca’nın, Terim’i biraz olsun yatıştırmak için çaba sarfettikleri de bildirildi. Ancak bu iki yöneticinin Bodrum’a gitmesinin, II. Başkan Fatih Altaylı’yı sinirlendirdiği ileri sürüldü. 
     TALU ise Altaylı’nın yaptığı açıklamaları eleştirdi. Talu "Başkanım Cansun’dur. İstifa et’ demediği sürece, görevimin başındayım. Terim’den yararlanacağız. Hem de en kısa sürede. Belki hoca olarak değil, ama yol gösterici olarak" dedi. Abdurrahim Albayrak’ın, Terim’le görüşmelerin yapıldığı gece kendisine "Basketbolcularla yemeğe gidiyoruz" denmesine kızdığı, bu nedenle sessiz kaldığı bildirildi. 
     
     Florya’da iş başı 
     CİM - BOM, Yozgat deplasmanı için hazırlıklarına bugün başlayacak. Sarı - Kırmızılılar da sakatlığı süren kaleci Kerem ile devreyi kapatan Perez, Hasan Şaş, Berkant ve evlenmek için ülkesine giden Fleurquin yer almayacak. Kadro dışı bırakılan Hakan Ünsal ve cezalı Emre de Yozgat’ta forma giyemeyecek. Bu arada futbolcuların, kötü hava şartları nedeniyle Yozgat deplasmanından çekindiği bildirildi. 
     
     15 Ocak başvurusu 
     GALATASARAY ileri bir tarihe ertelenen Kocaelispor maçının, Futbol Federasyonu tarafından ikinci devrenin başına alınmasını istedi. İlk devrenin sonunda oynatılması düşünülen karşılaşmanın, yabancı oyuncuların Noel tatili nedeniyle ülkelerine gidecek olmaları nedeniyle sıkıntı yaratacağını düşünen Yönetim Kurulu, Lucescu’ya da danışarak bu maçın 15 Ocak’a alınmasına Federasyon’dan talep etti. 
     



 SPOR 
























</TEXT>
</DOC>
