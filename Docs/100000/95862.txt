<DOC>
<DOCNO> 95862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur05.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, "Gazi Olayları Davası" kararını onadı... 
</HEADLINE>
<TEXT>

     Yargıtay 1. Ceza Dairesi, İstanbul'da Gazi Mahallesi'nde, 12-13 Mart 1995'de meydana gelen ve 9 kişinin ölümüyle sonuçlanan olaylarla ilgili olarak, Trabzon Ağır Ceza Mahkemesi'nin, iki polis memuru hakkında 5 Aralık 2001'de verdiği toplam 4 yıl 32 ay hapis cezasını yerinde bularak onadı. 
     Kamuoyunda ''Gazi Olayları Davası'' olarak bilinen ve Trabzon Ağır Ceza Mahkemesi'nde görülen davada mahkeme heyeti, 4 kişiyi öldürmek suçundan yargılanan, ancak bu kişilerden birini öldürdüğüne dair yeterli delil bulunmadığı için 3 kişiyi öldürmek suçundan, Adem Albayrak'a, 3 yıl 24 ay hapis ve 9 ay süreyle kamu haklarından mahrumiyet cezası vermişti. 
     İki kişiyi öldürmek suçundan yargılanan Mehmet Gündoğan, bir kişi için 1 yıl 8 ay hapis ve 3 ay süreyle kamu haklarından mahrumiyet cezası ile cezalandırılmıştı. Diğer maktulü öldürdüğüne dair hakkında yeterli delil bulunamayan Gündoğan, bu suçtan beraat etmişti. 
     Sanıkların cezaları, 4616 sayılı infaz yasası hükümlerine göre ertelenmişti. 
     Yargıtay 1. Ceza Dairesi, daha önce Trabzon Ağır Ceza Mahkemesi'nin Adem Albayrak'a 4 kişiyi öldürmekten verdiği 6 yıl 8 ay ağır hapis ve kamu haklarından 4.5 ay mahrumiyet, 2 kişiyi öldürmek suçundan Mehmet Gündoğan'a verdiği 3 yıl 9 ay hapis ve 2 ay 15 gün kamu haklarından mahrumiyet, diğer 18 polis memuru hakkındaki beraat kararını, söz konusu iki polis memuru hakkında ''Haklarında adam öldürme ile ilgili net bir açıklama olmadığı'' gerekçesiyle 5 Nisan 2001'de bozarak, sanıkların TCK'nın 49. maddesine göre 
     yargılanmalarını istemişti. 
     





</TEXT>
</DOC>
