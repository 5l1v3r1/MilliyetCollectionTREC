<DOC>
<DOCNO> 99086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun15.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'yı Vikingler mi keşfetti 
</HEADLINE>
<TEXT>

     Gerçek mi, mükemmel bir taklit mi olduğu belirlenemeyen 15. yüzyıldan kalma Vinland haritası, Vikinglerin Kristof Kolomb'tan önce Kuzey Amerika'yı keşfettiği iddialarını yeniden alevlendirdi. 
     Yayımlandığı 1965'ten bu yana bilim adamlarının gerçek olup olmadığını tartıştığı bu müstesna ortaçağ haritası, 15. yüzyılda zaten bilinen, İskandinavya dahil Avrupa, Kuzey Afrika, Asya ve Uzakdoğu sınırlarını gösteriyor. Ancak Atlas Okyanusu'nun kuzeydoğusunda gösterilen Helluland, Markland ve Vinland'ın, Grönland'da yaşayan 2 Viking Leifr Eiriksson ve Bjarni Herjolfsson tarafından 1000 yılında Kuzey Amerika'da keşfedilen ülkeler olduğu iddia ediliyor. 
     Buradan hareketle bilim adamları şu soruyu soruyor ''Vikingler, Kolomb'dan 500 yıl önce Kuzey Amerika'yı keşfetti mi 
     Birçok akademisyen, Vinland haritasının gerçek olması halinde, bunun Kuzey Amerika'nın bilinen ilk haritası olduğu ve bu haritanın tarihinin Atlas Okyanusu'nun batı kıyılarındaki ülkelerin tarihini oluşturmak için kilit unsur olduğu konusunda fikir birliğine varıyor. 
     Brookhaven Ulusal Laboratuvarı kimyageri Garman Harbottle, haritanın sahte olması halinde haritayı hazırlayan kişinin, ''türünün en yetenekli suçlulardan biri'' olduğunu söylüyor. 
     LABORATUVAR ÇALIŞMALARI ABD'de kısa süre önce yayımlanan 2 çalışma, farklı görüşlerin yeniden gündeme gelmesini sağladı. 
     Amerikan Enerji Bakanlığı'na bağlı Brookhaven Laboratuvarı kimyagerleri ve Arizona Üniversitesi ile Smithsonian Enstitüsü'nün araştırmacılarının hazırladığı çalışma, ilk kez parşömen haritanın gerçek yaşını ortaya koymaya olanak sağlıyor. 
     Bu çalışmaya göre, haritanın tarihi 11 yıl eksiği ya da fazlasıyla 1434'ü işaret ediyor, ki bu da Kolomb'un Kuzey Amerika'ya ayak basmasından 60 yıl önceye denk düşüyor. 
     Ancak Londra'daki University College'dan kimya profesörü Robin Clark ve asistanı Katherine Brown'un mürekkep çizgilerini inceleyerek yaptığı bir başka çalışmada, parşömene tamamen uygun sarımsı bir çizgiyle bir de siyah çizgi olduğunu saptıyor. 
     Belgenin tamamını Raman tayfölçer tekniğiyle ışıklı analize tabi tutan Clark ve asistanı, daha önceki bilgileri doğrular nitelikte bilgiler edinerek, Vinland'ı çizmek için kullanılan mürekkebin ''anastas'' maddesi içerdiğini, titanyumdioksitin bir türevi olan bu maddenin de 1923'te bileşim haline getirildiğini, dolayısıyla da haritaya Vinland kısmının 20. yüzyılda eklendiğini ve sahte olduğunu ortaya koyuyor. 
     Tartışmalara son vermek için harita üzerindeki mürekkeplerin tarihlerinin belirlenmesi yeterli olacak. Ancak bugünkü teknikler, bu kadar küçük fragmanlar üzerinde tarih belirlenmesine henüz olanak tanımıyor. 
     DEĞERİ 20 MİLYON DOLAR Tartışmalı Vinland haritasının değerinin 20 milyon dolar olduğu tahmin ediliyor. 
     Yale Üniversitesi'ndeki kütüphanede saklanan harita, milyarder Paul Mellon tarafından üniversiteye bağışlanmış. 
     Harita, bugün doğruluğu kanıtlanmamış Latince bir metne iliştirilmiş olarak 1950'li yılların ortasında Avrupa'da bulunmuştu. Metinde Fransisken papaz Jean de Plan Carpin'in 1245-1247 arasında Moğolistan'a yaptığı yolculuk konu ediliyor. 
     Harita üzerindeyse, ''Tanrı'nın izniyle Grönland'dan buzlar arasından güney yönünde okyanusun en uzak yerlerine doğru ilerleyen Bjarni Herjolfsson ve Leif Eiriksson bağlarla dolu verimli toprakları bulunan yeni bir toprak keşfetti ve buraya 'bağlar ülkesi' anlamına gelen Vinland adını verdi'' diye yazıyor. 
     





</TEXT>
</DOC>
