<DOC>
<DOCNO> 62269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur28.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczane krizinin çözümü için Devlet Bahçeli devrede... 
</HEADLINE>
<TEXT>

     Başbakanlığa vekalet eden MHP Genel Başkanı, Başbakan Yardımcısı Devlet Bahçeli, eczanelerin kepenk indirmesi konusuna el koydu. Bahçeli, konuyu Sağlık Bakanı Osman Durmuş ile görüşeceğini bildirdi. 
     Başbakan vekili Bahçeli, Türk Eczacılar Birliği Başkanı Mehmet Domaç ile Başbakanlık'ta görüştü. Görüşme sonrasında bir açıklama yapan TEB Başkanı Mehmet Domaç, yarın kepenk indirme eylemine gideceklerini anımsatarak, Bahçeli'ye nöbetçi eczaneler bırakarak, bu demokratik hakkı kullanacaklarını söylediklerini bildirdi. Domaç, Bahçeli'nin kendilerine Sağlık Bakanı Osman Durmuş ile bir diyalog ortamının yaratılabileceğini ve bu yolun açık tutulması gerektiğini ifade ettiğini kaydetti. Domaç, Bahçeli'nin Sağlık Bakanı Durmuş ile görüşeceğini kendilerine illetiğini de kaydederek, diyalo ve görüşmelerden kaçınmadıklarını söyledi. 
     TEB Başkanı Domaç, "Yaşamak ve yaşatmak için eczaneleri kapatacağımızı, yaşamak için mücadele verdiğimize göre diyalog ortamını her zaman sürdüreceğimizi söyledik. O zamana kadar çözüm yolu bulunmazsa eczacılar yarın büyük bir ölçüde eczanelerini açmayacaklardır. Ancak umuyorum çözül yolu bulunur." diye konuştu. 
     Domaç, Sağlık Bakanı Durmuş ile biraraya gelip gelmeyeceklerinin sorulması üzerine, Sağlık Bakanının arzu etmesi halinde biraraya gelebileceklerini kaydetti. Domaç, "Çözüm üretilirse, bizim taleplerimiz karşılanırsa tabii ki eylemi de durdurmak için Türkiye çapında gayret sarf ederiz" karşılığını verdi. 
     Domaç, Başbakan vekili Devlet Bahçeli'nin Sağlık Bakanı Durmuş ile görüşeceğini kendilerine söylediğini ancak bir zaman belirtmediğini söyledi. Domaç, Bahçeli'nin eylemden vazgeçilmesi yönünde bir telkinde bulunup bulunmadığı yolundaki soru üzerine de, şöyle konuştu 
     "Hayır, öyle bir talepte kesinlikle bulunmadı. Yalnız halkın raratsız olmaması, hizmetin sürdürülmesi gerektiğini söyledi. Demokratik haklarımızı kullanabileceğimizi ifade etti." 
     






</TEXT>
</DOC>
