<DOC>
<DOCNO> 94271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/soneko03.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
18 Temmuz, yabancı sermaye için milat olacak mı 
</HEADLINE>
<TEXT>

     Türkiye'de yabancı sermaye açısından büyük önem taşıyan ve milat olarak kabul edilen, Yatırım Danışma Konseyi Toplantısı 18 Temmuz'da İstanbul'da yapılacak. 
     Özellikle Dünya Bankası Başkanı James D. Wolfensohn'un Türkiye için organize edilmesinde öncülük ettiği ve IMF İcra Direktörü Horst Kohler'in katılması beklenen toplantıya, dünyadaki dev şirketlerin başkan ve CEO'ları davet edildi. 
     Yabancı Sermaye Derneği YASED Genel Sekreteri Abdurrahman Arıman, 18 Temmuz'daki toplantıyla Türkiye'de ortamın yatırımlar için iyi durumda olduğu mesajını yabancı yatırımcılara vermek istediklerini, ancak toplantının siyasi ve ekonomik gelişmeler açısından çok talihsiz bir zamana rastladığını belirtti. 
     Arıman, şunları söyledi 
     ''Şimdi hem siyasi, hem ekonomik gelişmeler itibariyle olay ciddi boyutta negatife gitti. Yatırım ortamını iyileştirme çalışmaları da, bu siyasi ve ekonomik gelişmeler dolayısıyla sekteye uğradı. Meclis, Yabancı Sermaye Yasası'nı çıkarmadan tatile girdi. Oysa, Niyet Mektubu'nda bu yasanın 31 Mayıs'a kadar çıkarılması gerekiyordu. 
     Tanıtım Ajansı'nın kurulmasıyla ilgili de fazla mesafe alınamadı. 
     Toplantıda, hiç olmazsa bu yasayı çıkardık denmek isteniyordu. 
     Şu anda büyük patronların önüne koyabileceğimiz hiçbir şey yok. Bu toplantıdan umduğumuz faydayı sağlamak için ne genel ortam, ne yatırım ortamını iyileştirme çalışmaları açısından varılan nokta, hiçte bunları memnun edecek boyutta değil. 18 Temmuz önemliydi, bu fırsatı değerlendiremedik.'' Arıman, siyasi ve ekonomik belirsizlikler karşısında yabancı sermayenin tavrının, geleceğe dönük belli bir iyimserlik muhafaza etse de, biraz daha endişe taşıdığını belirterek, ''Şu anki durum itibariyle bakışlarının hiç de parlak olmadığını söyleyebilirim'' dedi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu'nun, Genişletilmiş Yönetim Kurulu toplantısının ardından yaptığı açıklamaya dikkat çeken Arıman, şöyle konuştu 
     ''TOBB, çok önemli 3 mesaj verdi. Başbakan çekilmeli, hükümet reformları sürdürmeli, siyasiler ve parlamento da Türkiye'nin önünü açacak siyasal partiler yasası ve seçim yasasıyla ilgili değişiklikleri yaparak aslında seçime gitmelidir, dedi. 
     Bu, çok açık ve net bir mesaj. Bu 3 mesaja, şahsen tamamen katılıyorum. YASED yönetimi ve üyelerinin görüşleri de, TOBB'un görüşlerine son derece yakın.'' Siyasi belirsizlik devam ettiği sürece, yeni yabancı sermaye çekmek bir yana ülkedekini kaçırma tehlikesi olduğunu ileri süren Arıman, şu görüşleri dile getirdi 
     ''Türkiye'de yatırım yapan kuruluşlar, 1994 krizinde dahi zarar etmemişlerdi. İlk kez bu son krizde ciddi sıkıntıya düştüler. Ciddi boyutta zarar edenler var. Pazarın çok daralması nedeniyle, yabancı sermayede ufak tefek çıkışların olduğunu söyleyebilirim. Bu bir akım haline gelmedi. Ama, yanlışlar yapılmaya devam edilir, özellikle siyasi alandaki istikrarsızlık sürer ve ekonomiyi de olumsuz etkilemeye devam ederse, o zaman bu yabancı kuruluşların içinden çekilecekler olabilir.'' Şu anda yabancı sermayenin en önemli beklentisinin siyasette ve ekonomide istikrar olduğunu vurgulayan Arıman, ''Türkiye, bitmez tükenmez bir biçimde istikrarsızlık üretiyor. Bu kimi zaman yüksek enflasyon, kimi zaman hükümetsizlik... Bugün ise Başbakan'ın sağlığı dolayısıyla siyasette yaşanan belirsizlik'' diye konuştu. 
     Arıman, Türkiye'nin, AB müzakereleri için takvimin belli olmamasının da yabancı sermayeyi ciddi boyutta caydırıcı bir etki olduğunu kaydetti. 
     Dünyadaki yabancı yatırımlardan aldığımız payın binde 3 gibi olduğuna dikkat çeken Arıman, 2001 yılında dünyada yapılan yabancı yatırım tutarının 800 milyar dolarken, Türkiye'de Aria yatırımı ve HSBC'nin Demirbank'ı satın almasıyla 3.3 milyar dolar düzeyinde gerçekleştiğini bildirdi. 
     Arıman, yabancı sermayenin daha iyi teşvikler sağlayan Bulgaristan, Romanya, Polonya, Macaristan, Yugoslavya ve Çek Cumhuriyeti gibi Doğu Avrupa ülkelerine gittiğini, bazı Afrika ülkeleri ve Mısır'ın da yeni rakiplerimiz olarak ortaya çıktığını kaydetti. 
     Abdurrahman Arıman, yılda Çin ve Hong Kong'un 105 milyar dolar, Brezilya'nın 33.5 milyar dolar, Meksika'nın 13 milyar dolar, Arjantin'in 11 milyar dolar, Polonya'nın 10 milyar dolar yabancı sermaye çekmesine karşın, bu rakamın Türkiye'de 1 milyar dolar düzeyinde kaldığına dikkat çekti. 
     Türkiye'de kriz nedeniyle iç kaynakların kuruduğunu ve dışarıdan borçlanmanın sınırına gelindiğini savunan Arıman, ''Türkiye'nin elinde kalan tek araç yabancı sermayedir. Yabancı sermaye çekebilmek için yapılması gerekenlerin ötesinde bir davranışın gösterilmesi gerekiyor'' dedi. 
     Yatırım Danışma Konseyi toplantısına davet edilen isimler şunlar 
     ''Kingdom Holding Company Başkanı HRH Prince Al-Waleed Bin Talal Bin AbdulAziz AlSaud, IKEA International A S CEO'su Ingvar Kamprad, Usinor Başkanı ve CEO'su Francis Mer, Ford Motor Company Yönetim Kurulu Başkanı William Clay Ford, Hyundaki Motor Co. Başkanı Mong-Koo Chung, CitiGroup Inc. Yönetim Kurulu Başkanı Sanford I. Weill, HSBC Holding PLC Grup Başkanı John R. H. Bond, Allianz AG Başkanı ve CEO'su Henning Schulte-Noelle, Dupont Chemical Energy Inc. CEO'su Peter Hemken, Metro AG CEO'su Hans-Joachim Korber, La Farge Başkan ve CEO'su Bertrand Collomb, Nestle Başkanı Rainer E. Gut, Siemens AG Başkan ve CEO'su Heinrich von Pierer, Procter and Gamble Yönetim Kurulu Başkanı John Pepper, BNP Paribas Danışmanı Jacques de Larosiere, Microsoft Corporation Başkanı Bill Gates, Oracle Corporation Başkan ve CEO'su Lawrence J. Ellison, Cisco Systems Inc Başkan ve CEO'su John Chamber, Pirelli SpA Yönetim Kurulu Başkanı Dott. Marco Tronchetti Provera, Toyota Motor Corporation Başkanı Fujio Cho, The Coca Cola Company Yönetim Kurulu Başkanı ve CEO'su Douglas N. Daft, Unilever N.V. 
     Başkanı Antony Burgmans, ISCAR Başkanı Stef Wertheimer, Hewlett Packard Company Başkanı ve CEO'su Carleton S. Fiorina, Daimler Chrysler Başkan ve CEO'su Jurgen Schrempp'' Alınan bilgiye göre toplantıya, davet edilenlerden sadece 6 kuruluşun başkan ya da CEO'su geleceğini bildirdi. Davetlilerden 3'ü katılmayacağını ifade ederken, bazıları da henüz yanıt vermedi. 
     





</TEXT>
</DOC>
