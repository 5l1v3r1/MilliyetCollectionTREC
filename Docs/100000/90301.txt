<DOC>
<DOCNO> 90301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun12.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa siyasetinde sağın ezici üstünlüğü başladı 
</HEADLINE>
<TEXT>

     Fransa'da meclis ve senatoda ezici üstünlüğü elinde bulunduran Cumhurbaşkanı Jacques Chirac, 5 yıl Fransız siyasetine yön verecek. 
     Genel seçimlerin ikinci turu öncesi Chirac'ın önerisi ve eski Başbakan Alain Juppe'nin girişimiyle oluşturulan sağcı ''Cumhurbaşkanlığı Çoğunluğu için Birlik'' UMP partisi, mecliste 364 ile 376 arasında değişen sandalyeye sahip olacak. 
     İçişleri Bakanlığı'nın dün akşam verdiği kesinleşmiş sonuçlara göre, UMP, meclisteki mutlak çoğunluk için gerekli 289 sandalyeyi şimdiden fazlasıyla geçti. 
     UMP ile ittifaka girmeyen diğer sağ partiler de hesaba katıldığı takdirde, sağ blokun meclisteki sandalye sayısı 390 ile 402 arasında olacak. Sol ittifakın sandalye sayısı ise 175 ile 187 arasında tahmin ediliyor. 
     
     İLGİNÇ SONUÇLAR 
     Genel seçimlerin ikinci turunda, sandığa gitmeyen seçmen sayısı yüzde 39,3'e çıktı. Fransa'da 5. cumhuriyet tarihinde sandığa gitmeyen seçmen sayısının ilk defa bu kadar yüksek olduğu bildiriliyor. 
     Seçim öncesi yapılan anketlerde, sağın açık farkla yarışı kazanacağının anlaşılması, son 5 yıl içinde iktidarda olan sol partilerin yıpranması, özellikle sol seçmenin sandığa küsmesine neden oldu. 
     
     AŞIRI SAĞA GEÇİT YOK 
     Seçim öncesi nasıl bir performans göstereceği merakla beklenen aşırı sağcı politikacı Jean-Marie Le Pen'in liderliğini yaptığı Ulusal Cephe, meclise milletvekili göndermeyi başaramadı. 
     Ulusal Cephe Partisi, 5 milyondan fazla taraftarı olmasına rağmen, iki tur ve kısmi çoğunluk sistemi yüzünden mecliste temsil edilme konusunda başarılı olamadı. 
     İkinci turda, aşırı sağdan toplam 37 aday yarışmıştı. 
     
     SOL, PARİS'E HAKİM 
     Ülke genelinde sağ partiler, sola ezici üstünlük sağlamalarına rağmen, başkent Paris'te sol partiler daha başarılı oldular. Sol partiler, 21 milletvekilinden 12'sini kazandılar. Genel seçimler sonucu, Paris'te daha önce sağa ait 3 sandalye sola geçti. 
     
     SOLDA YAPRAK DÖKÜMÜ 
     Seçimlerin diğer ilginç sonucu ise sol partilerden bazı ünlü isimlerin milletvekili olmak için gerekli oya ulaşamamalarıydı. 
     Komünist Parti Başkanı Robert Hue, Sosyalist Parti liderliği için adı geçen Martine Abry, eski Çevre Bakanı Dominique Voynet, eski Avrupa İşlerinden Sorumlu Bakan Pierre Moscovici ve eski İçişleri Bakanı Jean-Pierre Chevenement milletvekili olmak için gerekli oyu kazanamadılar. 
     
     MECLİS BAŞKANI ADAYLARI 
     Meclis başkanlığı için eski Başbakan Edouard Balladur ve eski İçişleri Bakanı Jean-Louis Debre'nin şansının oldukça fazla olduğu bildiriliyor. 
     Başbakan Jean-Pierre Raffarin öncelikle kabinedeki bakan sayısını artıracak. 
     Cumhurbaşkanlığı seçimlerinden sonra göreve getirilen sağcı Başbakan, genel seçimlerin ikinci turuna kadar kısıtlı sayıda bakanlar kurulu üyesiyle çalışacağını, daha sonra bakanların sayısını artıracağını bildirmişti. 
     
     ÖZELLEŞTİRMEYE ÖNCELİK 
     Genel seçimler öncesi güvenlik konusuna bütçeden daha fazla kaynak aktarmayı ve gelir vergisini yüzde 5 düşürmeyi amaçladıklarını belirten sağcı hükümet, özelleştirmeye ağırlık vererek kaynak yaratmayı hedefliyor. 
     Hükümet, önümüzdeki 5 yıl içinde özelleştirmeden 40 milyar euro gelir elde etmeyi umuyor. Fransa'da devlet, elektrik idaresi, gaz idaresi, hava yolları, devlet televizyonu, Telecom, Renault ve Aerospace kurumlarının önemli miktarda hissesini elinde tutuyor. 
     





</TEXT>
</DOC>
