<DOC>
<DOCNO> 86777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko19.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TESK Başkanı "Hiçbir dönemde bu kadar siyasi baskı olmadı" 
</HEADLINE>
<TEXT>

     Türkiye Esnaf ve Sanatkarları Konfederasyonu TESK Başkanı Derviş Günday, teşkilatlarının tarihin hiçbir döneminde bu kadar siyasi baskıya maruz kalmadıklarını belirterek, ''Siyasilerin günlük vaatlerine kanıp, birlik ve beraberliğinizi bozarak, bu büyük gücü onlara kaptırmayınız'' dedi. 
     TESK'in 16. Olağan Genel Kurulu'nda konuşan Günday, 50'ye yakın parti başkanından sadece DYP Lideri Tansu Çiller'in Genel Kurul'a geldiğini belirterek, Çiller'den özür dilemek ve teşekkür etmek istediğini söyledi. 
     Beşli İnisiyatif Grubu olarak Erbakan döneminde bir başkaldırı yaptıklarını, adlarının beşli çeteye çıktığını anlatan Günday, burada DYP'nin hedef alınmadığını söyleyerek, Çiller'den özür diledi. 
     Günday, Çiller'e Erbakan'ın gerçek yüzünü ortaya çıkardığı söyleyerek, esnaf ve sanatkara olan desteğinden dolayı da teşekkür etti. 
     Parasal ve siyasi güçler kullanılarak, denetim mekanizmaları işletilerek, hak ve adalet duygusundan yoksun basın organlarıyla kendisinin bitirilmeye kalkışıldığını savunan Günday, ''İdam mahkumuna bile son arzusu sorulur. Ama bunlar savunma yapmamıza bile imkan vermeden, tam 3 yıldır kesintisiz üzerimize geldiler. Tam bir yargısız infaza kurban edilmek istendik'' diye konuştu. 
     Üç seneden beri devam eden teftişler ve suç duyuruları sonucu hakkında 13 dava açıldığını, bunların 12'sinden aklandığını anlatan Günday, ''Yargıtay aşamasında son dava basına da yansıdı... Bu hatalı kararın da Allah'ın izniyle bozulacağından zerre kadar kuşkum yoktur'' dedi. 
     ''Bizi arkamızdan hançerlemeye kalkanları, önümüzde kırk takla atıp, arkamızdan vurmayı çalışanları da sizlerin karşısına çıkmaya davet ediyorum'' diyen Günday, er meydanının Genel Kurul Salonu olduğunu belirtti ve ''İşte ben buradayım'' diye konuştu. 
     4 yıl önce basında yer alan suçlamalar üzerine iddiaları 
     soruşturmaya gelen 55. ve 56. hükümetlerinin Sanayi ve Ticaret Bakanlığı müfettişlerinin hiçbir suç unsuru bulunmadığına dair rapor verdiğini ancak 2 ay sonra aynı konuyla görevlendirilen müfettişlerin, aksi yönde rapor düzenlediklerini söyleyen Günday, şunları kaydetti ''Ne değişti diyeceksiniz, ardı ardına değişen sadece Hükümetti. Bunun anlamı iktidara gelmek için meydanlarda demokrasi havarisi kesilen siyasi partilerin hükümet olduktan sonra oy depoları olarak gördükleri sivil toplum örgütlerinin sorunlarını, onlarla diyalog kurarak çözmeye çalışmak yerine denetim mekanizmasını kullanarak baskı ile bu kuruluşları ele geçirme ve partilerini bir yan kolu gibi çalıştırma arzularıydı.'' Batı demokrasilerinde esnaf teşkilatlarının kamu yönetimine katılımı giderek artarken, bunun tersi bir yaklaşımla bazı siyasetçiler ve bunlara hizmet eden bazı teşkilat başkanlarının 507 sayılı Esnaf ve Sanatkarlar Kanunu'nu kendilerine danışmadan değiştirmeye karar verdiklerini ileri süren Günday, bununla yapılmak istenenin esnaf yöneticilerinin üst üste 2 defadan fazla seçilmesini engellemek, özetle teşkilat birimlerini, sivil toplum örgütlerini yok etmek olduğunu savundu ve ''Sen 80 yaşında parti başkanı olacaksın, seni genç yaşta iki kere seçecekler'' dedi. Hem Türkiye Şoförler ve Otomobilciler Federasyonu TŞOF , hem de TESK'te Sanayi ve Ticaret Bakanlığı müfettişlerinin kesintisiz teftiş yaptıklarını söyleyen Günday, ''Bu ne bitmez teftiştir... Çok açıktır ki, yapılan kamu yetkisinin baskı aracı olarak kullanılmasıdır'' şeklinde konuştu. Teşkilatlarının tarihin hiçbir döneminde bu kadar siyasi baskıya maruz kalmadığını ifade eden Günday, ''Bu siyasiler, ülkeyi yönetmek için seçildiler. Herkes kendi işini yapsın, esnaf liderleri ve yöneticileri hiç kimseden emir almayacak kadar şahsiyetli ve onurludur'' dedi. Siyasiler derken herkesin alınmamasını, bu siyasilerin kendini bileceğini söyleyen Günday, ''Siyasilerin günlük vaatlerine kanıp birlik ve beraberliğinizi bozarak, bu büyük gücü onlara kaptırmayınız... Bu teşkilata lider olmak isteyenlerin... Mutlaka partiler üstü konumda bulunması gerekir'' dedi. 57. hükümetin büyük bir çoğunluğa dayalı olarak kurulmasının, kendilerinde esnaf sorunlarının daha kolay çözüleceği beklentisi yarattığını kaydeden Günday, buna karşılık deprem sonrası geçici vergilerin kalıcı hale geldiğini, 1999 yılı öncesi elde edilen kazanımlasın yok edildiğini söyledi. Uygulanan ekonomik programlar sonucu, 1999 yılında 90 bin, 2000 yılında 142 bin, 2001 yılında 1 bin, bu yılın ilk 4 ayında da 48 bin işyerinin kepenk kapattığını anlatan Günday, şöyle devam etti ''Bu olumsuz koşullar karşısında, bizler eğer teşkilatlarımızı sorumluluk bilinciyle ve devlet adamı zihniyetiyle yönetmeseydik esnaf yürüyüşlerini bir genelgeyle durdurmak yerine önüne düşseydik, ülkemizin hali nice olurdu. Yangına benzin döküp, ülkeyi Arjantin'e mi çevirseydik '' Ekonomik kriz karşısında esnaf ve sanatkarın özverili tutumunun başta siyasi partiler olmak üzere ilgili çevrelerce takdir edilmediğini söyleyen Günday, ''Siyasilerin böyle vurdumduymaz ve gayri samimi tavırlarına karşı hep birlikte ortak bir tepki koymak zamanı gelmiştir'' dedi. İçinde bulunulan olumsuz koşullarda olabildiğince başarılı olduğuna inandığını ifade eden Günday, '' Hiçbir şey yapılmadı diyenlere sesleniyorum. Daha ne yapılmalıydı, daha ne yapacaktım sokaklara çıkıp cam pencere mi kıracaktım. Polis mi taşlayacaktım'' diye sordu. TESK'e partizanlık sokulmaması ve sokanların da barınmaması gerektiğini söyleyen Günday, Birlik olunması durumunda sorunların daha kolay çözülebileceğini vurguladı Önümüzdeki dönemin her bakımdan reform dönemi olacağını ve bundan sonra yapacaklarını anlatan Günday, ''Eğer beni tekrardan göreve layık görürseniz, bilmelisin ki bu dönem benim son dönemim olacaktır'' dedi. 
     





</TEXT>
</DOC>
