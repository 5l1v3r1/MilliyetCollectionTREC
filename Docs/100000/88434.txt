<DOC>
<DOCNO> 88434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/spor/spo02.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant keyifli 
</HEADLINE>
<TEXT>

Fenerbahçe Teknik Direktörü yıldız oyuncularla çok rahat çalışabileceğini iddia etti ve "Beni kimse aşağılayamaz. Bu yükü kaldırırım. Neler yapacağımızı görecekler" dedi 
     YUSUF DURSUN 

     YÖNETİMİN gerçekleştirdiği transferlerden sonra, bu kadroyu kaldıramayacağı yönünde eleştiriler alan Lorant, herkese garanti verdi. Almanya’da da yıldız futbolcularla çalıştığını hatırlatan Lorant, "Bu yükü kaldırırım. Neler yapacağımı herkese göstereceğim. Beni kimse aşağılayamaz. Yönetim istediğim oyuncuları tek tek alıyor. Benim için yıldız oyuncu kaldıramaz diyenler yanılacaklar" diye konuştu. 
     FATİH Terim’in Türkiye’ye dönüşünün lige renk getireceğini sözlerine ekleyen Alman hoca şöyle konuştu "Onlarla güzel mücadele yapacağız. Ama bizim ilk hedefimiz Şampiyonlar Ligi’ne girmek. Yönetim çok uğraşıyor. İyi transferler yapıyor. Biz de üzerimize düşeni yerine getiriyoruz. Çok iyi bir takım olacağız. Muhteşem Fenerbahçe taraftarı ile birlikte büyük başarılara imza atacağız." 
     
Erhan’da işlem tamamBielefeld 900 bin euro’ya "evet" deyince transfer önündeki bütün pürüzler kalktı 
     FENERBAHÇE’NİN sezon başından beri almak için uğraştığı Erhan Albayrak için Bielefeld kulübü sonunda ikna edildi. Bir aydan beri süren görüşmeler sonunda Alman takımı 900 bin euro karşılığında Erhan’ın bonservisini vermeyi kabul etti. Geçtiğimiz yıl bedelsiz olarak Alman kulübüne transfer olan ve çok başarılı bir sezon geçiren Erhan’da yönetimle anlaşmaya vardı. 
     ORTA sahanın bütün bölgelerinde oynayabilen, gerekirse defansta da görev yapan Erhan Albayrak, "Bielefeld ile ilişkimi kestim. Başkan ile Lorant’ın yapacağı görüşmeden sonra bana haber gelecek. İki - üç gün içinde imza atacağımı sanıyorum" dedi. Sarı - Lacivertli kulübün genç futbolcuya iki yıl 600 bin dolar ödeyeceği de belirtildi. 
     
Rapajc’e fiyat biçildi      FENERBAHÇE Yönetimi, bir yıl daha sözleşmesi olan Rapajc’in bonservis fiyatını yedi milyon dolar olarak belirledi. Şu anda milli takımla Dünya Kupası’nda forma giyen Hırvat futbolcuyu isteyen kulüplerle masaya oturmaya hazır olduklarını belirten yöneticiler, "Ciddi düşünmeyenlerle işimiz olmaz" dediler. Yıldız futbolcuyu Milan, Parma ve Perugia’nın istediği iddia edildi. 
     
Kombine patlaması      FENERBAHÇE Yöneticisi Hakan Bilal Kutlualp, kombine biletlerle ilgili daha ilan vermemelerine rağmen satışlarda patlama olduğunu ve bloklarda yer kalmadığını açıkladı. Yenilenen maraton tribünün beş yıldızlı otel ayarında olacağını hatırlatan Kutlualp, VİP biletlerinin de 1907 ve Sarı - Lacivert Derneği tarafından satılacağını bildirdi. Kombine fiyatları peşin olarak 700 milyon ile 4 milyar lira arasında değişiyor. 
     
     



 SPOR 































</TEXT>
</DOC>
