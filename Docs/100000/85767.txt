<DOC>
<DOCNO> 85767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/dunya/adun.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak göçe savaş açtı 
</HEADLINE>
<TEXT>

Tony Blair, kaçak göçmenlere Akdeniz’deki uçak ve gemileriyle müdahale kararı aldı. Ayrıca duyarsız ülkelerin resmi görevlileri dahi İngiltere’ye sokulmayacak. Hedefte Türkiye de var 
     NEVSAL ELEVLİ Londra 

     İngiltere Başbakanı Tony Blair, sahte sığınmacı ve kaçak göçmenlere karşı orduyu harekete geçirme kararı aldı. Bu kapsamda, İngiliz Kraliyet Donanması, özellikle Doğu Akdeniz’de kaçak gemilerin yolunu keserek müdahale edecek veya geri gönderecek. Yakalanan kaçaklar Kraliyet Hava Kuvvetleri’nin uçaklarıyla ülkelerine taşınacak. 
     Kaçak göçmenlerini geri almayan ülkelere karşı yaptırım uygulanacak, uyumlu davrananlar mali açıdan ödüllendirilecek. İşbirliği yapmayan ülkelerin yeşil pasaport sahibi görevlilerine İngiltere’ye giriş vizesi verilmeyecek. İngiliz yetkililer, kaçakların Kuzey Irak ve Afganistan’a geri gönderilmesi için Türkiye ile acil görüşmeler yapacak. 
     
     Askerlere hazır ol emri 
     The Guardian gazetesinin haberine göre, siyasi sığınma politikasını bizzat eline alan Başbakan Blair, İçişleri Bakanlığı’nın kaçak göçmen akınını önlemek için hazırladığı bir planı uygulamaya soktu. Kilit önemdeki bakanlarını bilgilendiren Blair, tüm devlet kurumlarının koordineli bir savaş yürütmesini istedi. Blair, Avrupa Birliği AB nezdinde girişimlerde bulunarak yakalanan kaçakları geri almaması halinde, Türkiye, Somali ve Sri Lanka’ya yapılan yardımların kesilmesini karara bağlatacak. 
     
     Nakil rotaları istenecek 
     Savunma Bakanlığı’ndan Akdeniz’deki kaçak göçmen gemilerinin izlenerek yakalanıp yakalanamayacağını soran İngiliz Başbakan Tony Blair, ele geçirilen göçmenlerin kendi ülkelerine topluca nakli konusunda da hazırlık yapılması talimatını verdi. Blair, Sri Lanka ve Somali gibi uzak ülkelere nakil rotalarının belirlenmesini de istedi. 
     
     Uzun vadeli önlemler 
     Kaçak göçle savaşın, sözü edilen acil önlemlerden başka uzun vadeli tedbirler de gerektirdiğinin altını çizen Blair, bakanlarına halen İngiltere’de bulunan yabancıların durumlarının gözden geçirilmesi, gerçek siyasi sığınmacıların belirlenmesi için ayrıntılı durum raporu hazırlanması, bundan böyle parası olanlara hemen oturma izni verilmemesi ve yakalanan kaçakların kalacağı yeni mülteci kampları inşa edilmesi talimatlarını verdi. 
     



 DÜNYA 










</TEXT>
</DOC>
