<DOC>
<DOCNO> 50325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/spor/spo02.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesaj alındı 
</HEADLINE>
<TEXT>

Fenerbahçe Teknik Direktörü Denizli, Barcelona dönüşü kendilerini karşılayan taraftarların beklentilerini boşa çıkarmayacaklarını söyledi 
     FENERBAHÇE Teknik Direktör Mustafa Denizli, kafileyi Atatürk Havaalanı’nda karşılayıp, destekleyen taraftarların verdikleri "mesajı" aldıklarını söyledi. Kendilerine gösterilen güveni boşa çıkarmayacaklarını ifade eden tecrübeli hoca, "Bu güzel desteğin ve güvenin karşılığını vereceğiz" diye konuştu. 
     SADECE ligi düşündüklerini vurgulayan Denizli, "Gaziantep’te şanssızlıkları kırmak istiyoruz" ifadesini kullandı. Sakatlıkların takımı etkilemeyeceğini savunan Denizli, "Ogün, Revivo ve Oktay’dan sonra, Rapajiç ve Abdullah’ın da sakatlığı bulunuyor. Hiç olmasa daha iyiydi, ancak bunları da aşarız" dedi. 
     
Rüştü, Barca’nın gözdesi      FENERBAHÇE’DE Rüştü’nün yükselen performansıyla birlikte talipleri de çoğaldı. Yıldız kaleciye sezon başında 2 milyon dolar teklif eden Barcelona, son maçtan sonra yine şansını denedi. Deportivo’nun da kulübe faks çekip, Rüştü’nün transferi için bilgi istediği öğrenildi. Yönetim milli kaleci için en az 10 milyon dolar bonservis isteyecek. 
     
Rapajic yok, Apo şüpheli      FENERBAHÇE’DE bileğine darbe alan Rapajic Gaziantepspor karşısında forma giyemeyecek. Dizi şişen Abdullah’ın durumu kritikliğini koruyor. Sakat olan Ogün ve Revivo kadroya alınmazken, Oktay’ın durumu maç saatinde belli olacak. Ogün, tedavisini Ankara’da sürdürürken, Revivo da ülkesine gitti. Gaziantep’e götürülecek Oktay ise iyi olduğunu ve oynamak istediğini iletti. 
     
Lazetiç olay çıkardı      ATATÜRK Havalimanı’nda elindeki çöpü yere atıp, ardından tüküren Fenerbahçe’nin Yugoslav oyuncusu, kendisini uyaran tur operetörü Mustafa Dönmez’le kavga etti. Kavga sonrası Lazetiç ve Mustafa Dönmez havalimanı polisi tarafından gözaltına alındı. Ancak taraflar, birbirlerinden şikayetçi olmayınca serbest bırakıldılar. 
     
Fener’de Divan toplantısı bugün      ELEKTİRİK kesildiği için bu haftaya ertelenen Fenerbahçe Divan Kurulu toplantısı bugün 10.30’da Kalamış’taki Faruk Ilgaz Tesisleri’nde yapılacak. Öte yandan eski yöneticilerden Yusuf Duru’nun babası Selim Duru’nun cenazesi dün Fenerbahçe Camii’nde kılınan öğle namazından sonra toprağa verildi. Fenerbahçe alt yapısına Carlsberg sponsor oldu. 
     



 SPOR 






















</TEXT>
</DOC>
