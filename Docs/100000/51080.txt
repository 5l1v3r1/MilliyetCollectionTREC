<DOC>
<DOCNO> 51080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun15.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Afganistan'a 2700 asker gönderiyor 
</HEADLINE>
<TEXT>

     İtalya Savunma Bakanı Antonio Martino, ABD'nin terörizme karşı yürüttüğü ''Sürekli Özgürlük'' harekatı için 2700 asker göndereceklerini açıkladı. 
     İtalya'nın asker göndermesi konusunda bugün ikinci oylamanın yapılacağı parlamentoda konuşan Martino, gönderilecek askerlerin hepsinin profesyonel olacağını, askerlik yapanların yurtdışına gönderilmesinin söz konusu olmayacağını belirtti. 
     Martino, İtalyan askerlerinin Afganistan'da, ABD'nin komutasında görev yapacağını söyledi. 
     İlk etapta asker dışında, 6-8 adet Tornado keşif uçağı,1 C-130J nakliye uçağı, 1 B-707 ikmal uçağı ve 4 helikopter ile 8 uçak taşıyabilen Garibaldi uçak gemisini yollayacaklarını açıklayan Martino, 2700 askerden 1400'ünün denizci, 1000'inin karacı ve 300'ünün havacı olacağını kaydetti. 
     İtalyan hükümeti, 9 Ekim'de parlamentodan, yurtdışında askeri bir operasyona katılma konusunda tam yetki almıştı. Ancak, hafta başında İtalya'nın destek önerisinin ABD tarafından kabul edilmesinin ardından hükümet ortakları, meclisin terörizme karşı yürütülen operasyonda birlik içerisinde olduğunu göstermek amacıyla, meclisten bir kez daha onay alınmasını istediler. 
     Akşam saatlerinde yapılacak oylamada, hükümet ortağı partiler tek bir karar metninde anlaşırken, hükümete destek vereceğini açıklayan muhalefetteki Zeytin Dalı İttifakı, iktidar partilerininkine çok yakın başka bir metin sunmaya karar verdi. 
     Yeşiller ve Komünist Yeniden Oluşum Partisi ise asker göndermeye karşı olduklarını açıkladılar. Mecliste yapılacak oylamada, hükümetin sunduğu metnin kabul edileceğine kesin gözüyle bakılırken, daha önce çekimser kalan muhalefetin, bu kez kararı onaylayacağı belirtiliyor. 
     






</TEXT>
</DOC>
