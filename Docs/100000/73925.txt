<DOC>
<DOCNO> 73925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/siyaset/siy02.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlere pişmanlık yok 
</HEADLINE>
<TEXT>

Adalet Bakanı Türk, pişmanlık yasa tasarısı taslağına son şeklini verdiklerini belirterek, "Taslak, terör örgütünün üst düzey yöneticilerini kapsamıyor" dedi 
     ANKARA Milliyet 

     Adalet Bakanı Hikmet Sami Türk, pişmanlık yasa tasarısı taslağına son şeklini veren çalışmayı tamamlayarak liderlere sunduğunu belirterek, "Taslak, terör örgütünün üst düzey yöneticilerini kapsamıyor" dedi. 
     "Elektronik İmzanın Düzenlenmesi Hakkında Kanun Tasarısı" hazırlamak üzere oluşturulan komisyonun ilk toplantısına katılan Türk, pişmanlık yasa tasarısıyla ilgili soruları yanıtladı. Türk, tasarının terör örgütünün üst düzey yöneticilerini kapsayıp kapsamadığı sorusu üzerine şöyle konuştu "Onları zaten yürürlükteki kanun da kapsamıyor. Daha önce çıkarılmış kanundan hareket etmek suretiyle yapılmış bir düzenleme var. Burada üst düzey yöneticiler zaten kapsam dışındadır. Onlar hiçbir zaman dahil edilmemiştir." 
     
Öneriler dikkate alınmadı      Hazırlanan taslağın önceki pişmanlık yasalarından farkının bazı ifade değişiklikleri olduğunu kaydeden Türk "Kapsamlı bir değişiklik yapılması konusunda mutabakat yok. O nedenle daha önce çıkarılmış olan kanunu esas alan bir düzenleme, küçük bazı değişiklikleriyle bugünün ihtiyaçlarını daha iyi karşılayabilecek bir duruma getirilmektedir" dedi. Türk, bir soru üzerine, terör, yakın savaş ve savaş suçları dışında kalan suçlarda idam cezasının kaldırılmasını öngören taslağın Bakanlar Kurulu’nda imzaya sunulduğunu anımsatarak, "Sanıyorum imzalar bugünlerde tamamlanacaktır. Önümüzdeki hafta TBMM’ye sunulabilir" diye konuştu. 
     



 SİYASET 















</TEXT>
</DOC>
