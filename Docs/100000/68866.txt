<DOC>
<DOCNO> 68866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sonspo18.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Liverpool'lu futbolculardan Güney Kore'ye çağrı... 
</HEADLINE>
<TEXT>

     İngiltere'nin FC Liverpool takımının oyuncuları Michael Owen, Jamie Redknapp ve Emile Heskey, Güney Kore'den kedi ve köpeklere işkence edilmemesini istedi. 
     Ünlü oyuncular, İngiltere'deki bir hayvan hakları örgütünün ''Dünya Kupası'na ev sahipliği yapacak ülkede kedi ve köpeklerin katledilip yenmeden önce asılması, dövülmesi, yakılması ve kaynatılmasının engellenmesi için'' hazırladığı dilekçeye imza attı. 
     İngiliz futbolunun 3 yıldızı dilekçelerinde, kedi ve köpeklerin kasıtlı olarak işkence ve zalimce muameleye maruz kalmalarının tam olarak engellenmesi için Güney Kore hükümetinden ricada bulundular. 
     İngiliz hayvan hakları örgütü, Güney Kore'de erkeklik gücünü artırdığına inanılan adrenalin salgısının akışını hızlandırdığı gerekçesiyle, köpeklerin yenmeden önce sık sık dövüldüğünü ve asıldığını ileri sürüyor. 
     Örgüt, kedilerin de sularının toniklerde kullanılması için canlı canlı kaynamış suya atıldığını bildiriyor. 
     






</TEXT>
</DOC>
