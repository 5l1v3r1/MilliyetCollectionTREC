<DOC>
<DOCNO> 97821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/ekonomi/eko03.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayhan koleksiyon yaptı dünya sıralamasını kaptı 
</HEADLINE>
<TEXT>

TÜSİAD Yüksek İstişare Konseyi Başkanı Muharrem Kayhan, Uluslararası Antik Yunan Sikkeleri Kataloğu projesinde yer alan 30 koleksiyonerden biri oldu 
     EKONOMİ SERVİSİ 

     Arkeolojiye merakı ile tanınan Türk Sanayicileri ve İşadamları Derneği TÜSİAD Yüksek İstişare Konseyi Başkanı Muharrem Kayhan’ın sikke koleksiyonu, uluslararası Antik Yunan Sikkeleri Kataloğu serisine alındı. 
     1931’de Londra’da başlatılan ve bugüne kadar dünyada 30 koleksiyonun dahil olduğu proje kapsamında Kayhan’ın koleksiyonunun da kataloğu hazırlandı. 
     Kayhan’ın, Arkaik, Klasik, Helenistik Çağ İonya ve Karya sikkelerinden oluşan koleksiyonunun kataloğu British Academy’nin tayin ettiği bir komitenin gözetiminde, International Numismatic Commission ve International Academic Union himayesinde yayınlandı. 
     
     Kayhan örnek oldu 
     CNRS’ten araştırmacı Koray Konuk tarafından kaleme alınan kataloğun önsözünde, Anadolu’nun tarihi miraslarının bolluğundan bahsediliyor ve Anadolu’dan "Halen kırsal olan bu antik alanlar çiftçiler ve hazine avcıları için bereketli topraklar" olarak söz ediliyor. Önsözde ayrıca Muharrem Kayhan’ın bu eserleri büyük bir efor sarfederek bulundukları mekanlarda bıraktığı da belirtiliyor ve özel koleksiyoncuların Muharrem Kayhan’ın yolundan gitmesi tavsiye ediliyor. Katalogtaki ilk sikke ise 1991 yılında bulunuyor ve Milet Arkeoloji Müzesinde sergileniyor. 
     Koleksiyonu için hem yerel buluntuları edindiğini, hem de uluslararası piyasalardan Batı Anadolu’da darp edilerek yurtdışına götürülen yüzlerce sikkeyi satın aldığını belirten Muharrem Kayhan, "Bu sikkeler tekrar bu toprakların malı oldu. Bunun gurur ve hazzını her zaman duyacağım" dedi. 
     



 EKONOMİ 





















</TEXT>
</DOC>
