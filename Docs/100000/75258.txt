<DOC>
<DOCNO> 75258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/yazar/sazak.html </URL>
<DATE> 2002/03/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gençleri vuran işsizlik 
</HEADLINE>
<TEXT>

     2001 krizinde İkinci Dünya Savaşı yıllarına özgü küçülmenin yaşandığı Türkiye ekonomisinin DİE tarafından açıklanan istihdam rakamları da felaket çıktı. 
     Devlet İstatistik Enstitüsü'nün 2001 Yılı Hane Halkı İşgücü Anketi geçici sonuçlarına göre, resmi işsizlik oranı yüzde 8.5'e yükseldi. 2001 yılı itibariyle Türkiye'de 1 milyon 902 bin işsiz bulunuyor. 
     Ekonomik krizin, İstanbul başta olmak üzere Marmara ve çevresindeki sanayi bölgelerini, hizmet sektöründe çalışan kentli nüfusu ve gençleri vurduğu biliniyordu. DİE'nin araştırma sonuçları bu gözlemleri doğruluyor. 
     15 - 24 yaş grubu içinde kalan lise ve daha yüksek eğitimli gençlerde işsizlik oranı yüzde 25.8'e yükseliyor. 
     Türkiye ortalamasının yüzde 8.5 neredeyse üç katı olan bu oran 2001 krizinin ülkenin geleceğine vurduğu ağır darbeyi gösteriyor. 
     Henüz ekonomi büyümeye geçmediği için 2001'de işini kaybeden gençlere, her yıl artan üniversite mezunlarını da oransal olarak eklediğimizde Türkiye'deki potansiyel "toplumsal stres"in, Marmara'daki fay hatlarından daha büyük tehdit oluşturacağı görülmelidir. 
     DİE anketi İstanbul gerçeğini de sergiliyor. 
     İstanbul 330.467 olan işsiz sayısıyla daha önce 209 bin dolayındaki işsiz nüfusu en fazla artan kent özelliği taşıyor. 
     Marmara bölgesindeki işsizlik 643 bin kişiye ulaşmış. 
     Bu tablo, 2001'de işini kaybeden "beyaz yakalılar" gerçeği kadar, reel sektördeki daralmayı da yansıtıyor. 
     Özetle... Türkiye, nitelikli ve üretken işgücünü kaybediyor. 
     Enflasyon ve büyüme tartışmaları arasında DİE'nin 2001 işgücü verileri Ankara'yı hala neden uyandırmıyor, anlaşılır gibi değil. Yakında geçen yılki devalüasyonun yol açtığı ulusal gelir kayıpları açıklanacak. Kişi başına ulusal gelir 2000 dolara, toplam varlıklar 150 milyar dolara geriliyor. 
     Son yıllarda dibe vuran büyüme oranlarından nüfus artış hızı çıkarıldığında Türkiye'nin bu kadar işsizle, 65 milyonluk ülkeyi taşıması giderek zorlaşıyor. 
     IMF de bu gerçeğin farkında İstanbul Forumu'nda konuşan Avrupa Bölgesi İcra Direktörü Willy Kiekens, Türkiye'nin yılda 6 - 9 oranında sürdürülebilir büyümeye ulaşması halinde ancak 2020 - 2023 yıllarında Yunanistan, Portekiz, İspanya düzeyine gelebileceğini açıkladı. 
     IMF'nin Türkiye'ye örnek gösterdiği ve ancak 15 - 20 yıl sonra yakalayabilirsiniz dediği Güney Akdeniz kuşağı ülkeler, bugün 13 bin dolar kişi başına ulusal gelirle uzak ara önde gidiyorlar. Oysa 1980'lerde bu ülkelerle aramız böylesine açık değildi ve gelecek planlarında İtalya hedefi güdülüyordu. 
     1990'ları "Lale Devri" savrukluğuyla geçiren, kaynaklarını rantla tüketen Türkiye ne yazık ki gelişmeye açık ülkeler liginde küme düştü. 
     2001 yılı işsizlik rakamları bu felaketin göstergesidir. 
     
     







Sosyal bilimleri savunmak 


Yaşasın adalet 


Ecevit Geri dönüş yok 


Halkla liderler arasındaki güven bunalımı... 


Bizim siyahlar 


Vakıf üniversiteleri 3 


Ama'lar, sonra da döviz alım ihaleleri 


Arap barış taarruzu 


Sorun özerklikte değil, siyasette... 


Futbol şikeden nasıl kurtulur 


Villayı soran altını da sorsa... 


Gençleri vuran işsizlik 


Koç'ta yeni CEO ile yeni dönem 


Matematik iyi. Gözler pekiyi 


ABD’de sigara savaşı 


</TEXT>
</DOC>
