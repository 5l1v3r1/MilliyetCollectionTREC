<DOC>
<DOCNO> 82294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur26.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti Kanadoğlu'nun uyarısını dikkate alarak tüzüğü değiştirdi 
</HEADLINE>
<TEXT>

     AK Parti, Yargıtay Cumhuriyet Başsavcısı Sabih Kanadoğlu'nun uyarısını dikkate alarak, parti tüzüğünde yer alan genel başkanın kontenjan yetkisini kaldırdı. 
     AK Parti Kurucular Kurulu, iki gündür devam eden çalışmalarını tamamladı. 
     Kurul, Yargıtay Cumhuriyet Başsavcısı Sabih Kanadoğlu'nun uyarısı doğrultusunda, Merkez Karar ve Yönetim Kurulu'nu belirlemede genel başkana tanınan kontenjan ile ilgili tüzük maddesini metinden çıkardı. 
     Tüzüğün, Merkez Karar ve Yönetim Kurulu'nun oluşumunu ve çalışma esaslarını düzenleyen 73. maddesinin 2. fıkrası, ''MKYK'nın en fazla beş asil ve üç yedek üyesi, kongrede seçilen parti genel başkanı tarafından gösterilecek iki misli aday arasından 'genel başkan kontenjan adayları' başlığını taşıyan listeden tüzüğün 69. maddesinde açıklanan çarşaf liste yöntemine göre büyük kongre delegeleri tarafından ve diğer üye seçimleri ile birlikte aynı anda seçilir. 
     Kontenjan adaylarının asil ve yedek sıralaması, aldıkları oya göre belirlenir' hükmünü düzenliyordu. 
     Kanadoğlu, 5 Mart 2002 tarihinde, aralarında ANAP, CHP ve AK Parti'nin de aralarında bulunduğu 8 partiye uyarı yazısı göndererek, MKYK üyelerini belirlemede genel başkana kontenjan hakkı tanıyan maddenin değiştirilmesini istemişti. 
     
     ECEVİT'E ACİL ŞİFALAR 
     Genel Başkan Erdoğan, toplantının ardından gazetecilere yaptığı açıklamada da Başbakan Bülent Ecevit'e acil şifalar dileyerek, ''İnşallah görevinin başında hizmetlerine devam eder'' dedi. 
     Kurucular Kurulu toplantısında, ekonomiden sorumlu genel başkan yardımcılığının faaliyetleriyle ilgili sunuş yapıldığını ifade eden Erdoğan, ayrıca AK Parti Grubu'nun, RTÜK Yasası ile ilgili Meclis'teki çalışmalarının da değerlendirildiğini belirtti. 
     Söz konusu yasa ile ilgili tavırlarının değişmeden, daha yüksek bir performansla devam ettirilmesinin benimsendiğini kaydeden Erdoğan, ''Bu ülke kaynaklarının medya patronlarına peşkeş çekilmesine göz yumamayız. Yasanın çıkması halinde Anayasa Mahkemesi'ne iptal için gerekli girişimleri de yapacağız'' dedi. 
     





</TEXT>
</DOC>
