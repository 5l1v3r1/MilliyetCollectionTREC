<DOC>
<DOCNO> 76881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/ekonomi/eko02.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükler alım için uygun 
</HEADLINE>
<TEXT>

Mart ayını yüzde 9.45’lik primle kapatan borsada İMKB 30 hisselerinin kazandırma potansiyeli yüksek görünüyor 
     Songül HATISARU 

     Açıklanan yıl sonu bilançoları krizin etkilerinin hissedilmeye devam ettiğini gösteriyor. Ancak olumlu sinyaller üreten şirketler de bulunuyor. Bu hafta piyasanın yaklaşık olarak yüzde 70’ini temsil eden derinliği yüksek İMKB 30 hisselerini analiz ettik. 
     Haftalık, aylık, yıllık performanslarını değerlendirerek fiyat kazanç ve PD DD düşük olan İMKB 30 şirketlerini inceledik. Hisselerin yılbaşından bu yana performanslarını inceleyip fiyata ilişkin oranlara baktığımızda İMKB 30 hisseleri içerisindeki en ucuz hissenin Aksa olduğunu görüyoruz. Aksa’nın fiyat kazanç oranı 4.86. Tabloda Aksa’yı Ak Enerji, Aksigorta, Akbank, Petrol Ofisi, Trakya Cam, Tüpraş ve Vestel izliyor. 
     Yıl içerisinde gördükleri zirveye göre en ucuz görünen hisselerin başında ise Petrol Ofisi geliyor. Küçük yatırımcıya 26.400 liradan satılan Petrol Ofisi, yıl içinde en yüksek 4.81 sent seviyesini gördü. Petrol Ofisi’ni Tüpraş, Netaş, Aksa, Ereğli, Turkcell, Ak Enerji izliyor. 
     
     Yatırımcıya kazandıranlar 
     Yıl içerisinde gördüğü en yüksek seviyeye en yakın hisselerin başında ise Doğan Yayın Holding geliyor. Yıl içerisinde gördükleri en yüksek seviyeye en yakın olan diğer hisse senetleri ise Hürriyet Gazetecilik, Ford Otosan, Akbank, Doğan Holding ve Enka. Yılbaşından bu yana kazandıran hisselere baktığımızda ise ilk sırada Hürriyet Gazetecilik, Doğan Yayın Holding, Enka Holding, Ford Otosan ve Doğan Holding’in yer aldığını görüyoruz. Hürriyet’in yıllık getirisi yüzde 53.32 olurken, Doğan Yayın Holding’in yüzde 37.56, Enka’nın yüzde 23.73, Ford Otosan’ın yüzde 19.32, Doğan Holding’in ise yüzde 17.56 oldu. 
     



 EKONOMİ 
















</TEXT>
</DOC>
