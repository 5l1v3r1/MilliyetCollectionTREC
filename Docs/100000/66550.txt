<DOC>
<DOCNO> 66550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/yasam/yas00.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkutan mama 
</HEADLINE>
<TEXT>

Belçika’da bir bebek, Nutricia firmasının ürettiği mamanın içinden çıkan cam parçaları yüzünden hastanelik oldu. Mamayı Türkiye’ye ithal eden firma yetkilisi "İçinden cam çıkan bebek maması bizde satılmıyor" dedi 
     İSTANBUL Milliyet 

     BELÇİKA Gıda Güvenlik Ajansı AFSCA önceki gece bir bebeğin, yediği mamadaki cam parçaları nedeniyle hastaneye kaldırılması üzerine, mamayı üreten Nutricia firmasının, mamayı piyasadan çekeceğini duyurdu. Bu şirketin ürünlerinin Türkiye’de de olduğu, ancak içinden cam kırıkları çıkan mamadan bulunmadığı bildirildi. 
     AFSCA’DAN yapılan açıklamada, çocuğun mama yerken yuttuğu cam parçasının 2 santim uzunluk ve 1 santim genişlikte olduğu bildirildi. Bebekler için satılan söz konusu gıda maddesi kutusundan, 3 santim uzunluğunda ve 1 santim genişliğinde bir başka cam parçası ile çok sayıda küçük parçalar da çıktığı duyuruldu. 
     AFSCA, "Nutricia" şirketinin, "46719 49" numaralı ürün grubunu piyasadan çekeceğini ve ürünlerin toplatılacağını bildirdi. Türkiye’de Nutricia ürünlerini satan Numil Gıda Ürünleri Şirketi Ankara Bölge Müdürü Tacettin Keskin, "Türkiye’de bu kodda bir ürün satılmamaktadır" dedi. 
     
     



 YAŞAM 

















</TEXT>
</DOC>
