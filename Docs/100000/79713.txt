<DOC>
<DOCNO> 79713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/ydemirkol.html </URL>
<DATE> 2002/04/22/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Galatasaray’ın gol haberi 30. dakikada Saracoğlu Stadı’na geldiğinde, Fenerbahçe ilk kez durdu. Baştan bu yana gelen baskı aniden kesildi. Sarı - Lacivertliler’in o ana kadar ki gol niyeti, sürekliydi. 8 ve 16’da Revivo’nun Andersson’a kestiği güzel ortaların ilkinde İsveçli bir metreden topu Bülent’e nişanladı. İkincisinde uzattığı koluyla bile golü atamadı. 
     Fenerbahçe ligin belki de en atak oyununu oynuyordu. Mirkovic’i Da Silva’nın başına bırakıp, Yusuf’un derinlemesine, Hakan ve Ali Güneş’in kanatlara inişleri ile durmak bilmeyen kalabalık bir baskı yarattılar. 
     Trabzon, Serhat’ı Macit, Andersson’u Kürşat, Revivo’yu Hasan Üçüncü, Yusuf’u Güngör ile markajlıyordu. Ama Fenerbahçe bunu çok kolay aştı. Uzun süre aşamadığı kaleci Bülent oldu. 19’da Revivo’nun serbest vuruşunda Johnson’ın kafasını 90’dan kornere itti. 26’da Serhat’ın şutunu ise vücuduyla çıkardı. 28’de Johnson’un şiddetli kafası üst direği sıyırdı ve gol gelmedi bir türlü. 
     31’de Galatasaray’ın golüyle doğan bunalımı, 34’te Maraton Tribünü sahte Ankaragücü golü sevinciyle bozdu. Buna Hakan’ın ortasına Andersson’un direği sıyıran kafa şutu da eşlik etti. 
     38’de Serhat, 39’da Andersson’un kafalarından sonuç gelmedi. Trabzon kalabalık savunmasına devam ediyordu ama ender çıkışlarından birinde, 45’te Erman - Da Silva paslaşmasının sonunda gole çok yaklaştılar. Brezilyalı mutlak gollük pozisyonda topu auta vurdu. Aslında bu ilk pozisyonları değildi. 3’te Aurelio’nun yaydan auta attığı top, 19’da Da Silva’nın çaprazdan Oğuz’a nişanladığı pozisyonlar da var. 
     2. devreye Trabzonspor şekli dörtlü, özü liberolu kalabalık savunmasına devam ederek başladı. Gökdeniz Yusuf ile uğraşıyordu bu kez. Ama sahanın en iyisi Yusuf, 56’da herkesten kurtulup soldan girdi. Ve Revivo’nun kafasına kestiği topta Fenerbahçe 1 - 0’ı buldu. Ama söylemeli Yusuf’un çıkışı için ofsayt tartışması olacaktır. 
     59’da yine aynı ikilinin sürüklediği akında İsrailli topu direğin üzerinden auta attı. Bundan sonra Trabzon dizilişini bozmadan daha ileriye çıktı. Fenerbahçe ise Hakan - Mustafa değişikliği ile Fatih’i sağ kanada yollayıp, hızlı bindirmek istedi. Rakibin bıraktığı boşluklar hemen sonucunu verdi. 63’te Serhat’a gelen topta genç oyuncunun şutuna kaleci Bülent müdahale etti. Herkesin kornere gitmesini beklediği top garip bir falso ile gol oluverdi 2 - 0 
     65’te Yusuf alkışlar arasında yerini Simao’ya bıraktığında Fenerbahçe dörtlü savurnmaya dönmüş, Trabzon ise nihayet sahaya yayılan 3 - 1 - 4 - 2’ye geçmişti. Trabzonspor gol bulmak istiyor ama asla o organizasyonu kuramıyordu. Fenerbahçe ise Yusuf’suz hızlı top taşımakta güçlük çekti. 
     78’de Gökdeniz’in ofsayt kararı ile geçersiz olan golünün ardından Fenerbahçe biraz dirildi. 83’te maçın sonucu belirleyen golü Fatih’in sürüklediği akında Revivo’nun ayağından buldu 3 - 0 
     



 SPOR 

































</TEXT>
</DOC>
