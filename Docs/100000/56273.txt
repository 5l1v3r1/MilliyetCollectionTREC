<DOC>
<DOCNO> 56273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/spor/spo09.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
FİYASKO 
</HEADLINE>
<TEXT>

Grekoromen güreşte de şoka uğradık. Mehmet Özal’ın bronzu dışında kürsüye çıkamadık. Hamza Yerlikaya’nın çeyrek finalde elenmesiyle hayal kırıklığına uğradık 
     Tribüne çıktık 
     DÜNYA Grekoromen Güreş Şampiyonası’nda tam anlamıyla hayal kırıklığı yaşadık. Yunanistan’ın Patras kentindeki şampiyonada 7 sıklette de elenerek, tribüne çıktık. 85 kiloda, "Asrın güreşçisi" olarak tanımlanan, Olimpiyat ve Dünya Şampiyonu Hamza Yerlikaya çeyrek finalde havlu attı. Yerlikaya, ikinci turu Kıbrıs Rum Kesimi’nden rakibinin mindere çıkmamasıyla hükmen galip kapadı. Güreşçimiz çeyrek finalde geçen yılın Avrupa Şampiyonu İsveçli Lidberg’in önüne çıktı. 
     
     Hamza yıkıldı 
     LİDBERG’E karşı ilk yarıyı 4 - 2 önde kapayan Hamza, müsabakanın bitimine 32 saniye kala eşitliği sağlamasına rağmen, son saniyelerde verdiği puanlarla 6 - 4 yenilmekten kurtulamadı. Minderde gözyaşlarına boğulan Hamza Yerlikaya, minder hakemine büyük tepki gösterdi. Antrenör Bilal Tabur ile Türk izleyiciler de hakemi protesto ettiler. Maç yapmayan 58 kiloda Şeref Tüfenk ise Özbek güreşçinin Perulu’yu yenmesiyle elenen bir başka sporcumuz oldu. 
     
     Özal’dan bronz 
     130 kiloda Fatih Bakır, Estonyalı Helger Hallik’i 3-0 yenmesine karşın Yunanlı Koitsibous’un gruptan lider olarak çıkmasıyla elendi. 69 kiloda Mahmut Altay, İsviçreli’yi yendi, ancak Ukraynalı’nın üç galibiyetle liderliği yakalaması yüzünden tribüne çıktı. 54’te Bayram Özdemir, 63’te Şeref Eroğlu, 76’da Nazmi Avluca da elenenler kervanına katıldı. 97 kiloda Mehmet Özal yarı finalde Kübalı’ya 11 - 1 mağlup oldu, bronz maçında ise Rumen’i 7 - 5 yenerek kürsüye çıktı. 
     
Ünlü’den eleştiri      SPORDAN Sorumlu Devlet Bakanı Fikret Ünlü, grekoromendeki kötü sonuçların kendisinde büyük düş kırıklığı yarattığını söyledi. Bakan Ünlü, "Bir dediklerini iki etmedik, ancak sonuç ortada. Hamza Yerlikaya, Mehmet Özal, Şeref Eroğlu ve Nazmi Avluca’dan altın bekliyorduk. Düşüşün nedenlerini araştıracağız. Küçük bir güreş kurultayı yapmayı düşünüyoruz" dedi. 
     
Çılgın hayran      ABD’Lİ Melissa Luna, kilometrelerce mesafe katedip, Yunanistan’a hayranı olduğu Mehmet Özal’ı izlemeye geldi. Özal’ın müsabakalarını göğsünde öMehmet" yazılı tişörtle yakından takip eden Luna, elinde Türk bayrağıyla da objektiflere poz verdi. 
     



 SPOR 


























</TEXT>
</DOC>
