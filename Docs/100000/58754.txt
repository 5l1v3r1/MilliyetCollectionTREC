<DOC>
<DOCNO> 58754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo03.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren "En iyi kondisyon ve taktik anlayışı Beşiktaş'ta..." 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, ligin ilk yarısında Türkiye'nin en iyi kondisyonuna ve taktik anlayışına sahip takım olduklarını kanıtladıklarını söyledi. 
     Mete Düren, sezona kötü başladıklarını hatırlatarak, ''Hiçbir takım bir sezonu, başından sonuna kadar aynı tempoda ve başarı grafiğinde sürdürerek bitiremez. 
     Her takımın zirveye varabilmesi için, yükselen bir grafik çizmesi gerekir. Önemli olan sezona başlarken doğru adımların atılmış olması ve alınan kararların arkasında durulmasıdır. Biz de doğru adımlar attık ve kararlarımızın arkasında yer alarak, yükselen bir grafik yakaladık'' diye konuştu. 
     
     "Galibiyetler tesadüf değil" 
     Takım şablonu ve takım ruhunu oluşturduktan sonra, başarının kendiliğinden geldiğini vurgulayan Düren, şunları söyledi 
     ''Şu anda Türkiye'nin en iyi kondisyonuna ve taktik anlayışına sahip bir takımız. Fizik gücümüz sürekli büyüdü ve ezberlenen şablonu sahaya aktarma açısından ayrı güzellikler sergilendi. Bu güzel oyun, skor tabelasını da yansımaktadır. 2 kupa ve 7 lig maçı galibiyeti bir tesadüf değildir. Bu başarımızı sürdürürsek, mutlu sona ulaşmamız için de herhangi bir engel kalmaz.'' Mete Düren, takımın yakaladığı bu çıkışı, ikinci yarıda da sürdürmesi halinde mutlu sona ulaşacaklarını öne sürdü. 
     Kendileri için maç fazlasıyla değil, puan ve gol fazlasıyla lider olmanın önemli olduğunu kaydeden Düren, ''Takım içinde çok iyi bir uyum var. Taşlar artık yerli yerine oturdu. Bence çıkışımız ikinci yarıda da sürecek ve taraftarlarımızın özlediği şampiyonluğa sezon sonunda ulaşacağız'' şeklinde konuştu. 
     
     Derbiler... 
     Mete Düren, sezonun ilk yarısında unutamadığı 2 maçın Galatasaray ve Fenerbahçe derbileri olduğunu kaydetti. 
     Galatasaray maçını ''ilk yarıda en çok üzüldüğü karşılaşma'' olarak nitelendiren Düren, ''Bu maçta farklı galip gelebilirdik. Ancak şanssızlıklar nedeniyle sahadan berabere ayrıldık. İlk yarıda beni en çok mutlu eden karşılaşma ise Kadıköy'de Fenerbahçe'yi yenmemiz oldu'' diye konuştu. 
     
     Daum konusu 
     Mete Düren, teknik direktör Christoph Daum'un yaptığı açıklamaların yanlış anlaşıldığını ve Alman teknik adamın Beşiktaş'taki görevini sürdüreceğini söyledi. 
     Daum'un ilk yarı boyunca şampiyonluk ve derbi maçlarla ilgili açıklamalarının da tamamen motivasyon nedeniyle yapıldığını ifade eden Düren, ''Ayrıca görevini bırakıp bırakmayacağı ile ilgili de oldukça gündemde kaldı. Daum'un bunu Beşiktaş'ın seçim sürecine girmiş olması nedeniyle yaptığını düşünüyorum. Ancak aramızda herhangi bir sorun kalmadı. Sözleşmeli teknik direktörümüzdür ve sezon sonuna kadar görevinin başındadır'' diyerek sözlerini tamamladı. 
     






</TEXT>
</DOC>
