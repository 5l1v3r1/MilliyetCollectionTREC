<DOC>
<DOCNO> 99270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/siyaset/siy04.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Liberal sosyal çoğunluk şart 
</HEADLINE>
<TEXT>

Liberal sosyal çoğunluğun sağlanması için her kesimle çalışırım’ diyen Devlet Bakanı Kemal Derviş, öncelikle Yeni Türkiye ile görüşeceğini açıkladı 
     EKONOMİ SERVİSİ 

     Ekonomiden Sorumlu Devlet Bakanı Kemal Derviş, "hükümetteki görevini sürdürdüğünü, seçim kararından durumun biraz daha netleşeceğini" söyledi. "Liberal sosyal çoğunluğun" sağlanması gerektiğini söyleyen Derviş’in, İsmail Cem liderliğindeki YTP’ye katılacağı yolunda mesaj vermemesi dikkat çekti. 
     
     IMF toplantısında varım 
     Derviş, ABD’den dönüşte yaptığı açıklamada, IMF’ye verilen yeni taahhütlerde imzası bulunduğunu, fonun Türkiye’ye vereceği 1.6 milyar dolarlık son kredi dilimini görüşeceği toplantıda da görevinin başında olacağını vurguladı. 
     Bugün Ankara’ya geçeceğini kaydeden Derviş, siyasi durumuna ilişkin şu ilginç açıklamayı yaptı "Görevimin müsaade ettiği ölçüde siyasal çalışmalarda bulunmak istiyorum. Sosyal liberal çoğunluk arayışı çerçevesindeki bu çalışmalar başta YTP’deki arkadaşlar olmak üzere, bu arayışa katkıda bulunacak her kesimle yapılmalı. İnternetin başına geçip dünyada bu kadar bölünmüş yapı var mı, diye baktım. İtalya, Fransa gibi bazı ülkelerde 10-12 parti var. Ancak benzer vizyonu paylaşanlar ittifak yapıyor. Türkiye’de mevzuat engeli var, ne yapılabilir... Bu durum ekonomik açıdan da çok önemli. Hepimizin önceliği ekonomi olmalı. Ülkemizin, çocuklarımızın geleceği ekonomiye bağlı." 
     
Troyka yetmedi sıra kare as’ta...      AYDIN HASAN Ankara 

     DTP Genel Başkanı Mehmet Ali Bayar, dün YTP Genel Başkanı İsmail Cem’e, Meclis’te "hayırlı olsun" ziyaretinde bulundu. YTP’den İstemihan Talay, Gaffar Yakın, Oğuz Aygün DTP’den Pars Kutay ve Ömer Külahlı’nın katıldığı görüşme, Cem ile Bayar’ın merkezde güçlü bir partinin gerekliliği konusunda prensip düzeyinde mutabık kalmaları üzerine nezaket ziyaretinin amacını aştı. Seçimde işbirliği ve ittifak konularında bir model ve formülasyon üzerinde mutabakat sağlanabilmesi için heyetler arası görüşmelere başlanması kararı alındı. Bu çerçevede, YTP ile DTP arasındaki ilk görüşme, pazartesi günü yapılacak. 
     
     Derviş, YTP saflarında’ 
     Cem görüşmede, Derviş’in YTP saflarında yer alacağını dile getirdi. Bayar da, merkez sağ ile merkez solu kapsayan bir çatı örgütlenmenin Türkiye’nin geleceği açısından önemine değindi. 
     
İstemihan Talay YTP sol parti değil      Yeni Türkiye Partisi’nin YTP kurucu üyelerinden Kültür eski Bakanı İstemihan Talay, YTP’nin sol bir parti olmadığını söyledi. Talay, NTV’ye yaptığı açıklamada YTP’nin ideolojik kavramlarla tanımlanamayacağını belirterek, "YTP sol parti değildir. Biz toplumun tüm kesimlerinin desteğiyle güçlü bir iktidarı yaratmak için çalışıyoruz" dedi. 
     



 SİYASET 



















</TEXT>
</DOC>
