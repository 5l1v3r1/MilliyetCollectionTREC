<DOC>
<DOCNO> 52690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/dunya/dun04.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye hayati’ rol 
</HEADLINE>
<TEXT>

Afganistan’ın yeniden yapılanmasında ve geleceğinin belirlenmesinde rol alacak ülkeler arasında Türkiye de yer alacak 
     SEMA EMİROĞLU New York 

     Türkiye’nin, 20 ülke ve İslam Konferansı Örgütü ile birlikte Afganistan’ın geleceğini belirleyeceği ülkeler arasında yer aldı. 
     Bu ülkelerin temsilcileri oynayacakları rolü belirlemek üzere, önümüzdeki hafta ABD öncülüğünde Washington’da bir araya gelecekler. Toplantının hazırlık çalışmaları ise dün New York’ta BM çatısı altında, daimi temsilciler düzeyinde yapıldı. 
     
     Asker sayısı belirsiz 
     Gruba ABD, İngiltere, Türkiye, Çin, Mısır, Fransa, Almanya, Hindistan, İran, İtalya, Japonya, Kazakistan, Kırgızistan, Türkmenistan, Pakistan, Hollanda, Rusya, Suudi Arabistan, Tacikistan ve Özbekistan dahil olacak. Toplantıda Türkiye’yi Dışişleri Bakanlığı Ortadoğu Dairesi Başkanı Türkekul Kurttekin temsil edecek. 
     Öte yandan, Türkiye’nin, Afganistan’ın geleceğiyle ilgili siyasi karar mekanizmasında yer almasına Ankara’nın verdiği önem, Dışişleri Bakanı İsmail Cem tarafından, ABD Dışişleri Bakan Yardımcısı Marc Grossman ile yaptığı görüşmede keskin hatlarla dile getirildi. 
     Buna göre görüşmede, "koalisyonun Afganistan konusunda üstlenecegi etkin rol" de tartışıldı. 
     Afganistan’da kamu düzenini sağlamak üzere hangi ülkenin ne kadar asker göndereceği konusu ile bunun zamanlaması hakkında henüz kesinleşmiş bir karar bulunmuyor. Buna karşılık kış bastırmadan bölgeye ulaştırılacak insani yardım konusunun ağır bastığı diplomatlar tarafından ifade edildi. 
     Cem ile Grossman arasındaki görüşmede, "terör örgütleriyle ilgili listeler" konusunun da ele alındığı ve Cem’in, "PKK ile DHKPC’nin, terörist örgütler arasında mutlaka yer almasını istediği" öğrenildi. 
     Cem, "uluslararası toplumun ABD’ye olduğu gibi, Türkiye’ye yönelik terör karşısında da gerekli hassasiyeti göstermesi ve tavır koyması gerektiğini" bildirdi. 
     



 DÜNYA 















</TEXT>
</DOC>
