<DOC>
<DOCNO> 65236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur01.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip referans değiştirdi "Referansımız TC anayasası" 
</HEADLINE>
<TEXT>

     Ak Parti Genel Başkanı Recep Tayyip Erdoğan, partisinin dini esaslara dayalı bir devlet istemediğini ve referanslarının Türkiye Cumhuriyeti Anayasası olduğunu söyledi. 
     Washington'da Ulusal Demokratik Enstitü adlı kuruluşta düzenlenen toplantıya katılan Erdoğan, laiklik ve şeriat anlayışının sorulması üzerine, şeriatı "anayasa, kurallar bütünü" olarak tanımladı. Erdoğan, "Müslümanlar için kullandığınızda İslami şeriat dediğiniz gibi, Amerikan kuralları, anayasası için de Amerikan şeriatı diyebilirsiniz. Biz dini esaslara dayalı bir devlet istemiyoruz. İslam evrenseldir. Müsümanlar için İslam'ın prensipleri kendi içinde geçerlidir. AK Parti'nin referansı, Türkiye Cumhuriyeti Anayasası'dır" dedi. 
     Türkiye'de uygulandığı modeliyle laiklikten halkın memnun olmadığını iddia eden Erdoğan, ABD ve Avrupa ülkelerinin laiklik modellerini örnek gösterirken, Türkiye'deki laikliğin hiçbirine benzemediğini söyledi. 
     Tayyip Erdoğan, "Türkiye'de laikliğin bilimsel tanımına ters, yanlış uygulamalar olduğunu görüyoruz. Türkiye'de laiklik bahane edilerek inanç grupları baskı altına alınıyor" ifadelerini kullandı. 
     






</TEXT>
</DOC>
