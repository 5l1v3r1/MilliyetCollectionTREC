<DOC>
<DOCNO> 75847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur15.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Gürel, eşiyle ilgili haberlerden rahatsız... 
</HEADLINE>
<TEXT>

     Devlet Bakanı Şükrü Sina Gürel, basında kendisi ve ailesiyle ilgili yer alan haberlerin gerçeklerle bağdaşır hiçbir tarafı olmadığını belirterek, bu tür haberlerin basına olan güveni yok ettiğini kaydetti. 
     Gürel, yaptığı yazılı açıklamada, basın-yayın organlarında ailesi ve şahsıyla ilgili gerçek dışı haberlerin ısrarla yer aldığını, bunun hem kendini hem de ailesini rencide ettiğini belirtti. 
     Bu tür haberlerin, basın ahlak yasası ve ilkelerinin yanı sıra dürüst habercilikle de bağdaşmadığını vurgulayan Gürel, bu tür haberlerin ardı ardına yayımlanmasındaki nedenlerin anlaşılamadığını kaydetti. 
     Ailesine ve özel hayatına yer veren bu tür haberlerin hangi kaynaklardan edinildiğinin de meçhul olduğunu ifade eden Gürel, şunları kaydetti 
     ''Hükümette yer alan bir bakan olarak, gerek yurtiçi gerekse yurtdışında yoğun çalışmalar sürdürdüğümüz bir dönemde, basının icraatlara değil de aile yaşamıma yer vermesi, bazı basın-yayın organlarının doğru habercilik yerine magazin haberleri peşinde olduğunu gözler önüne sermektedir. Kaldı ki, bu tür haberlerin gerçeklerle bağdaşır hiçbir tarafı olmadığı gibi, basına olan güveni de yok etmektedir. 
     Ailem ve ben, her tür sansasyondan uzak, mütevazı yaşamımızı sürdürmeye büyük özen gösteriyoruz. Bizim bütün iyi niyetimize ve çabalarımıza karşın, bazı basın-yayın organlarının hala gerçek dışı haberler yayımlamalarını, sansasyon kaygısı dışında değerlendirmenin olanağı bulunmamaktadır.'' Gürel, basın-yayın organlarını, kişilerin özel hayatlarını değerlendirirken ilkeli, saygılı ve dürüst davranmaya davet ederek, açıklamasını şöyle tamamladı 
     ''Temel işlevi olan kamuoyunu bilgilendirme görevi yaparken, basının, gerçek olanla yakıştırma olanı ayırt etme yeteneğini kullanmaya özen göstermelerinin hakkaniyete daha uygun olduğunu hatırlatır, basını kendi özel çıkarları için kullanmanın hiçbir amaca hizmet etmeyeceğini vurgulamak isterim.'' 
     






</TEXT>
</DOC>
