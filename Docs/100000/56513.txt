<DOC>
<DOCNO> 56513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur21.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi rektörünü seçiyor 
</HEADLINE>
<TEXT>

     İstanbul Üniversitesi rektör adayı Prof. Dr. Mesut Parlak, ''Bu sefer ipi göğüsleyeceğiz'' dedi. 
     İstanbul Tıp Fakültesi eski Dekanı Prof. Dr. Parlak, bir numaralı sandıkta oy kullandıktan sonra salon dışında gazetecilere değerlendirmelerde bulundu. 
     ''İ.Ü'nün konuşacağını, şimdiye kadar olduğu gibi hiç kimsenin üniversiteyi susturamayacağını'' ifade eden Prof. Dr. Parlak, ''İstanbul Üniversitesi, Türkiye'nin aydınlık yarınlarının önünü açmak için konuşacak. Merkeziyetçi olmayan, katılımcı bir üniversite arzusundayız. Yeniden sevgi diyoruz. Korkunun olmadığı, insanların özgürce konuşabildiği, yazıp çizebildiği bir üniversite istiyoruz.'' şeklinde konuştu. 
     Prof. Dr. Parlak, geçen seçimlere de katıldığının hatırlatılması üzerine, ''Bu sefer ipi göğüsleyeceğiz'' dedi. 
     Üniversite Öğretim Üyeleri Derneği Başkanı Prof. Dr. Kadir Erdin de, oyunu kullandıktan sonra yaptığı açıklamada, şunları söyledi 
     ''Baskıcı yönetime karşıyız, katılımcı, demokrasiyi savunan herkesi destekliyoruz. Birşeyler değişecek gibi geliyor. Sonucu öğretim üyelerinin oyları, YÖK ve sayın Cumhurbaşkanı'nın takdiri belirleyecek. Katılımcı, saydam, en önemlisi üretken bir üniversite istiyoruz.'' 
     
     Diğer değerlendirmeler 
     İktisat Fakültesi öğretim üyelerinden Prof. Dr. Toktamış Ateş de, seçimleri ''tencerenin kapağının açılmasına'' benzeterek, ''Seçim nerede yapılırsa toplum orada bir rahatlama yaşar. Rahatlamanın burada da yaşanacağını ve üniversitemiz için hayırlı olacağını temenni ediyorum'' dedi. 
     Prof. Dr. Ateş, ''kimin kazanacağı'' yönündeki soru üzerine, ''Bana göre Mesut Parlak kazanacak gibi gözüküyor. Oyumu da bu yönde kullandım. Kim olursa olsun, üniversite yine işlevini yerine getirir, ama biraz daha demokratik biraz daha huzurlu olunabilir belki. 
     Üniversiteden ayrılan öğretim üyelerinden geriye dönenler de olabilir'' şeklinde konuştu. 
     Cerrahpaşa Tıp Fakültesi öğretim üyelerinden Prof. Dr. Nurettin Sözen de, bazı çevrelerin üniversite içinde aday belirleme işlemini üniversitenin dışına taşıdıklarını kaydederek, ''Üniversite hocalarının oylarıyla meseleleri halledemeyeceğini düşünenler, dış baskılarla sonuç almaya gayret sarf ettiler. Bu, üniversiteye zarar verdi'' dedi. 
     Süresi sona eren İ.Ü. yönetiminin 4 yıl içinde çok önemli toplumsal ve ulusal bir mücadele verdiğini ifade eden Prof. Dr. Sözen, şunları kaydetti 
     ''Bunun şerefi ve gururu yöneticilere aittir. Başörtüsü gibi dini siyasallaştıran bir simgenin kamu alanlarından uzaklaştırılması mücadelesi, İ.Ü. sayesinde gerçekleştirildi. Parlamentonun, hükümetin yapması gerekeni İ.Ü. yaptı. Kaldı ki akademik hayatta da son derece ileri çalışmalar yapıldı, başarılar kazanıldı. Bu arkadaşımızın, hukukun üstünlüğüne, Atatürk ilke ve devrimlerine kararlı ve dirençli sahip çıkmış olması birtakım muhalifler de doğurdu. 
     Ben eski yöneticilerin tekrar onay alacağını, eski rektörün tekrar büyük çoğunlukla kazanabileceğini düşünüyorum. Prof. Dr. Parlak'ın sürpriz yapabileceğine ihtimal vermiyorum. Çok büyük fark olacağına inanıyorum.'' Hukuk Fakültesi öğretim üyelerinden Prof. Dr. Bülent Tanör de üniversitede 30 yıldır bu mücadelenin içinde olduğunu belirterek, ''Üniversitemizi de el üstünde tutuyoruz. Demokratik, eşitlikçi, barışçı, özgür ve katılımcı bir üniversite istiyoruz. Üniversite öğretim üyelerine güvenmek gerek. Biz güveniyoruz'' dedi. 
     Bu arada İ.Ü. Rektörü Prof. Dr. Alemdaroğlu, 6 numaralı sandıkta oy kullandı. 
     ''Ülkeye hayırlı olması dileğimle'' diyerek oyunu sandığa atan Prof. Dr. Alemdaroğlu, yerine oturduktan sonra gazetecilerin ısrarlı soruları üzerine, ''Teşekkür ediyorum. Ülkeye hayırlı olmasını diliyorum'' şeklinde konuşarak herhangi bir açıklama yapmadı. 
     






</TEXT>
</DOC>
