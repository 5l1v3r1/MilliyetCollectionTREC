<DOC>
<DOCNO> 88040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/yazar/akyol.html </URL>
<DATE> 2002/06/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bahçeli ve basın 
</HEADLINE>
<TEXT>

     MHP lideri Devlet Bahçeli, dün, medyaya genel eleştiriler yöneltmekle kalmadı, alışılmışın dışında bir tavırla, bazı gazetecileri ismen zikretti. 
     Bahçeli’nin sıraladığı listede "dört yazı" ile ben de yer alıyorum. 
     Önce bir prensibimi belirteyim. 
     Ben yazılarımda daima saygılı bir üslup kullanmaya, kişilikleri, kurumları rencide etmemeye özen gösteririm. Bunu meslek ahlakının bir gereği sayarım. 
     Eleştirimde bile üslubumun "sert" değil, farklı bir boyuta dikkat çekici, uyarıcı, düşündürücü olmasına çalışırım. İnanırım ki, "sert üslup" mesajın ulaşmasını engeller, duygusallığı ön plana geçirir. 
     MHP’den bahseden dört yazım da tamamen bu ilkelere uygundur. 
     
     25 MAYIS tarihli yazımda MHP’nin "idamın kalkmasına, Kürtçe yayın ve dil kursları"na karşı çıktığını belirterek, AB üyeliği ile Türkiye’nin kazanacağı ekonomik dinamizmin Türkiye’yi ve Türkçeyi güçlendireceğini anlatıyorum ve diyorum ki 
     "MHP bir de bu açıdan düşünmeli." 
     29 Mayıs tarihli yazımda, idam, Kürtçe konularında koalisyonda ciddi bir ihtilafın ortaya çıktığını belirtiyorum. Konuyu seçim meydanlarındaki istismardan kurtarmak için Cumhurbaşkanı’nın liderlerle yapacağı zirve toplantısında ortak bir karara varılmasını ve böylece "nimetin de külfetin de paylaşılmasını", istismarın önlenmesini tavsiye ediyorum. 
     30 Mayıs günlü yazımda, MHP’nin güçlü isimlerinden Genel Başkan Yardımcısı Şefkat Çetin’in sözlerine yer veriyorum. "Demek ki, MHP kestirip atmamış" diyorum. Ziya Gökalp’e saygı duyan bir parti olarak MHP’nin etnik duyguları zıtlaştırmaktan sakınacağına inandığımı belirtiyorum. 
     1 Haziran tarihli yazımda, şehitler veren askerlerin de AB yolundaki adımların hızlandırılmasını istediğini anlatıyorum. Yine Ziya Gökalp’ten bahsediyorum. MHP ile ilgili tek satır yazıyorum 
     "Bu yolu MHP’nin kapayacağını sanmıyorum." 
     Hepsi bu Ne hakaret, ne karalama, ne iftira 
     
     BAHÇELİ’NİN bu kadar alıngan olmaması gerekir. Dünyanın her yerinde politikacılar en çok eleştiri alan kesimdir. Görüş farklarından kaynaklanan eleştirileri diyalog ve fikir teatisine dönüştürebildikleri, haşin eleştirileri de hoşgörüyle geçiştirebildikleri oranda politikacılar ülkeleri ve partileri için yarar sağlayabilirler. 
     Ben, tutumuma aynen devam edeceğim. 
     Çünkü Gökalp’ten, Köprülü’den, Sadi Maksudi’den, Turhan’dan Erol Güngör’e kadar okuduğum yerli sosyologlar ve tarihçilerle yabancı yazarlar ve millet olarak yaşadığımız tecrübelerden çıkardığım dersler bana öğretti ki, etnik sorunlar ancak çok güçlü ekonomik ve sosyal entegrasyonla yumuşatılabilir. 
     Milli dil olarak Türkçe, ancak ileri bir ekonomik ve sosyal hareketlilik içinde daha yoğunlukla kullanılır. 
     Türkiye’nin AB üyeliği Türkiye’ye bu ekonomik ve sosyal dinamizmi kazandıracaktır. 
     "Ülke bütünlüğünde çok hassas" olduğum için bu görüşleri savunuyorum. 
     Pazarlık mı Elbette Mutlaka 
     Ama ancak "müzakere sürecini" başlatarak bu pazarlığı çok sıkı yapabiliriz. 
     
     







Bahçeli ve basın 


Türkiye'deki evrensel bir başarı açlığı 


Ya seversin... 


Bahçeli tutarlı 


Kelime haznemiz bizi yansıtıyor 


Bahçeli, seçim kampanyası için düğmeye bastı 


Siyasi defile... 


Parti kurmak kolay da... 


Enflasyona rabbena mı, ettehıyyatü mü 


Futbol gıcığı 


Takvimi yakalamak... 


Kahvehane sohbeti için rehber 


Yeniden yapılanma 


Devlet Bahçeli’nin açık sözlülüğü 


Daha 180 dakika var 


Dava çeşidi çok 


İş Bankası’ndaki CHP hisselerinin satış formülü 


</TEXT>
</DOC>
