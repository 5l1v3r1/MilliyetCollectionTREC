<DOC>
<DOCNO> 93336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo23.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı millilere başkandan plaket 
</HEADLINE>
<TEXT>

     Galatasaray Kulübü Başkanı Özhan Canaydın, 17. Dünya Kupası'nda 3. olan A Milli Futbol Takımı'nın kadrosunda 7 oyuncularının bulunmasının, kendileri için gurur kaynağı olduğunu söyledi. 
     Canaydın, Dünya üçüncüsü olan Milli Takım kadrosunda yer alan Galatasaraylı futbolculardan Bülent Korkmaz, Emre Aşık, Ergün Penbe, Arif Erdem ve Cihan Haspolatlı ile Florya Metin Oktay Tesisleri'nde biraraya gelerek, birer plaket verdi. Tatilde bulunan Ümit Davala ve Hasan Şaş'ın plaketleri ise daha sonra verilecek. 
     Teknik direktör Fatih Terim'in de hazır bulunduğu plaket töreninde kısa bir konuşma yapan Canaydın, ''Dünya üçüncüsü olan Milli Takımımızın kadrosunda 7 oyuncumuzun olması bizim için gurur kaynağı. Artık daha büyük başarılar gelecektir. Bu oyuncuların yetişmesinde emeği bulunan Fatih Terim'e de teşekkür borçluyuz. Kendilerinden Galatasaray'la da büyük başarılar ümit ediyoruz'' dedi. 
     





</TEXT>
</DOC>
