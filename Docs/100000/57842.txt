<DOC>
<DOCNO> 57842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/guncel/gun03.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı, sel felaketleri birbirini izleyince belediyeleri uyardı 
</HEADLINE>
<TEXT>
Makyajı bırakın da altyapıyla uğraşın 
Bayındırlık Bakanı Akcan, seçmenin gözünü boyamak için altyapı çalışması yapmak yerine sadece park bahçe yapan belediyelerin işini zorlaştıracak... 
     ÖNDER YILMAZ Ankara 

     Hatay, Mersin, İzmir ve Antalya'da art arda yaşanan sel felaketleri üzerine Bayındırlık ve İskan Bakanı Abdülkadir Akcan, belediyelere "Makyaja son verin" uyarısında bulundu. Yaşanan felaketlerin altyapı eksikliğinden kaynaklandığını belirten Akcan, Milliyet'in konuyla ilgili sorularını cevapladı. 
     
     'Bu iş böyle gitmez' 
     Akcan, en son Mersin'deki sel felaketlerinin can kayıplarına neden olmasının çok üzücü olduğunu belirterek, "Belediyeler, altyapı problemlerini çözmek yerine seçmene şirin gözükmek için park ve bahçe yaparak göz boyuyor. Belediyelerin bu savurganlıklarına göz yumamayız. İller Bankası'ndan parayı alıp üst yapıya harcıyorlar. Sel geldiğinde kanalizasyon sistemi kurulmamışsa, yapılan parkların kime yararı olacak. İnsanlar yaşamlarını kaybediyor. Bu böyle devam edemez" diye konuştu. 
     
     Hizmetlere takip 
     "Belediyelerin İller Bankası'ndan para alarak şehir makyajı yapmalarına son verilmeli" diyen Bakan Akcan, hazineye trilyonlarca borcu olan belediyelerin ellerindeki kısıtlı imkanları heba etme lüksleri olmadığını vurguladı. Bu gidişi önlemek için İller Bankası'ndan aktarılacak kaynakları belediyelerin hizmet çalışmalarına göre yönlendireceklerini söyleyen Akcan bakanlık olarak Yap - İşlet - Devret modelini yeniden devreye sokmak için harekete geçtiklerini de sözlerine ekledi. 
     



 GÜNCEL 


















</TEXT>
</DOC>
