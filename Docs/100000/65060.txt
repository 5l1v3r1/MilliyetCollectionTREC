<DOC>
<DOCNO> 65060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur22.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'li aileye 105 milyar lira tazminat 
</HEADLINE>
<TEXT>

     Şanlıurfa'da, sezaryenle doğum sırasında, Kızılay Kan Merkezi'nden alınan kandan AIDS'e yakalanan anne ve bebeği adına Sağlık Bakanlığı ile Kızılay aleyhine açılan maddi ve manevi tazminat davası sonuçlandı. Işıkgöz ailesi, 95 milyar 771 milyon lira maddi, 10 milyar lira da manevi tazminat alacak. 
     Şanlıufra 2. Asliye Ceza Mahkemesi'ndeki duruşmaya, Işıkgöz ailesinin ve Kızılay Genel Müdürlüğü'nün avukatları katıldı. 
     Duruşmada, Kızılay Genel Müdürlüğü avukatı Osman Kocamehmet, ailenin mağdur olmadığını ve herhangi bir kayıplarının bulunmadığını öne sürdü. 
     Mahkeme, Sağlık Bakanlığı ve Kızılay Genel Müdürlüğü'nü 95 milyar 771 milyon lira maddi, 10 milyar lira da manevi tazminat ödemeye 
     mahkum etti. 
     Mahkeme, maddi ve manevi tazminat cezalarının 23 milyar 271 milyon liralık kısmının, 16 Mayıs 2000 tarihinden itibaren oluşan yasal faziyle ödenmesini de karar bağladı. 
     -''AİLE BU PARAYI ALINCAYA KADAR YAŞAR MI TARTIŞILIR''- Işıkgöz ailesinin avukatı Şehmus İnal, duruşmadan yaklaşık 6 yıldır verdikleri hukuk mücadelesini iki defa kazanmalarına karşın Kızılay ve Sağlık Bakanlığı'nın dosyayı temyiz ettiğini belirterek, Işıkgöz ailesinin dayanacak gücünün kalmadığını savundu. 
     Bir çocuğunu kaybeden AIDS'lı anne Müzeyyen Işıkgöz'ün 4 yıldır ilaç tedavisi göremediğini belirten İnal, şunları söyledi 
     ''AIDS'li kan verilmesi üzerine uzun süredir korkunç acılar çeken Işıkgöz ailesine, 105 milyar liralık tazminat çok görüldü. Toplumdan soyutlanan ve 4 yıldır pahalı olduğu için ilaç alamayan Işıkgöz ailesi, adeta kaderine terkedildi. 6 yıldır sürdürdüğümüz hukuk mücadelemizi, bir defa daha kazandık. Bu para alınana kadar Işıkgöz ailesi yaşar mı tartışılır. Mahkeme kararının tebliğinden sonra Sağlık Bakanlığı ve Kızılay'ı icraya vereceğiz, buna yasal olarak hakkımız var.'' 
     






</TEXT>
</DOC>
