<DOC>
<DOCNO> 98975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur34.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof Işıkara "Denizli'deki depremin artçıları olacaktır" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, Denizli'de meydana gelen 4.5 büyüklüğündeki depreme ilişkin, ''Bu büyüklükteki bir deprem Türkiye'nin her yerinde olabilir. Buna tüm Türkiye'nin alışması lazım'' dedi. 
     Prof. Dr. Işıkara, yaptığı açıklamada, saat 15.20'de Denizli'de gerçekleşen sarsıntının büyüklüğünün 4.5 olduğunu hatırlatarak, bu büyüklüğündeki bir depremin ülkenin her yerinde olabileceğini vurguladı. 
     ''Buna tüm Türkiye'nin alışması lazım. Depremle birlikte yaşamayı öğrenmeliyiz'' diyen Prof. Dr. Işıkara, ''Depremin ardından Denizli Valisi ile de görüştüm. Bölgede herhangi bir hasar yokmuş. Yalnız halk paniğe kapılıp dışarı çıkmış. Ona da müdahale etmeyecekler. Toplum nasıl isterse o şekilde davransın'' diye konuştu. 
     Prof. Dr. Işıkara, ''Öncü deprem olabilir mi '' sorusunu ise şöyle yanıtladı 
     ''Öncü deprem denildiği zaman, o depremin önceden belirlenmesi kapsamına girer. Bir depremin ne zaman olacağını önceden söylemek mümkün değil. Ancak bu depremin artçı sarsıntıları olacaktır.'' 
     





</TEXT>
</DOC>
