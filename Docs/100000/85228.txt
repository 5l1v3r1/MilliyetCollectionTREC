<DOC>
<DOCNO> 85228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun06.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika şarbon için yalan testi uygulayacak 
</HEADLINE>
<TEXT>

     Amerikan hükümeti, 11 Eylül terörist saldırılarının hemen arkasından ortaya çıkan şarbonlu mektup vakalarının sorumlusunu tespit için çok geniş bir yalan makinesi testi uygulamayı planlıyor. 
     Maryland ve Utah eyaletlerindeki bazı laboratuvarlarda şu sırada çalışanlar veya geçmişte çalışmış olanlar, şarbonlu mektupların kaynağı olup olmadıklarını tespit için, Federal Soruşturma Bürosu FBI tarafından yalan makinesi testinden geçirilecek. 
     Bu testin, yaklaşık 200 kişiye uygulanması öngörülüyor. Yalan makinesi testinin, şarbona ulaşması mümkün veya şarbon üretiminde uzman kişileri hedef alacağı belirtiliyor. 
     Amerikan ABC televizyonu, Maryland'deki Fort Detrick laboratuvarında üretilen şarbon örneğinin, geçen yıl toplam beş kişinin ölümüne neden olan mektup içindeki şarbon bakterisinin bazılarıyla benzerlik gösterdiğini ve bu örnek şarbonun başka laboratuvarlara da dağıtıldığını ileri sürdü. 
     Şarbonun kaynağını bulmak için bütün imkanlarını kullanan FBI, kısa süre önce de, 43 bin üyeli Amerikan Mikrobiyoloji Toplumu üyelerine bir mektup göndererek, ''Muhtemelen içinizden biri veya birileri, bu belli şarbon türünü seçen kişiyi biliyor. Bu kişinin biyolojik materyale ulaşma imkanına sahip olduğu zannediliyor'' ifadesini kullanmıştı. 
     





</TEXT>
</DOC>
