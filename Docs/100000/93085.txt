<DOC>
<DOCNO> 93085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/spo30.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Bayanlar üçüncü      ANTALYA’DA sona eren 15.Altın Ok Grand Prix yarışmalarında bayan takımımız üçüncü oldu. Son gün yapılan takım müsabakalarında Bayan Olimpik Milli Takımımız, İtalya’yı 225-219, Çin’i 236-232 mağlup ederek çıktığı yarı finalde Ukrayna’ya 233-241 yenilerek final şansını kaçırdı. Üçüncülük maçında ise Almanya’yı 235-221 yenen ekibimiz bronz madalyaya ulaştı. n ZEKİ KUBAN 
     
Samsunspor atağa geçti      YENİ sezon öncesinde transfer girişimlerini sürdüren Samsunspor, Makedon futbolcular Nikolovski, Jovanovski, Bekiri ve Maznov işini bitirmek için düğmeye bastı. Başkan İsmail Uyanık’ın salı günü Makedonya’ya gidip, gündemdeki futbolcular için bir dizi temaslarda bulunacağı açıklandı. 
     
Gaziantep’e Metsu şoku      GAZİANTEPSPOR’DA Bruno Metsu’nun gelişi ertelendi. Fransız hocanın, babasının rahatsızlanması nedeniyle geliş programını iptal ettiği bildirildi. Senegal’e dönen Metsu, önce Paris’e gidecek ardından da Türkiye’ye gelecek. Öte yandan Gaziantepspor günde iki antrenmanla yeni sezon hazırlıklarını sürdürüyor. 
     
Ankaragücü’nde tempo yükseldi      ANKARAGÜCÜ Teknik Direktörü Stoichita, ilk günden futbolculara yüklenmeye başladı. Rumen teknik adam, her sabah 9 kilometrelik kros çalışmasıyla Sarı - Lacivertli futbolcuların adeta pestilini çıkarıyor. Stoichita, "Şimdi biraz sıkıntı çekeceğiz. Ama lig başlayınca karşılığını da alacağız" dedi. 
     
     



 SPOR 



























</TEXT>
</DOC>
