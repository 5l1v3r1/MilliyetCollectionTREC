<DOC>
<DOCNO> 54829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/spor/aspo.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET’İN, Güney Kore’de de yalnız bırakmadığı Şenol Güneş, Türkiye’ye ve Dünya’ya mesaj yolladı 
</HEADLINE>
<TEXT>
İLK HEDEF ÇEYREK FİNAL 
Milli Takım’ın hocası, bir Fransa, bir Brezilya ve bir Arjantin’le karşılaşıp, Dünya’ya gerçek güçlerini göstermek istediklerini söyledi 
     MEHMET DEMİRCAN 

     ÜLKEDEN on binlerce kilometre uzakta, G.Kore’de Şenol Güneş. Ama yalnız değil. Yanında MİLLİYET var. Güneşin doğduğu yerdeki duygularını anlatmakta zorlanıyor milli hoca. "Heyecanlıyım" diye söze giriyor ve açıklıyor "İlk heyecanımı, görevimi yerine getirdiğimde, yani finallere katıldığımızda yaşamıştım. İkinci heyecanı cumartesi günü yarın Pusan’da çekilecek kuralarda yaşayacağım. Üçüncü heyecanım ise önümüzdeki sene grup maçlarında olacak." 
     PUSAN sokaklarında MİLLİYET ile gezen Şenol Güneş, Uzak Doğulu insanların sımsıcak gülümsemelerine aynı karşılığı verirken, devam ediyor konuşmasına "Kurada en güçlü takımlarla eşleşmek istiyorum. Çünkü takımıma, oyunculara o kadar çok güveniyorum ki, güçlü takımlarla karşılaşıp, başarılı olduğumuzda kimse mazeret aramasın. Bir Brezilya, bir Arjantin, bir Fransa ile kapışıp, Dünya’ya gerçek gücümüzü göstermemiz gerekir. Zaten ilk hedefimiz de çeyrek final." 
     ŞENOL Güneş yine eskilere dönüyor, yaşadığı zorlukları, kendi döneminden önce yaşananları da hatırlatıyor. Şunları söylüyor "Kimse kolay kolay bir yerlere gelmiyor. Benden önceki milli hocalarımız da bu konuda çok çalıştılar ve Türkiye’nin özlemini giderdiler, Avrupa Şampiyonası keyfini yaşattılar. Şu an yeni bir heyecanın eşiğindeyiz. 47 yıl sonra yeniden Dünya Kupası’ndayız. Amacımız çıkış trendinin sürmesi. Kimseden korkumuz yok. Aksine herkes bizden korksun." 
     KURADA G.Kore’de kalmak istediklerini belirtiyor Güneş ve nedenini anlatıyor "A, B, C veya D Grubu’nda yer alıp, maçlarımızı Güney Kore’de yapmak istiyoruz. Çünkü Güney Kore’deki yaşam, ülkemize biraz daha yakın." Ay - Yıldızlı ekibin başarıda payı olan Can Çobanoğlu sözü alıyor "İnşallah, Pusan’daki kurada gönlümüze göre rakipler çekeriz. Türk Milli Takımı’nı hak ettiği yere götürmek istiyoruz. Ülkenin buna ihtiyacı var." 
     
Çobanoğlu köpürdü      MİLLİ Takım Menajeri Can Çobanoğlu, Japonya ve G.Kore’deki Türk konsolosluklarına büyük tepki gösterdi. Çobanoğlu, kendisini telefonla arayan ve "Niye buraya gelmediniz " diye soran konsolosluk yetkililerine "Böyle bir şey nasıl istersiniz Kuralar G.Kore’de, biz de şu an Pusan’dayız" yanıtıyla tepkisini dile getirdi. 
     ÇOBANOĞLU, G.Kore’deki Türk ataşesinin kendisini arayarak, "Kurada yanınızda olacağız" demesine de öfkelendi. Menajer, ataşeye "G.Kore’ye dün önceki gün geldik. Sizin, nezaketen kafile başkanımız Orhan Saka’ya hoşgeldiniz demek için otele gelmeniz gerekirdi. Kuraya gelmeniz, sadece fotoğraflarda yer almak istediğinizi gösterir" ifadesini kullandı. 
     
     Notlar 
     İlk röportaj 
     İSPANYA’NIN ünlü televizyon kanalı VİA TV, Şenol Güneş ile Pusan’daki ilk röportajı gerçekleştirdi. Ay - Yıldızlı ekibin hocası, Türk Milli Takımı’nın hedefleri konusundaki soruya "Herkesle aynı, yani Dünya Kupası" diye yanıt verdi. 
     
     Çinli ilgisi 
     ŞENOL Güneş daha İspanyollar’la röportajı bitirmeden bu kez Çinli gazetecilerin akınına uğradı. Dünya’nın en büyük ülkesinin yüksek tirajlı Titan gazetesinden iki muhabir, Güneş ile kısa bir röportaj yaptı. 
     
     İlginç tahmin 
     FUTBOL Federasyonu üyesi Şeref Has ilginç bir tahminde bulundu. Has, "Eğer Fransa ve İspanya ile karşılaşmazsak, yarı finale kadar çıkarız. Şu anki Milli Takım, tarihimizin en güçlü kadrosu. Yapamayacakları iş yok. Onlarla gurur duyuyoruz" dedi. 
     
     Asya bölündü 
     FIFA, kurada dört Asya ülkesini ikiye ayırdı. Buna göre Kore D Grubu’nda, Çin ise A, B veya C gruplarında yer alacak. Japonya ise H Grubu’nda ülkesinde mücadele edecek. Son Asya takımı Suudi Arabistan da E, F veya G grubuna düşecek. 
     
     Kura yarın 
     Dünya Kupası kuraları yarın Güney Kore’nin Pusan kentinde TSİ 12.00’de çekilecek. Milli Takım’ın da yer aldığı 32 takımın grupları ve rakipleri belli olacak. Ay - Yıldızlı ekibimiz seribaşı olamamış, ancak ikinci torbada yer almıştı. 
     



 SPOR 





















</TEXT>
</DOC>
