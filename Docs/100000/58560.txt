<DOC>
<DOCNO> 58560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/spo01.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük rezalet 
</HEADLINE>
<TEXT>

     KARŞILAŞMANIN 43. dakikasında hakem Ali Aydın, kötü tezahürat nedeniyle anons yaptırdı. Aydın’ın verdiği kararlara tepki gösteren ve anonsa sinirlenen bazı Beşiktaşlı taraftarlar 44. dakikada sahaya inerek Ali Aydın’a saldırmak istediler ancak polisin ve futbolcuların araya girmesiyle amaçlarına ulaşamadılar. 
     OLAYA müdahale eden Beşiktaş menajeri Sinan Engin ve Siyah - Beyazlı futbolcular bu kişileri güvenlik güçlerinin ellerinden kurtardılar. Vali Erol Çakır’ın da izlediği maçta polisin sorumlu kişilerin tekrar tribüne çıkmasına izin vermesi büyük bir rezalet olarak değerlendirildi. Bu arada Celal Doğan olay sonrası stadı terketti. 
     
     Sahası kapanıyor 
     HAKEM Ali Aydın ile gözlemci Haşim Gökalp’in maçta yaşanan olayları rapor ettikleri belirtildi. Üst düzey bir federasyon yetkilisi sözkonusu raporların saha kapatma cezası gerektirdiğini ifade etti. Beşiktaş’ın ikinci yarıda kendi sahasında yapacağı ilk karşılaşmanın tarafsız bir sahada oynanacağı bildirildi. 
     
     Geleceğin planlaması 
     BÜYÜK Beşiktaş Platformu, dün Kabataş Erkek Lisesi’nde bir toplantı düzenleyerek, kongre üyelerine oluşumlarının nedenlerini ve projelerini anlattı. Toplantıya yöneticiler Hasan Gocay ve Ali Ertem, Divan Kurulu Başkanı Gazi Akınal, eski yönetici Erol Kaynar ve 130’a yakın kongre üyesi katıldı. 
     
     Başkan uyardı 
     BEŞİKTAŞ’TA martta yapılacak seçimlerde aday olup, olmayacağı henüz açıklık kazanmayan Başkan Serdar Bilgili, "Hem kupada hem ligde zirveye oynuyoruz. Şu aşamada seçim havası yaratmak yanlış olur" dedi. Bilgili, Daum’un sezon sonuna kadar sözleşmesi olduğunu hatırlattı ve "Bu takım birlik içinde buraya kadar geldi. Bu bütünlük bizi başarıya götürecektir" diye konuştu. 
     
     Siyah bant 
     TRAFİK kazasında yaşamını yitiren Denizlispor’lu Doğan Seyfi için bir dakikalık saygı duruşu yapıldı. Beşiktaşlı futbolcuların genç futbolcu için sahaya siyah bant takarak çıkması uzun süre alkışlandı. 
     
Bilgili varsa, Daum da var      SİYAH - Beyazlı ekibin teknik patronu Christoph Daum, takımdan ayrılıp, ayrılmama konusundaki kararını yılbaşında vereceğini tekrarladı ve "Tabii ki bunda Başkan Serdar Bilgili’nin devam edip, etmeyeceği büyük rol oynayacak" diye konuştu. Alman hoca, Gaziantep maçıyla ilgili olarak da, "Rakibimizi önce yıpratıp, sonra vurmayı hedeflemiştik. Bunu da başardık" açıklamasını yaptı. 
     SEYİRCİLERİN sahaya girişiyle ilk kez karşılaştığını belirten Daum, bazı federasyon üyelerinin, taraftarı teknik kadrosunun tahrik ettiği sözlerini sinirlenip, "Sinan Engin ve oyuncularım olayı önledi. Orada oturmayalım, manken koysunlar" dedi. Daum’un maç kitapçığındaki baş yazının kendisine ait olmadığını söylemesi ve "Ben sadece internete yazıyorum" demesi de şaşkınlık yarattı. 
     



 SPOR 

























</TEXT>
</DOC>
