<DOC>
<DOCNO> 63861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/ekonomi/eko06.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılardan temerrüt önerisi 
</HEADLINE>
<TEXT>

Bankalar Birliği, temerrüt faizi oranının anapara faizinin yüzde 20 fazlasını geçmemesi’ yönünde yasa önerisi hazırladı 
     EKONOMİ SERVİSİ 

     Türkiye Bankalar Birliği TBB , temerrüt faizlerinin caydırıcı olabilmesi için anaparaya eklenerek faiz yürütülmesine olanak sağlanması, buna karşılık, oranın anapara faiz oranının yüzde 20 fazlası ile sınırlandırılmasını istedi. 
     Son günlerin en fazla şikayet konusu olan temerrüt faizi konusunda yasa önerisi hazırlayan TBB, bankaların, temerrüt faizlerini, anaparaya eklenerek yeniden faiz yürütülememesi nedeniyle yüksek belirlediklerini savundu. 
     
     Ana paraya ilave 
     TBB, Türk Ticaret Yasası’nın anapara faizinin üç aydan az olmayan dönemler itibariyle anaparaya eklenerek tekrar faiz yürütülmesine olanak tanıdığını, ancak temerrüde düşülmesi halinde bu olanağın bulunmadığını hatırlattı. TBB, yüksek temerrüt faizilerinin nedenini şöyle açıkladı 
     "Borcunu ödemekte isteksiz davrananlar bu hükümlerden ve adalet sisteminde karar alma sürecinin uzun zaman almasından dolayı, aradan geçen süredeki basit faiz uygulamasından yararlanarak çıkar sağlamakta, alacaklı ise zarar görmektedir. Alacaklılar yüksek enflasyon ve piyasalardaki aşırı dalgalanmanın neden olduğu belirsizlikten korunmak amacıyla temerrüt faizini yüksek oranda belirlemek durumunda kalmaktadır. Bu durum bankacılık sistemi aleyhine ciddi tartışmalara neden olmaktadır." 
     TBB, bu düzenlemenin bankacılık sisteminin itibarını haksız yere zedelediğini ileri sürerek, temerrüt faizi uygulamasının yeniden düzenlenmesini istedi. 
     
Komisyonlar yasal ve serbesttir      TBB, bankaların verdikleri hizmet karşılığında müşterilerinden tahsil edecekleri ücret, komisyon ve masrafların nitelik ve azami sınırlarını serbestçe belirleme yetkisine sahip olduğunu bildirdi. Açıklamada, bankalarca verilen hizmetlerin karşılığı olarak talep edilen masraf ve ücretlerin yasal dayanağının 3 Ekim 1992’de Resmi Gazete’de yayımlanan 19 Ağustos 1992’deki Bakanlar Kurulu kararı olduğu hatırlatıldı. 
     



 EKONOMİ 






















</TEXT>
</DOC>
