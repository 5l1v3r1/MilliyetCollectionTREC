<DOC>
<DOCNO> 98426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/guncel/gun06.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizde kaçak akaryakıt avı 
</HEADLINE>
<TEXT>

Transit akaryakıt depolanmasında kullanılan Melike İnce tankerine yapılan baskında, 500 ton kaçak fueloil ele geçirildi 
     MUSTAFA BAKACAK İstanbul 

     Milli Güvenlik Kurulu’nun gündemine de giren akaryakıt kaçakçılığıyla mücadele aralıksız sürüyor. Son olarak İstanbul’da transit akaryakıt depolanmasında kullanılan bir tankere düzenlenen operasyonda, 500 ton kaçak fueloil ele geçirildi. Milliyet’in adım adım izlediği denizdeki operasyonda, sabit bekleyen tankerin kendi deposunun kaçak akaryakıt ticaretinde kullanıldığı ortaya çıktı. 
     İstanbul ve Ankara Gümrük Muhafaza Kaçakçılık Şubesi ekiplerinin yaptığı istihbarat çalışmasında, Ambarlı açıklarında transit akaryakıt ticaretinde depo olarak kullanılan 30 bin DWT’luk Melike İnce adlı tankerin kaçakçılığa karıştığı bilgisine ulaşıldı. 
     Transit yakıt depolama ve satış işini gümrüğün denetiminde yapan tanker göz hapsine alındı. 20 gün boyunca balıkçı gibi davranan görevliler tarafından sürekli izlenen tankerde son günlerde hareketlilik başlayınca, baskın düzenlendi. 
     İki yıldır transit akaryakıtın depolanmasında kullanılan Mar Transpetrol şirketine ait Türk bandıralı tankerde, ölçümler yapıldı. Evrakın incelenmesi sonucu işlemlerin ve tanklarda bulunan transit yakıtın yasal olduğu görüldü. Ancak, araştırmaya devam eden görevliler, tankerin kendi deposunda yaptıkları ölçümde 500 ton fuel oil bulunduğunu tespit ettiler. Belgesi ibraz edilemeyen yakıtın kaçak olarak satıldığını belirten görevliler, numuneler aldıktan sonra kargo ve tankları mühürlediler. 
     Olayla ilgili tankerin ikinci kaptanı, sörveyi ve çarkçıbaşı ile bir şirket yetkilisi gözlem altına alınırken, 3 trilyon liralık tanker ve 710 milyar lira değerindeki kaçak akaryakıta el konuldu. 
     



 GÜNCEL 

















</TEXT>
</DOC>
