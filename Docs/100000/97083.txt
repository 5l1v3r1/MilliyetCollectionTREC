<DOC>
<DOCNO> 97083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/siyaset/siy05a.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan kurucu üye olmayacak 
</HEADLINE>
<TEXT>

     SALİHA ÇOLAK Ankara 

     Üçlü hareketi DSP’den istifasıyla başlatan Hüsamettin Özkan, Kemal Derviş’in, oluşumun başlangıcında dışarıda kalmayı tercih etmesi üzerine sürpriz bir karar aldı ve kurucu üye olmaktan vazgeçti. Özkan ilk etapta kurucular kurulunda yer almayacak. 
     Parti, milletvekillerinden oluşacak kurucular kurulu ile yarın resmen kurulacak. Genelbaşkanlığa İsmail Cem seçilecek. Tüzükte Özkan ve Derviş için konulan iki genel başkan yardımcılığı koltuğu boş bırakılacak. Derviş partiye girmeye karar verdiğinde her iki isim de geniş kurucular kuruluna girecek ve eşit şartlarda koltuğa oturacak. 
     Böylece, Derviş için, "harekete katılmayacak" beklentisi yaratılması önlenecek. Bu formül, aynı zamanda Derviş’in karar vermekte elini çabuk tutması için de kullanılacak. 
     
     İsimde karar günü 
     "Yeni Türkiye, Yeni Oluşum, Çağdaş Türkiye, Çağdaş Anadolu, Yeni Hareket, Çağdaş Dönüşüm, Çağdaş Birikim" gibi parti isimleri üzerinde çalışan yeni oluşum, kararını bugün verecek. İlk kurucular kurulunda sadece milletvekilleri yer alacak. Genişletilmiş kurucular kurulunda ise, Zuhal Olcay, Meral Gezgin Eriş, Musa Eroğlu, Mustafa Denizli, Şifo Mehmet gibi ünlülerin de bulunması bekleniyor. 
     



 SİYASET 















</TEXT>
</DOC>
