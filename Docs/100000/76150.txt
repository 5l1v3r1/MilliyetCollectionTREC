<DOC>
<DOCNO> 76150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun02.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş gezegen ay sonunda kümelenmiş olarak görülecek 
</HEADLINE>
<TEXT>

     Dünyadan çıplak gözle görülebilen beş gezegen olan Merkür, Venüs, Mars, Jüpiter ve Satürn, Nisan ayı sonunda gökyüzünün aynı bölgesinde kümelenmiş olarak görülecek. 
     Amerikan Donanma Gözlemevi'nden astronom Geoff Chester, bu görüntünün 50 ila 100 yılda bir ortaya çıktığını söyledi. 
     Chester, olayın, gezegenlerin sıraya dizildiği anlamına gelmediğini, nadir görülen bir durum olsa da endişelenecek bir şey bulunmadığını belirtti. 
     Chester, beş gezegenin birarada gruplaşmasının, 20 Nisan'dan itibaren çıplak gözle görülmeye başlayacağını, 4 Mayıs'ın ise, gezegenlerin birbirine en çok yaklaşacakları gün olacağını kaydetti. 
     Hava koşullarının izin vermesi halinde görüntünün dünyanın birçok yerinde kolaylıkla görülebileceğini ifade eden Chester, kutuplara yakın yerlerde yaşayanların ise küçük bir teleskop ya da dürbüne ihtiyaç duyabileceklerini söyledi. 
     Chester, beş gezegenin, 5 Mayıs 2000 tarihinde de benzer şekilde kümelendiğini, ancak bu kümelenmenin, güneşin öbür tarafında olması ve güneş ışıklarının parlaklığı yüzünden dünyadan görülemediğini belirtti. 
     Gezegenlerin kümelenmesinin 12 Mayıs'ta bozulmaya başlayacağı bildirildi. 
     
     ''Olay, gezegenlerin sıraya dizilmesi değil'' 

     Gruplaşmanın sadece çıplak gözle görülebilen gezegenleri içerdiğini ifade eden Chester, diğerlerinin aksine, olayı ''gezegenlerin sıraya dizilmesi'' olarak değerlendirmiyor. 
     Chester, ''gerçek bir sıraya dizilmenin'', gezegenlerin tümünün güneşin aynı tarafında bulunması ve yaklaşık 90 derecelik aralıklarla kümelenmesi halinde ortaya çıkacağını düşünüyor. 
     Bunun, yüzlerce yılda bir ortaya çıkan bir durum olduğunu belirten Chester'e göre gezegenler son kez, 11 Nisan 1128'de sıraya dizildi. 
     






</TEXT>
</DOC>
