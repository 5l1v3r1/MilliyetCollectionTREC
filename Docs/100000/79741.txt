<DOC>
<DOCNO> 79741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun02.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da oy sayımı bitti, Le Pen ve Chirac ikinci turda... 
</HEADLINE>
<TEXT>

     Fransa'daki cumhurbaşkanlığı seçimlerinde, Fransa'nın bazı denizaşırı bölgeleri ve yurtdışındaki Fransız vatandaşlarınınki hariç oyların tamamı sayıldı. 
     İçişleri Bakanlığı, Cumhuriyetçi İttifak adayı Cumhurbaşkanı Jacques Chirac'in, oyların yüzde 19.67'sini topladığını, onu yüzde 17.02 oyla aşırı sağcı Ulusal Cephe lideri Jean-Marie Le Pen'in 
     izlediğini açıkladı. 
     Bakanlığın açıklamasına göre, Sosyalist Başbakan Lionel Jospin, yüzde 16.07 oy alarak seçimlerin ikinci turuna kalamadı. 
     Fransa'ya bağlı Guyana, Martinik ve Polinezya adalarıyla yurtdışında yaşayan Fransızların oyların sayımı ise henüz tamamlanmadı. 
     Seçimlerde ikinci tura kalamayarak büyük bir sürprize neden olan Jospin, ''cumhurbaşkanlığı seçimlerinin 5 Mayıs'ta yapılacak ikinci turundan sonra siyasi yaşamına son vereceğini'' açıklamıştı. 
     
     Protestolar 

     Bu arada başkent Paris ve diğer kentlerde binlerce kişi, aşırı sağcı Le Pen'in seçimdeki başarısını protesto için sokaklara döküldü. 
     Reuters muhabiri, Paris'te Bastille Meydanı'nı Cumhuriyet Meydanı'na bağlayan bulvarda çoğu solcu gençlerden oluşan 10 bin kadar göstericinin toplandığını söyledi. 
     Ellerinde ''Fransız olmaktan utanıyorum'' şeklinde pankartlar taşıyan göstericiler, ''Sol, sağ-hepimiz Le Pen'e karşıyız'' ve ''Birinci, ikinci, üçüncü nesil-hepimiz göçmeniz'' şeklinde de sloganlar attılar. 
     Concorde Meydanı'nda toplanan 2 bin kadar gösterici de, çöp tenekelerini davul gibi çalarak, ''Le Pen, Utanç'' şeklinde pankartlar taşıdılar. 
     Polisin, göstericilere karşı gözyaşartıcı gaz kullandığı, Concorde Meydanı'nda 3 bin kadar protestocunun, polise taşlarla saldırdığı ve barikatları devirdiği bildirilirken, kentin diğer kesimlerinde de yüzlerce eylemcinin bazı otobüs durakları, dükkan ve lokantaların camlarını kırdığı belirtildi. 
     Lille, Marsilya, Nantes, Toulouse, Montpellier, Grenoble, Strasbourg ve Clermont-Ferrand kentlerinde düzenlenen buna benzer diğer gösterilerde de, ''Le Pen, sen bittin. Fransızlar sokaklarda'' ve ''Faşizm başarılı olmayacak'' türünde sloganlar atıldı. 
     
     Avrupa solu kaygılı 

     Aşırı sağcı lideri Jean-Marie Le Pen'in, cumhurbaşkanlığı seçimlerinin ilk turunda büyük başarı elde etmesi Avrupa'daki sol kesim arasında şaşkınlığa yol açarken, birçok sağcı bile bu durumu ihtiyatla karşıladı. 
     İngiliz İşçi Partisi'nin Avrupa Parlamentosu'ndaki temsilcisi Simon Murphy, Avrupa'daki aşırı sağcı partilerin diğer başarılarının ardından, Fransa'daki seçimlerde de Le Pen'in ilk turda Sosyalist Başbakan Lionel Jospin'i geride bırakmasının ''AB çapında bir ürperti verdiğini'' söyledi. 
     Murphy, Le Pen'in başarısının, ''Avrupa politikasının omurgasında bir şok dalgası yarattığını belirterek, ''Avusturya'dan İtalya'ya, Danimarka'ya ve Belçika'ya tüm Avrupa'da aşırı sağcılık, siyasal sistemimizde hızla bir kanser haline geliyor'' dedi. 
     İsveç'in sosyal Demokrat Başbakanı Goeran Persson, ''tüm demokratik güçlerin, sağcıların aşırılığı ve yabancı düşmanlığına karşı birleşeceğini umduğunu'' belirtti. 
     İngiltere'deki Yahudi toplumunun lideri Hahambaşı Jonathan Sacks de, ''Bay Le Pen'in ırkçı geçmişi gözönüne alındığını, bu rahatsız edici bir sonuç ve uzun siyasi geçmişi olan herkesi rahatsız etmeli'' dedi. 
     
     Sağcılardan çelişkili tepkiler 

     Le Pen'in, seçimlerin ilk turunu Cumhurbaşkanı Jacques Chirac'in ikinci sırada götürmesi Belçika'daki aşırı sağcı Vlaams Blok tarafından sevinçle karşılanırken, Hollanda'da yabancıları hedef alan aşırı sağcı söylemleriyle tanınan politikacı Pim Fortuyn'ün partisi ise, ''Bizimle Le Pen arasında karşılaştırma yapmak çok aşağılayıcı. 
     Onları çok aşırı sağcı olarak görüyorum'' dedi. 
     Almanya'da Hamburg eyaleti İçişleri Bakanı aşırı sağcı Ronald Schill'in partisinin yerel liderlerinden Ulrich Marseille de, ''Le Pen ile hiçbir ortak noktam yok. Le Pen ile herhangi bir işim olmasını istemem'' diye konuştu. 
     
     Yahudiler endişeli 

     Bir dönem, Holokost'u Nazilerin Yahudi soykırımı tarihte ''bir ayrıntı'' olarak niteleyen 73 yaşındaki Le Pen'in seçim başarısı, bir süredir anti-semitist saldırılarla sarsılan Fransa'daki Yahudi toplumuna da endişe saldı. 
     Nazi avcısı Simon Wiesenthal Merkezi'nden Şimon Samuels, Reuters'e yaptığı açıklamada, ''daha fazla şiddete yönelik bir meyil var ve bundan daha kötüsünü görmedik'' dedi. 
     Sosyalist Başbakan Lionel Jospin'in hükümetini, Fransa'daki sinagoglar ve Yahudi mezarlarına karşı düzenlenen saldırılar karşısında yetersiz kalmakla suçlayan Samuels, durumdan endişeli çok sayıda Yahudinin, hayatlarını başka yerde sürdürmek üzere Fransa'yı terkettiğini ve Le Pen'in seçimdeki başarısının, bu süreci daha da hızlandıracağını belirtti. 
     





</TEXT>
</DOC>
