<DOC>
<DOCNO> 51977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/guncel/gun08.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun özel hayatı olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     İçişleri Bakanlığı Yüksek Disiplin Kurulu, biri emniyet amiri 6 emniyet mensubu arasında yaşanan seks skandalını rapor edip, olayda adı geçen kadın polislerin görevine son verdi. Disiplin Kurulu, pornografik ifadeler içeren mektuplar ve eşcinsel ilişkilerin rapor edildiği olayda erkekleri adeta "korudu." Disiplin Kurulu, kadın polislere, "Memurluk sıfatıyla bağdaşmayacak nitelik ve derecede yüz kızartıcı ve utanç verici davranışlarda bulunmak’tan devlet memurluğundan çıkarma cezası verilmesini istedi. Skandal bu kez, özel hayatın sorgulanıp sorgulanamayacağı, eğer sorgulanabiliyorsa neden olaydan sadece kadınların sorumlu tutularak işten atıldığı yönündeki soruları gündeme getirdi. 
     
     Mehmet Ağar Emniyet eski Genel Müdürü, Bağımsız Milletvekili 
Polisin özeli olamaz      Bu konu üzerine değil ama olayın geneli üzerine konuşursak diyebiliriz ki suçlarla mücadele etme durumunda olan insan, özel hayatında çarpık ilişkiler kuramaz, normal insanın özel hayatında yaşadıklarını bu insanlar yaşayamazlar. Polislik gibi bir görevi yapan bir insanın, topluma örnek olacak ölçüleri ve değerleri olmalı, olmak zorunda. Toplumda kamu düzenini sağlamak için genel yaşam çerçevesinde yasadışı hareketlerle mücadele etmekle yükümlü olan bir insan, toplumun geniş bir kesiminin kabul edemeyeceği bir takım ilişkiler yaşarsa, bu kişiler nasıl suçla, suçluyla mücadele edecek Edemez. Kadın erkek ayrımı yapılmasını da doğru bulmuyorum. Hatta amir sıfatında bunu yapıyorsanız diğerlerinden daha da suçlu olursunuz. 
     
     Işılay Saygın Kadın ve Aileden Sorumlu eski Devlet Bakanı 
Kamuda çalışan dikkat etmeli      Anayasa’nın 10 maddesinde özel hayatın gizliliği vardır. Ancak kamuda çalışan insanların özel hayatlarına duyarlılık gösterip kendi kurumuna laf getirmemesi lazım. Kamuda çalışan insanlar eğer özel hayatlarını sorgulanır hale getirmişlerse, o zaman kadın erkek eşit olduğuna göre, her ikisinin de kamuoyunda eşitlik ilkesinin içerisinde değerlendirilmesi gerekir. Kamuda çalışan topluma mal olmuş insanların davranışlarına dikkat etmesi gerekir. Serbest meslekte çalışanlar için bu geçerli değil ama kamuda çalışanlar için geçerli. Ayrıca kurumda çalışan insanların özel hayatını da bu şekilde kamuoyuna yansıtılmamalı. Bu tür olayların kamuoyuna yansıması kamuoyunda da güven gibi duygularını zedeler, onların psikolojilerini bozar. 
     
     Önay Alpago Kadın ve Aileden Sorumlu eski Devlet Bakanı 
Özel hayat sorgulanamaz      Prensip olarak ister kadın, ister erkek olsun kimsenin özel hayatının sorgulanmaması gerektiğini düşünüyorum. İnsanların özel ve mahrem bir dünyaları vardır, bunu tek başına yaşarlar. Bunun için böyle bir sorgulamanın muhatabı olmamalı. Ancak ne yazık ki bu sorgulamalar da, infazlar da hep kadınlar üzerinde gerçekleşiyor. İstediğimiz kadar yasaları değiştirelim, yasalardan önce kafaları değiştirmemiz gerekiyor. Herşeyden önce kadının ve erkeğin bu toplumun eşit bireyi olduğu gerçeğini hem aklımızla hem de vicdanımızla kabul etmek durumundayız. Kadınların günah keçisi gibi sorgulanmaları, suçlanmaları, kamuoyuna teşhir edilmeleri, kamuoyunda hırpalanmaları artık son bulmalıdır. 
     
     Ela Anıl Kadının İnsan Hakları Vakfı Başkanı 
Çifte standart uygulanıyor      Çalışma hayatında kadına karşı cinsel ayrımcılığın en belirgin örneği. İnsan kendi hayatını yaşar. Hiç kimse ve devlet özel hayata karışmamalı. Kimi zaman kadınlar aktif cinsel hayatlarını yaşadıkları zaman devlet karışıyor. Özel hayata karşı çifte standart var. Böyle bir olay olduğunda da bundan en çok kadınlar zarar görüyor. Herkes cinsel tercihlerinde özgürdür. Kadının kendi cinselliğini nasıl yaşayacağı kendi özgür iradesine bağlıdır. Bu bir insan hakkıdır. Şiddet veya taciz içermediği sürece insanın cinsel tercihini özgürce belirlemesi bir insan hakkıdır 
     



 GÜNCEL 


















</TEXT>
</DOC>
