<DOC>
<DOCNO> 54071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sontur13.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Göndereceğimiz asker sayısı 90 ile sınırlı kalmayabilir"" 
</HEADLINE>
<TEXT>

     Başbakan Bülent Ecevit, ''Afganistan'a gidecek askeri sayısı bakımından kesin bir yanıt verebilecek durumda değilim. Fakat, 90 kişiyle yetinilmeyebilir" dedi. 
     Kuzey Kıbrıs Türk Cumhuriyeti'ni KKTC feda etmekle Türkiye'nin bir toprağını feda etmek arasında fark bulunmadığını söyledi. Ecevit, ''Şimdi eğer, Rumlar'ın veya AB'nin isteği doğrultusunda bir çözüm gündeme getirilecek olursa, uygulanmaya çalışılacak olursa, Türkler'in orada yeni bir soykırımla karşılaşmaları bana göre kaçınılmazdır'' dedi. 
     Ecevit, TRT-1'de yayımlanan ''Pazar Panorama'' adlı programa katılarak, soruları yanıtladı. 
     Başbakan Ecevit, Türkiye'nin Washington Büyükelçisi Faruk Loğoğlu'nun, Afganistan'a yönelik operasyonun Irak'a sıçrama ihtimaline ilişkin açıklamalarının sorulması üzerine, ''Ne maksatla söylediğini bilmiyorum'' karşılığını verdi. 
     Operasyonun Irak'a sıçrama ihtimali konusunu değerlendirirken Ecevit, ''ABD, çoğulcu bir toplum ve yönetime sahip. Irak konusunda hem yetkili, hem de yetkisiz kimseler var, atılımcı hareketler düşünen çevreler var'' dedi. Ancak, bunun ABD yönetiminin resmi politikası olmadığını anlatan Ecevit, sözlerini, ''Sınırımızın yanında böyle bir olumsuz bir hareketin, davranışın olmayacağını temenni ediyorum'' diye sürdürdü. 
     Başbakan Ecevit, tüm dikkatin Afganistan üzerinde toplanması gerektiğini dile getirdi. 
     Taliban güçlerinin kesin yenilgiye uğradığını ifade eden Ecevit, ancak Afganistan'da bir devletin, yönetimin ve otoritenin bulunmadığını kaydetti. Bölgede, birbiriyle çatışan generallerin bulunduğunu, bunların birbirleriyle kavgalı olduklarını anlatan Ecevit, ''Onun için şu sırada, başka ülkelerle ilgili harekat üzerinde durmak, hatta tartışmak yerine, bütün dikkatimizi Afganistan'da sağlıklı bir yönetime kurulmasına yöneltmeliyiz'' diye konuştu. 
     Afganistan'daki etnik grupların, daha önce Türkiye'de toplanacağı haberleri anımsatılarak, bunun neden yapılmadığı sorusuna Ecevit, ''O heyeti davet eden biz değiliz. Kendileri öyle uygun buldular. Bu toplantının masraflarının karşılanması da sorundu. Muhtemelen o masrafları Almanya'dan sağlamış olabilirler, diye tahmin ediyorum'' dedi. 
     
     Asker gönderilmesi 
     Ecevit, ''Bölgeye asker gönderilmesi tartışma konusu. İspanya, İtalya binlerle ifade edilen rakamlarla asker göndereceklerini açıkladılar. Bizim son pozisyonumuz nedir '' sorusuna şu karşılığı verdi 
     ''Sayı bakımından kesin bir yanıt verebilecek durumda değilim. 
     Fakat, 90 kişiyle yetinilmeyebilir. Savaş, fiilen sona ermiş olsa bile, yapılması gereken çok şey var. Örneğin, Kabil'in 40-50 kilometre ötesinde, önemli bir havaalanı var. Bunun korunması, güvenliği, teknik hizmetleri epeyce personel ister. 
     Bizim de orada bir görevimiz olması doğaldır, havaalanında... 
     Ayrıca, sosyal ve ekonomik konularda yapılması gereken pek çok konu var. Bizim askerimizin bu konuda çok deneyimi var. Bilindiği gibi Bosna-Hersek'te askeri birliğimiz, orada askeri bir işlev kalmadığı halde, Bosna halkına değerli katkılarda bulunuyor. Onun için sayı artabilir, fakat artık silahlı bir savaşa gerek kalmayacağını umuyorum.'' Başbakan Ecevit, bir başka soruyu yanıtlarken de, ''maalesef Afganistan'ın karışanının çok olduğunu'' dile getirerek, ''değişik devletlerin, bölgeyle ilgili değişik hesaplarının bulunduğunu'' söyledi. 
     
     KIbrıs'ta soykırım olur 
     Ecevit, Kıbrıs ile ilgili önemli gelişmelerin yaşandığı hatırlatılarak, ''Türkiye, Kıbrıs'la ilgili ödün mü verecek ya da ne yapacak '' sorusunu şöyle yanıtladı 
     ''Ödün vermek, bedel vermek aramızda bir varsayım olarak bile görüşülmedi, hükümet düzeyinde. Hiçbirimizin aklından geçmiyor. 
     KKTC'yi feda etmekle Türkiye'nin bir toprağını feda etmek arasında bir fark yok. KKTC, yalnız Kıbrıs'taki Türkler'in güvenliği açısından değil, Türkiye'nin güvenliği açısından da yaşamsal önem taşıyor. 
     Bizim bu konuda kusurumuz, Türkler'in Kıbrıs'ta Barış Harekatı'ndan önce neler çektiğini yeni kuşaklara, yeni politikacı kuşaklara yetirince anlatamamış olmamızdır. Bunlar nasılsa gerçekleri biliyorlardır sanrısı ile hareket ettik adeta... Bu konuda yoğun bir kampanya açmamız lazım.'' Başbakan Ecevit, Barış Harekatı öncesinde, Rumlar'dan Türkler'e karşı birkaç soykırım girişimi olduğunu anımsatarak, sözlerini şöyle sürdürdü 
     ''Ancak, Türkiye'nin sesini yükseltmesiyle durdurulabildi. Bu arada, Bosna-Hersek'teki olaylarda, Kıbrıs Rum yönetimi, oradaki teröristlere arka çıktı. Şimdi, eğer Rumlar'ın veya AB'nin isteği doğrultusunda bir çözüm gündeme getirilecek, uygulanmaya çalışılacak olursa, Türkler'in orada yeni bir soykırımla karşılaşmaları bana göre kaçınılmazdır. Çünkü şimdiden, Kıbrıs Rum yönetimi yetkilileri, Girne'de denize gireceğiz, evlerimize yeniden kavuşacağız havası içindeler. Açıkça ifade ediyorlar. Rumlar tarafından binlerce dava açıldı, Avrupa insan Hakları Mahkemesi'ne evlerine dönmek için... 
     Düşünün siz, iki devlet biraraya gelecekler ve hemen ertesi gün kavgalar başlayacak. Türkiye'de bazı kimseler, yazarlar, çizerler, hatta politikacılar diyorlar ki bu çağda soykırım olmaz... Peki Bosna -Hersek'teki soykırım neyin nesiydi O olayları yapanları, Kıbrıs Rum yönetimi destekledi.'' Ecevit, ''Batı'nın olayı, Rauf Denktaş olayı olarak görmesinin akıl almaz olduğunu'' ifade ederek, ''Bu, Türkiye'nin sorunu. Kendi kendilerini aldatıyorlar. Ödün vermeyeceğimiz anlaşıldıkça, yeni bir durum değerlendirmesi yapacaklardır'' diye konuştu. 
     KKTC Cumhurbaşkanı Rauf Denktaş ile Rum kesimi Lideri Klerides arasında yapılması beklenen görüşmenin nasıl sonuçlanacağının sorulması üzerine de Ecevit, ''İyimser olmakta yarar var. Umarım bir uzlaşma ortamına gelinsin, fakat çok da fazla umutlu değilim'' dedi. 
     Ecevit, Türkiye'nin kararlılığını sürdürdüğü sürece, sorunların aşılacağına olan inancını dile getirdi. 
     Türkiye'nin AB'ye tam üyelik süreci ile Kıbrıs konusunun ilişkilendirildiğinin ve bazı anlaşmazlıklar yaşandığının anımsatılması üzerine de Başbakan Ecevit, şöyle konuştu 
     ''Birtakım sürtüşmeler olduğu kesin. Türkiye, AB için çok önemli. 
     AB için ne kadar önemli olduğumuzu, Avrupalılar'dan çok Amerkalılar algılıyorlar. Avrupa'da bunu bilmezden gelenler var. Avrupa'ya Kıbrıs'la ilgili şunu hatırlatmak isterim aslında Kıbrıs ile Avrupa'nın bir davası yok. Kıbrıs'ta olup biten, sadece Yunanistan'ı ve Kıbrıs'lı Rumları ilgilendirebilir. Onun dışında hiçbir Avrupa ve dünya devletini ilgilendiren yanı yok. Onun için bu acayip bir fantezi adeta. Bunu aşabileceğimize inanıyorum. Aşmamız da gerekiyor.'' 
     






</TEXT>
</DOC>
