<DOC>
<DOCNO> 74741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur11.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'nın adı değişse ne olur, 35 bin insanımızın kanı ortada... 
</HEADLINE>
<TEXT>

     İçişleri Bakanı Rüştü Kazım Yücelen, terör örgütü PKK'nın ''siyasallaşma'' çabaları konusunda, ''İsmini de değiştirse, maske de taksa ne yaparsa yapsın adı konmamış bebeklerin öldürülüşü zihinlerimizden çıkmaz. 35 bin insanımızın kanı hala ortada duruyor'' dedi. 
     Yücelen, İçişleri Bakanlığı ile Türkiye ve Ortadoğu Amme İdaresi Enstitüsü Yerel Yönetimler Araştırma ve Eğitim Merkezi arasında imzalanan protokol çerçevesinde çalışmaları devam eden ''Yerel Yönetimler Bilgi Tabanı Projesi''nin tanıtım toplantısı sonrasında gazetecilerin sorularını yanıtladı. 
     Bakan Yücelen, bir gazetecinin ''PKK'nın siyasallaşması konusunda çalışmalar bulunduğunu'' hatırlatması üzerine, şunları söyledi 
     ''Adı konmamış bebekleri öldüren, 35 bin vatandaşın hayatını kaybetmesine sebep olan, 35 bin vatandaşın kanı ortadayken ismini de değiştirse maske de taksa, terör örgütü olarak bizim zihinlerimizde, tüm insanların zihinlerinde terör örgütü olarak kalacaktır. 
     Ancak hakikaten samimi olarak unutturmak istiyorsa hemen bütün faaliyetlerine son verip devletin şefkatli ellerine sığınır, kalan, şu anda faaliyet gösteren elemanlarını teslim eder, bütün kamplarını, silahlı elemanlarını dağıtır, milletin çoluğunun çocuğunun bundan sonra kanına girmez, o zaman kendini unutturur. Yoksa ismini de değiştirse, maske de taksa ne yaparsa yapsın adı konmamış bebeklerin öldürülüşü zihinlerimizden çıkmaz. 35 bin insanımızın kanı hala ortada duruyor.'' Terör örgütü PKK'yı her yerde anlattığını, anlatmaya da devem edeceğini belirten Yücelen, ''İsim değişikliği PKK'nın Avrupa'da terör örgütü imajından kurtulmasında etkili olur mu '' sorusu üzerine de, ''Bana göre olmaz. Olmaması için de gittiğim her yerde PKK terör örgütünün şimdiye kadar yaptığı faaliyetleri anlatmaya devam edeceğim'' diye konuştu. 
     Yücelen, bu politikaların aynı zamanda devletin de politikası olduğunu söyledi. 
     Bir gazetecinin ''ANAP Genel Başkanı Mesut Yılmaz'a Macaristan'da saldırıda bulunan Veysel Özerdem'in öldüğü yolunda iddialar bulunduğunu'' hatırlatması üzerine, kendilerine bu konuda bir müracaat olmadığını, bir köşe yazarının yazısında okuduğunu, ancak o yazıda da kesin olan birşey bulunmadığını, dikkat çekmek için yazıldığını söyledi. Yücelen, ''Merak etmeyin, eğer öyle bir müracaat olursa bütün gücümüzle ararız, bulmaya çalışırız. Artık faili meçhulümüz yok. 
     Bundan sonra da olmamasını dileriz'' dedi. 
     






</TEXT>
</DOC>
