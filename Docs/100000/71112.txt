<DOC>
<DOCNO> 71112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun27.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de meydana gelen patlamada 5 asker öldü 
</HEADLINE>
<TEXT>

     Almanya Genelkurmay Başkanı Harald Kujat, Afganistan'ın başkenti Kabil'de, Rus yapımı SA-3 tipi 2 hava savunma füzesinin etkisiz hale getirilmesi sırasında meydana gelen patlamada, 2 Alman ve 3 Danimarkalı askerinin öldüğünü bildirdi. 
     Kujat, Savunma Bakanlığı'nda yaptığı açıklamada, patlamanın TSİ 14.30'da Alman kampına yaklaşık 5 kilometre uzaklıkta meydana 
     geldiğini, olayda 3 askerin ağır, 4 askerin de hafif yaralandığını belirtti. 
     Bu konuda Danimarkalı meslektaşını da bilgilendirdiğini kaydeden Kujat, Savunma Bakanı Rudolf Scharping'in de Cibuti ziyaretini yarıda keserek Berlin'e dönmek üzere olduğunu açıkladı. 
     Kujat, yaralı askerlerin Alman ve Fransız askeri hastanelerinde tedavi gördüklerini ve gerektiği takdirde Almanya'ya getirileceklerini, bölgede gerekli tüm güvenlik önlemlerinin alındığını sözlerine ekledi. 
     Bu olayın çok üzücü bir kaza olduğunu belirten Kujat, askerlerin bomba uzmanı ve çok iyi eğitimli olduklarını kaydetti. 
     






</TEXT>
</DOC>
