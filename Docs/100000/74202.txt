<DOC>
<DOCNO> 74202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sonspo01.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Bugün oynadığımız, tamamen benim sistemim" 
</HEADLINE>
<TEXT>

     Fenerbahçe Teknik Direktörü Werner Lorant, Fenerbahçe'nin Gaziantepspor maçında oynadığı sistemin, "tamamen kendi sistemi" olduğunu söyledi. 
     Lorant, Gaziantepspor maçından sonra soyunma odasında basın mensuplarına yaptığı açıklamada, "takım için iyi olan neyse onu yaptığını" belirterek, "Bugünkü sistemi, eleştiriler için değil kendi kafama göre yaptım. Sahamızda rahat oynayıp farklı galip geldik. Oyuncularıma güveniyorum" dedi. 
     Alman çalıştırıcı, uzun bir aradan sonra takımda yer verdiği Hakan Bayraktar'ın oynadığı futboldan memnun kaldığını belirterek, "Hakan, hafta içinde iyi çalışıp hazırlandı. Orta sahada her pozisyonda oynayabilecek bir futbolcu. Bugünkü futboluyla da beni mutlu etti" diye konuştu. 
     Maçın sonlarını doğru yedikleri gole çok sinirlendiğini ifade eden Lorant, gol hakkında Fatih ile konuştuklarını, daha dikkatli olmaları gerektiğini söyledi. 
     Lorant, dün yapılan son antrenmandan sonra kadroya almadığı Yusuf konusuna da açıklık getirirken, yapılan spekülasyonların doğru olmadığını, bu oyuncunun yerine Ceyhun'u alarak rutin bir değişiklik yaptığını ve Yusuf ile de bir sorunu bulunmadığını kaydetti. 
     Gaziantepspor teknik direktörü Samet Aybaba ise maç sonrası basın toplantısı yapmazken, stat çıkışında gazetecilerin soruları üzerine, rakiplerinin Futbol Federasyonu ve hakemlerden niçin şikayet ettiğini anlayamadığını söyledi. 
     Aybaba, "Fenerbahçe'nin, Federasyona çiçek göndermesi lazım" dedi. 
     Gaziantepspor Kulübü Başkanı Celal Doğan da maçın hakemi Ali Aydın'a tepki gösterdi. Doğan, "Bu hakem Türkiye'nin zirvesindeyse, Türk hakemliğinin gözden geçirilmesi lazım. Fenerbahçe'nin kazanmak için hakeme ihtiyacı yoktu" diye konuştu. 
     






</TEXT>
</DOC>
