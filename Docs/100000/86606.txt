<DOC>
<DOCNO> 86606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur04.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba Nurhayat aranıyor... 
</HEADLINE>
<TEXT>

     Emniyet Genel Müdürlüğü tarafından ''intihar saldırısı düzenleyebilir'' uyarısında bulunulan terör örgütü DHKP-C üyesi ''Nurhayat'' kod adlı Songül Koçyiğit'in Sivas ve Tokat kırsal kesimlerinde 9 ayrı silahlı eyleme katıldığı bildirildi. 
     A.A muhabirinin bilgi aldığı güvenlik yetkilileri, geçtiğimiz hafta Emniyet Genel Müdürlüğü tarafından ''intihar saldırısı düzenleyebileceği'' uyarısında bulunulan terör örgütü DHKP-C üyesi ''Nurhayat'' kod adlı Songül Koçyiğit'in, 1993 yılında örgütün kırsal kesimine katıldığını belirttiler. Yetkililerin verdiği bilgiye göre, ''Nurhayat'' kod adlı Songül Koçyiğit'in, Sivas ve Tokat kırsal kesimlerinde katıldığı eylemler şöyle 
     ''1995 yılında Tokat'ın Almus İlçesi'nde polis karakoluna baskın düzenlemek, 1995 Ağustos ayı içerisinde, Sivas merkezde bulunan Osman Nuri Gezmen Polis Karakolu'na silahlı baskın düzenlemek. 
     1996 yılı Temmuz ayında Tokat'ın Reşadiye İlçesi Beşdere Köyü 
     muhtarının öldürülmesi. 
     1997 yılı Temmuz ayında, Hafik İlçesi Adamlı Köyü'ne baskın 
     düzenleyerek, Hüseyin Çakmak ve Hasan Önder isimli vatandaşların katledilmesi. 1999 yılı 18 Nisan günü Hafik İlçesi'ne bağlı, Adamlı ve Beykonağı arasında seçim sandıklarını taşıyan askeri konvoya roketli saldırı düzenleyerek, 2 asker, 2 seçim görevlisi öğretmenin öldürülmesi ile 6 asker ile bir vatandaşının yaralanması. 2001 yılı 14 Mayıs günü Hafik İlçesi'ne bağlı Saray Köyü yakınında karayoluna döşenen uzaktan kumandalı bombanın patlatılması sonucu, askeri aracın hasar görmesi. 2001 yılı eylül ayında Ordu'nun Kumru İlçesi Ericek Yaylası'nda güvenlik güçleriyle silahlı çatışmaya girmek. 2001 yılı ekim ayında Tokat'ın Almus İlçesi Gölgeli Beldesi Karahalil Mahallesi'ne baskın düzeneyerek, muhtar Kenan Karahan'ın katledilmesi. 2001 ekim ayı içerisinde Tokat merkez Eskiköy Ketenderesi mevkiinde jandarma karakoluna erzak götüren vatandaşın aracının yakılması olayı.'' 
     
     ÖRGÜT ÜYESİNİN İTİRAFLARI 
     Öte yandan, terör örgütü DHKP-C'nin kırsal kesiminde bulunan ve kaçarak güvenlik güçlerine teslim olan ''Metin ve Ercan'' kod adlarını kullanan Yüksel Yılmaz'ın, Sivas, Tokat, Ordu ve Giresun illerindeki operasyonların çok yoğun olduğunu, örgüt üyelerinin zor durumda kaldıklarını anlattığı belirtildi. Örgüt üyesi Yılmaz'ın ifadesinde, 1997'de Tokat kırsal kesiminde bulunan örgüt üyeleriyle biraraya 
     geldiğini ve birkaç eyleme katıldığını belirttikten sonra, ''Örgütün içyüzünü öğrendikten sonra kaçmak için fırsat aradım. Ancak, kaçmak isteyenleri öğrenirlerse infaz ediyorlardı. Kaçmaktan korkuyorduk. Ben bir fırsatını buldum, kaçarak güvenlik güçlerine teslim oldum'' dediği bildirildi. 
     
     OPERASYONLAR SÜRÜYOR 
     Giresun'a bağlı Yağlıdere İlçesi'nde, bir grup TKP-ML-TİKKO üyesi tarafından DSP Espiye İlçe Başkanı Recai Zaim, Soğukpınar Beldesi Belediye Başkanı İbrahim Akgün, Espiye Orman İşletme Müdürü Ahmet Akbulut ve şoförü Mehmet Külah'ın kaçırıldıktan bir süre sonra bırakılmasının ardından başlatılan operasyonlar sürüyor. 
     Eylemi, TKP-ML TİKKO örgütünün konferans kanadının gerçekleştirdiği, grubun sözde liderliğini ise ''Ellez Dede'' kod adlı Halil Şahin'in yaptığının belirlendiğini kaydeden güvenlik yetkilileri, ''Operasyonlar aralıksız sürüyor. Her türlü duyum ve ihbarı değerlendiriyoruz. Bölgemiz, teröristlerden tamamen arınana kadar operasyonlarımız sürecektir'' dediler. 
     





</TEXT>
</DOC>
