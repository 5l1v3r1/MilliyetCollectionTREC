<DOC>
<DOCNO> 90788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo13.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basınından Türkçe manşet "Finalde buluşalım" 
</HEADLINE>
<TEXT>

     A Milli Takım'ın 17. Dünya Kupası'nda Japonya'yı yenerek çeyrek finale yükselmesi, bugünkü Alman gazetelerinde geniş yer aldı. 
     Bild Gazetesi Türkçe olarak, ''Yaşasın Türkiye'' başlığıyla Berlin'deki sevinç gösterilerinin fotoğraflarına yer verdi. Haberin başlangıcında da Türkçe olarak ''Yaşasın Türkiye Biz de sizinle seviniyoruz'' dendi. 
     Gazetenin tüm iç sayfalarında da Türkçe olarak, ''Türkiye 1-0 kazandı. Aslanlarımızla gururluyuz'' başlığı altında sevinen Türk vatandaşların fotoğraflarına yer verildi. 
     İlk sayfasında da sevinen Türk kızların bir fotoğrafına yer veren Bild gazetesi, ''Türkiye ile final mi oynayacağız '' biçiminde başlık attı. 
     Berliner Kurier Gazetesi de ilk sayfasında Türkçe olarak, ''Yaşa Türkiye, finalde buluşalım'' başlığıyla verdi. 
     İç sayfalarda da, ''Kırmızı sevinç Türkler, şampiyonluğun düşünü kuruyor'' başlığıyla verilen haberde, ''Yalnızca İstanbul'daki sevinç gösterileri Berlin'deki gösterilerden biraz daha büyüktü'' ifadesine yer verildi. 
     Haberde, maçı Berlin-Brandenburg Türk-Alman İşadamları Derneği'nde TDU izleyen Türkiye'nin Berlin Büyükelçisi Osman Korutürk'ün maçtan sonra, ''Güçlü bir takımımız var. Türkiye'nin finalde Almanya ile oynaması, gerçek olmak için fazla güzel'' biçimindeki sözleri aktarıldı ve bir fotoğrafına yer verildi. 
     Spor sayfasında da, ''Türkler Osaka'ya saldırıya geçiyor'' başlığıyla verilen haberde, büyük bir Türk bayrağı taşıyan Ümit Davala'nın fotoğrafı aktarıldı. 
     B.Z. Gazetesi ise, ''Türklerin Dünya Kupası Sevinci, ancak bu kez maalesef olaylar da yaşandı'' başlığıyla verdiği haberde, Türklerin Berlin'deki gösterileri sırasında kuru sıkı tabancalarla ateş etmeleri sonucu 3 polisin yaralandığı hatırlatıldı. 
     Gazetenin spor sayfasında, ''Türk irokezi Japonya'yı silip süpürdü, şimdi final düşü kuruyorlar'' başlığıyla verdiği haberde, Ümit Davala'nın, ''Türk halkına böyle büyük bir sevinç yaratmak harika bir duygu'' biçimindeki sözlerine yer verildi. 
     Berliner Morgenpost Gazetesi, birinci sayfada Türklerin sevinç gösterisini gösteren bir fotoğrafla birlikte, ''Berlinli Türkler futbol sarhoşu'' başlığına yer verdi. 
     Gazetenin iç sayfasında da Berlin'de yaşanan sevinç gösterilerinin fotoğraflarına ve Birlik 90 Yeşiller Partisi Federal Meclis Milletvekili Cem Özdemir'in, Türklerin sevinciyle ilgili bir makalesine yer verildi. 
     Maçı parti arkadaşı ve Berlin Eyalet Meclisi Milletvekili Özcan Mutlu ile birlikte izlediğini anlatan Özdemir, maçın yalnızca ''Premiere'' adlı paralı televizyon kanalından verilmesini eleştirdi. 
     Türklerin coşkularıyla, ''Bakın biz neler yapabiliyoruz'' diye göstermek istediklerini savunan Özdemir, sevinç gösterilerine bazı bozguncuların da katılarak olay çıkartmalarından ise üzüntü duyduğunu bildirdi. 
     Frankfurter Rundschau Gazetesi spor sayfasında, ''Japon masalı sona erdi'' başlığıyla verdiği haberde, Japonya'nın büyük bir üzüntüye boğulurken, Türkiye'deki sevinç gösterilerinin bitmek bilmediğini ifade etti. 
     Haberde, Hasan Şaş'ın ''Maç sırasında Türkiye'deki 70 milyon insanın dualarını kalbimizde hissettik'' biçimindeki sözleri aktarıldı. 
     Frankfurter Allgemeine Zeitung Gazetesi de, ağlayan bir Japon futbolcunun ve Berlin'de sevinç gösterisinde bulunan bir Türk gencinin fotoğraflarına yer verdi. 
     ''Kurfürstendamm üzerinde hilal dalgalanıyor'' başlığıyla verilen haberde, Türklerin başkent Berlin'in tanınmış ana caddelerinden biri olan Kurfürstendamm üzerinde büyük sevinç gösterilerinde bulundukları belirtildi. 
     Die Welt gazetesi de, ''Asya'da tam isabet, Kreuzberg'te havai fişekler'' başlığıyla verdiği haberde, maçtan sonra Berlin'de, yoğun olarak Türklerin yaşadığı Kreuzberg semtindeki sevinç gösterileri sırasında havai fişeklerin atıldığını, tüm kentte yaklaşık 200 bin Türk'ün bu gösterilere katıldığını yazdı. 
     Beşiktaş'ın eski teknik direktörü Christoph Daum da, SAT 1 adlı özel TV kanalının spor programında, ''İkinci vatanım olan Türkiye'nin Senegal'i yeneceğine inanıyorum'' dedi. Daum stüdyoda, Türkçe olarak ''En büyük Türkiye'' sloganıyla Türk seyircileri selamladı. 
     





</TEXT>
</DOC>
