<DOC>
<DOCNO> 69326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur14.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yaz, Mersin'de fırtına... 
</HEADLINE>
<TEXT>

     Antalya'da yazdan kalma günler yaşanırken Mersin'de hızı 80 kilometreyi bulan fırtına, yaşamı olumsuz yönde etkiledi. 
     Meteoroloji yetkililerinden alınan bilgiye göre, son iki gündür etkili olan yağışlı hava doğuya kayacak ve Antalya'da yine yazdan kalma günler yaşanacak. 
     Yetkililer, gelecek bir hafta içinde Antalya'da yağış beklenmediğini ve hava sıcaklığının ortalama gece 7, gündüz 17-18 derece olacağını, zaman zaman 20 dereceye kadar ulaşacağını bildirdiler. 
     Antalya'da güneşli günlerin yeniden başlamasıyla birlikte, iki gündür evlerinde kapalı kalan Antalyalılar, yeniden sokaklara, deniz kenarına ve parklara akın ettiler. 
     Antalya'da, yaklaşık üç haftadır etkili olan sıcak ve kurak hava koşulları, Kurban Bayramı'nın ilk iki gününde yerini yağışa bırakmıştı. 
     
     Mersin 
     Mersin'de sabah saatlerinde hızı 80 kilometreyi bulan şiddetli fırtına yaşamı olumsuz yönde etkiledi. 
     Şiddetli fırtına nedeniyle tellerin kopması sonucu kentin büyük bir bölümünde elektrikler kesildi. İnönü Bulvarı Özel idare İşhanı yakınlarında bir ağacın devrilmesi sonucu yol trafiğe kapandı. 
     Devrilen ağaç belediye ekipleri tarafından dozerle kamyona yüklenerek kaldırıldı. 
     Bu arada, Üseli Köyü'nde Ahmet Karateke'ye ait tavuk çiftliği ve bitişiğindeki evin çatısı uçarak yola düştü. Karateke, çatılarının uykuda oldukları bir sırada uçtuğunu belirterek, ardından hızla evlerini terk ettiklerini söyledi. 
     Bu arada, bayram ziyaretine çıkan vatandaşlar fırtına ve sağanak yağmur nedeniyle kapalı mekanlarda beklemek zorunda kaldılar. 
     






</TEXT>
</DOC>
