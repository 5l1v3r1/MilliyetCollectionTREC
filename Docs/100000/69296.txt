<DOC>
<DOCNO> 69296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo07.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kongresi'nde Seba'ya eleştiri yüzünden hava gerginleşti 
</HEADLINE>
<TEXT>

     Beşiktaş Kulübü Olağan Mali ve İdari Genel Kurul Toplantısı'nda gergin anlar yaşandı. 
     Lütfü Kırdar Kongre ve Sergi Sarayı Anadolu Salonu'nda gerçekleştirilen toplantının, ''Raporların Görüşülmesi'' maddesinde söz alan eski başkan adaylarından Nevzat Demir'in, onursal başkan Süleyman Seba dönemine eleştirilerde bulunması tartışmalara yol açtı. 
     Demir'in, Seba yönetimlerini, ''Eskiden mali kongrelerde şu an elimizdeki kitapçıklar verilmezdi. Sadece 2-3 sayfalık kağıtlar verilirdi. O dönemde kulübün mali durumunu bilmemiz istenmiyordu. Ayrıca, kulüp binasında yabancı dil bilen eleman yoktu'' diyerek eleştirmesi, kongre üyelerini bir hayli sinirlendirdi. 
     Yerlerinden kalkıp Demir'e, ''Nankör adam'' diye bağıran kongre üyeleri, onursal başkan Süleyman Seba'dan özür dilenmesini istedi. Ayrıca, uzun süre de alkış tutularak protestolarla Demir'in konuşmasına engel olundu. Nevzat Demir de bunun üzerine, ''Süleyman Seba benim de başkanım. Benim de ağabeyim'' dedi. 
     Daha sonra, geçen seçimde adaylardan kim kazanırsa kazansın, öbürleri yönetimin yanında yer alacak diye söz verildiğini hatırlatan Demir'in, ''Bu söze bir tek ben uydum. Bu kulübün başkanı da, bekçisi de olurum'' diye konuşmasıyla gerginlik yumuşadı. 
     






</TEXT>
</DOC>
