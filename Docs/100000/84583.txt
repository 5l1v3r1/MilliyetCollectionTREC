<DOC>
<DOCNO> 84583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko26.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlara göre de Ecevit'in durumu, ekonomiyi etkilemeyecek 
</HEADLINE>
<TEXT>

     Boğaziçi Üniversitesi BÜ İktisadi ve İdari Bilimler Fakültesi İİBF Dekanı Prof. Dr. Güven Alpay, Başbakan Bülent Ecevit'in rahatsızlığının piyasalarda çok büyük dalgalanmalar yaratmayacağını söyledi. 
     Prof. Dr. Alpay, konuyla ilgili Türkiye'de ekonominin arzu edilen ölçüde politikanın dışına çekilemediğini ve bağımsız kılınamadığını ifade etti. 
     Alınan bazı önlemlerle ekonomik yapının politik olumsuzlukların etkisinden zarar görmeyecek konuma getirildiğini kaydeden Prof. Dr. Alpay, ''Alınan ekonomik önlemler sayesinde piyasaların, küçük dalgalanmalar geçirse de, çok büyük dalgalanmalar geçireceğini düşünmüyorum'' dedi. 
     Türkiye'nin bir uygarlık örneği göstermesi gerektiğini ve insanların sağlıkları konusunda elde tam veri olmadan spekülasyon yapılmasının doğru olmadığını vurgulayan Prof. Dr. Alpay, ''Bana göre ekonomik ve siyasi örgütlenme arasında bizde, hem ayrı olup hem yakın olunması gereken mekanizma sağlanamadı. Ama yine de Başbakan'ın rahatsızlığının piyasalara etkisi asgari olacaktır'' diye konuştu. 
     Prof. Dr. Güven Alpay, Türkiye'de uygulanan esnek kur sisteminde müdahalelerin olumsuz sonuçlar getirdiğini belirterek, şöyle konuştu 
     ''Piyasa mekanizmasının bu sorunu halledeceğini düşünüyorum. Bu yönde bütün önlemler alındı. Bizim hem Ekim hem de Şubat krizindeki hazırlıksız durumumuz şu anda söz konusu değil. Bence büyük spekülatif gelişmeler olmayacaktır. Şu anda BDDK'nın bankalar üzerindeki denetimi, çok yakında şeffaf bilançoların açıklanıyor olması, reel ekonomideki sıkıntılar ve insanlarda paranın olmayışı büyük haksız kazançların olmasını engelleyen faktörler... Hükümetin bence bu durumda herhangi bir önlem almasına gerek yok. Önlem alırsa daha ters teper. Ancak uzun vadede tabii ki yeniden yapılanmanın gerçekleştirilmesi gerekiyor.'' İstanbul Üniversitesi İÜ İktisat Fakültesi Öğretim Üyesi Prof. 
     Dr. Esfender Korkmaz da, Başbakan Ecevit'in rahatsızlığının kısa sürmesi halinde piyasalarda çok fazla bir hareketlilik yaşanmayacağını, borsadaki dalgalanmanın ise daha önce benzer olaylardaki tepkiden farklı olmayacağını söyledi. 
     Prof. Dr. Korkmaz, rahatsızlığın piyasalarda hafif bazı dalgalanmalar yaratabileceğine işaret ederek, ''Kanımca Ecevit işinin başına dönecektir. Başbakan'ın görevine dönmemesi halinde seçime gidilir ya da hükümet boşluğu olursa bitkisel hayattan alınan istikrar yeniden bozulur. Bu durumda Ecevit'in görevine dönmesi gerekiyor'' diye konuştu. 
     Bazı kesimlerin piyasalardaki hareketliliği spekülatif dalgalanma olarak göstererek, dalgalanmanın hızını artırmak istediklerini savunan Prof. Dr. Korkmaz, şöyle devam etti 
     ''Bu psikolojik etki yapar ve dalgalanmanın şiddetini artırır. 
     Bundan da bazıları kar sağlar. Bana göre dalgalanma yok, ama spekülasyon yapmak için birtakım girişimler var. Önemli olan spekülasyon için elverişli olabilecek ortamı ortadan kaldırmak ve spekülatörlerin istismarını önlemek. Bu spekülatif yapıyı bilenler tabii ki yüksek çıkar sağlamak için hareketlenmek istiyor, piyasayı bozmak istiyorlar. Buradaki asıl sorun izlenen politikalardan kaynaklanıyor. Bugün izlenen para ve kur politikasıyla bu sorunlar çözülmez.'' 
     





</TEXT>
</DOC>
