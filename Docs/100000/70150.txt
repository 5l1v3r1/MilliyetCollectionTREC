<DOC>
<DOCNO> 70150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/spor/ysenay.html </URL>
<DATE> 2002/03/01/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Hakan Bayraktar 
</HEADLINE>
<TEXT>

     Fenerbahçe’de bir Hakan Bayraktar meselesi yaratılması, takımın şampiyonluk iddialarına çok ters düşen bir teknik çarpıklıktır bizce. 
     Bu delikanlı Gaziantep’e geldiği ve oynadığı yıllar içinde takımını dimdik ayakta tutan ve bütün büyük kulüpler tarafından transfer listesinin başında olan JOKER futbolculardan biriydi. Ne oldu da, Mustafa Denizli de, şimdilerde Herr Lorant da bu müthiş yeteneğe sırt çevirdiler, anlayamıyorum... Orta saha Fenerbahçe’de herkesin bildiği gibi en sorunlu bölge... Ne defansif organizasyonda, ne de ofansif çıkışlarda göz doldurmuyorlar... Serhat - Oktay - Andersson üçlüsünden hangileri oynarsa oynasın, şöyle koşu yollarına ölçülü biçili atılmış ara pasları hiç çıkmıyor orta alandan... Birçok ağır ve yaşlı oyuncunun kolayca forma giydiği bu bölgede Hakan Bayraktar’ın ilk on birin dışında kalmasına hiç aklım almıyor inanın ki... 
     Hakan’ın idmanlarda biraz temposuz olduğunu söylüyor bizim medyanın Fenerbahçe müdavimi habercileri... Tabii öyle olacak Oğuz Çetin bu ülkeye gelmiş en müthiş ve en klas orta alan ustalarından biri... O dahi Hakan gibi bir yeteneğin özelliklerini görmüyor veya görmezlikten geliyorsa eğer, o oyuncuda şevk ve iştah kalır mı .. Bay Lorant, Hakan’ın fiziğini zayıf buluyor ve fazla da topla oynaşmasını beğenilmez olarak kabul ediyormuş... İyi de bu eksikleri gidermek ve bizim yıllardır taktir dolu gözlerle izlediğimiz bu oyuncuyu ilk on bire monte etmek Alman dostumuzun ana görevi değil midir 
     Bizim hafızalarımızdaki Hakan Bayraktar raket gibi çabuk ve düzgün paslar yapabilen, tarak kemikleri üzerinde koşup, tazı gibi top arayan ve pres kavgalarından hiç de çekinmeyen bir "üstün yetenek". Fenerbahçe eğer, orta alanına çeki düzen verip, gol bölgelerinde büyük hareketlilikler yaratmak istiyorsa, Hakan’ı bu bölgede oyun kurucu olarak sürekli oynatmalıdır... Dört - beş 90 dakika takımda devamlı görev alacak bir Hakan’ın herkesin parmak ısıracağı bir futbol kalitesine ulaşacağına bütün yüreğimle inanıyorum... Çünkü sevgili Lorant gibi biz de bu saçları değirmenlerde değil, onun gibi futbol sahalarında ağarttık. 
     Haaa, bay Lorant ve Oğuz kardeş Hakan’ı defterden silmiş de olabilirler... Neticede bu onların bileceği iştir... Ama bilinsin ki Fenerbahçe’den kopacak bir Hakan Bayraktar başka formalarla muhakkak büyük başarılar yakalayacaktır. Ayrıca yaşı gepegenç bir futbolcuyu kazanıp, Fenerbahçe’yi güçlendirmek varken, onu boş yere itip, kakmanın kime ne yararı olur ki 
     



 SPOR 
























</TEXT>
</DOC>
