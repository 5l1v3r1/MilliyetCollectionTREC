<DOC>
<DOCNO> 91029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo25.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Beşiktaş Cordoba ile sözleşme imzaladı 
</HEADLINE>
<TEXT>

     Transfer çalışmalarını sürdüren Beşiktaş, uzun süredir İstanbul'a gelmesini beklediği Kolombiyalı kaleci Cordoba ile 1 yıllık kiralık sözleşme imzaladı. Akaretler'deki kulüp binasına öğle saatlerinde gelen Oscar Atletico Cordoba Arce, yöneticiler Hüsnü Güreli ve Yıldırım Demirören'in de hazır bulunduğu törende 1 yıllık sözleşmeye imza attı. 
     Kulübe gelen, ancak erken ayrılan başkan Serdar Bilgili imza törenine katılmazken, 2. başkan Hüsnü Güreli, daha önce anlaşmaya vardıkları Cordoba ile sözleşme imzaladıklarını belirterek, şöyle dedi 
     ''Kendisi ile 1 yıllık kiralık sözleşme imzaladık. Anlaşmanın 1 yılı da opsiyonlu olacak. Bu transfer ile ilgili çeşitli spekülasyonlar yapıldı. Ancak, başladığı gibi biten bir transferdi. Sadece Boca Juniors kulübünün başkanı seçim çalışmalarına katıldığı için bazı işlemler gecikti. İki tarafa da hayırlı olsun.'' 
     
     CORDOBA ''ÇOK MUTLUYUM'' 
     Beşiktaş'ın yeni transferi Cordoba da sözleşmeyi imzaladığı için çok mutlu olduğunu ve siyah-beyazlı forma altında elinden geleni yapacağını söyledi. 
     Siyah-beyazlı takımda 1 numaralı formayı giyecek olan Cordoba, Beşiktaş'la imzaladığı sözleşmeden dolayı yaşadığı mutluluğun aynısını, sezon sonunda şampiyon olarak da yaşamak istediğini belirtti. Cordoba, ''Beşiktaş'ta ben işime bakacağım. Takımı da yüzüncü yılda şampiyonlukta iddialı görüyorum'' dedi. 
     Galatasaray'da forma giyen vatandaşı Mondragon'a da değinen yeni transfer, şunları söyledi 
     ''Biz Mondragon ile eski arkadaşız, 12 yaşından beri arkadaşlık yapıyoruz. Ancak, bizim ikimizin de stilleri çok farklı. Ben milli takımda birinci kaleciyim. O ise bazen ikinci, bazen de üçüncü kaleci oluyor. Buraya gelmeden önce de kendisiyle konuştum. Bana Türkiye ile ilgili güzel şeyler söyledi.'' Cordoba, Beşiktaş'ın defansında Zago'nun olacağının hatırlatılması üzerine de Brezilyalı oyuncunun deneyimli ve akıllı olduğunu, kendisiyle iyi anlaşacaklarını dile getirdi. 
     Kolombiyalı kaleci, bir basın mensubunun, ''Eski takım arkadaşlarından Güney Koreli Ahn, İtalya'ya gol attıktan sonra Perugia'dan kovuldu, ne düşünüyorsun'' sorusunu, ''Ahn ile yarım sezon beraber oynadık. Kovulduğunu duyunca çok üzüldüm. Bu profesyonelliğe sığmaz'' diye yanıtladı. 
     Cordoba, sezon açılışına kadar İstanbul'da kalacak. 
     
     TRANSFER ÇALIŞMALARI 
     Kolombiyalı kaleci Cordoba ile sözleşme imzalayan Beşiktaş, yeni transferler için de çalışmalarını sürdürüyor. 
     Asbaşkan Yıldırım Demirören, bazı transfer görüşmeleri yapmak üzere İspanya'ya gittiğini ve gezisinin olumlu geçtiğini belirterek, ''İspanya'da birkaç kulüple görüştüm. Olumlu sonuçlar aldık. Bu çalışmayı da kısa zamanda somut hale getireceğiz. Ayrıca, Djalminha ile hiçbir şekilde ilgilenmedik, listemizde yoktu. Tümer ve Sergen varken, Djalminha'yı hiçbir şekilde düşünmeyiz'' dedi. 
     Bu arada ikinci başkan Hüsnü Güreli, kombine biletlerin gelecek haftadan itibaren satışa çıkacağını, yaptıkları transferlerle taraftarların biletlere büyük ilgi göstereceğini düşündüğünü dile getirdi. 
     





</TEXT>
</DOC>
