<DOC>
<DOCNO> 56758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/yasam/yas03.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Seve seve soydular 
</HEADLINE>
<TEXT>

İndirim kampanyalarının iştahını kabartığı Adanalı kafadarlar İstanbul'u soyup soğan çevirdi ama Akmerkez'de yakalandı 
     ELVAN EZBER İstanbul 

     "Bu ülke için seve seve" sloganıyla başlatılan indirim kampanyası sırasında, kalabalıktan yararlanarak, ünlü mağazalardan 30 milyar liralık giyim eşyası ve parfüm çaldıkları belirtilen 4 sabıkalı yakalandı. 
     Bir ihbarı değerlendiren Asayiş Şube Müdürlüğü ekipleri, Akmerkez'de düzenlediği operasyonda, şık kıyafetler içinde ve ellerinde çantalar bulunan Alpay Bulut, Cem Bahadır, Ali Özbeş ve Selim Özbeş'i gözaltına aldı. 
     Dolandırıcılık ve hırsızlık suçundan sabıkalı dört zanlının, alışveriş merkezinin yoğunluğundan yararlanarak, girdikleri ünlü mağazalardan hırsızlık yaptıkları belirlendi. Bahadır ve Özbeş kardeşlerin, indirim kampanyasının başlamasıyla, fırsattan yararlanarak hırsızlık yapmak için Adana'dan geldikleri belirlendi. 
     
Niyetleri kapkaç yapmaktı      Zanlıların, mağazalarda beğendikleri kıyafetleri ya giydikleri ya da çantalarına koydukları, güvenlik için konulan giysi alarmlarını kırarak dışarı çıktıkları belirtildi. 
     Gözaltına alınanlardan Ali Özbeş şunları söyledi "İndirimli günler yüzünden her yer çok kalabalıktı. Önce kapkaç yaparız düşüncesiyle geldik. Ancak daha sonra girdiğimiz mağazalarda bulunan eşyaların fiyatlarını görünce onları çalmaya karar verdik. Bazı mağazalarda 1 milyar 800 milyon liraya mont, 1 milyar 500 milyon liraya takım elbise vardı. Girdiğimiz mağazalarda bazen üst üste giyiyor, bazen bir torbaya koyarak rahatlıkla dışarı çıkıyorduk. Çaldıklarımızı otoparkta bulunan aracımıza bırakıp tekrar işe geri dönüyorduk." 
     



 YAŞAM 
















</TEXT>
</DOC>
