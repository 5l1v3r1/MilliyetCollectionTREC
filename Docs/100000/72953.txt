<DOC>
<DOCNO> 72953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/soneko01.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçi dövizini getirmedi 
</HEADLINE>
<TEXT>

     Türkiye'nin cari işlemler kapsamında döviz giderlerinin finansmanına önemli katkısı bulunan işçi dövizi girişleri geçen yıl adeta bıçak gibi kesildi. İşçi dövizi girişi, bundan önceki ekonomik kriz yılı olan 1994'ten sonraki dönemin en düşük düzeyine indi. 
     Merkez Bankası'nın verilerine göre, işçi dövizi girişleri 2001 yılında 2 milyar 784 milyon dolar düzeyinde gerçekleşti. Girişler, önceki yıla göre yüzde 39 azaldı. 
     2000 yılında yurt dışındaki işçiler Türkiye'ye 4 milyar 560 
     milyon dolar tutarında döviz göndermişti. 
     
     Son yedi yılın en düşüğü 
     İçi dövizi girişinin 2001 yılında, bundan önceki en ağır ekonomik kriz yılı olan 1994'ten bu yana geçen yedi yılın en düşük düzeyinde kaldığı dikkati çekti. 1993 yılında 2 milyar 919 milyon dolar olan giriş tutarı, 1994'te 2 
     milyar 627 milyon dolara gerilemişti. İşçi dövizi girişleri izleyen dönemde yeniden artışa geçerek 1995 yılında 3 milyar 327 milyon, 1996'da 3 milyar 542 milyon, 1997'de 4 milyar 197 milyon, 1998'de de 5 milyar 356 milyon dolara ulaşmıştı. 1999'dan itibaren yeniden azalmaya başlayan girişler anılan yıl 4 milyar 154 milyon, 2000'in anılan döneminde de 4 milyar 529 milyon, 2000'de de 4 milyar 560 milyon dolar olmuştu. Ekonomik kriz yılı olan 2001'deki hızlı düşüşle 2 milyar 784 milyon dolarda kalan giriş tutarı, 1994'ten sonraki en düşük düzeyi gördü. 
     
     Önemli katkı sağlıyor 
     Yurt dışında çalışan Türkler'in yurda gönderdiği dövizler, Türkiye'nin cari işlemler kapsamındaki döviz gelirleri içinde ihracat ve turizmden sonra en önemli kalemi oluşturuyor. 
     Merkez Bankası verilerinden yapılan belirlemeye göre, 1984-2001 döneminde Türkiye, cari işlemler kapsamında toplam 347.2 milyar dolarlık ihracat, 72.5 milyar dolarlık turizm geliri elde ederken, 54.9 milyar dolarlık işçi dövizi girişi sağladı. 
     499.9 milyar dolarlık ithalat yapılan, 68 milyar 
     dolarlık da faiz ödemesi gerçekleştirilen bu dönemde, diğer döviz gelir ve giderleri netleştirildiğinde Türkiye'nin 22.6 milyar dolarlık cari işlemler açığı verdiği belirlendi. 
     






</TEXT>
</DOC>
