<DOC>
<DOCNO> 86797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo03.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hidolu Kings'ten müthiş zafer 92 - 91 
</HEADLINE>
<TEXT>

     ABD Profesyonel Basketbol Ligi NBA'in yarı finallerinde Batı Bölümü'nde Sacramento Kings, evinde Los Angeles Lakers'ı 92-91 yenerek, 7 maçlık seride 3-2 öne geçti. 
     2 gün önce deplasmanda Lakers'a 1 sayı farkla 100-99 yenilen Kings, bu kez evinde rakibini 1 sayı farkla yendi. 
     Sacramento'daki maçta ilk 5'te sahaya çıkan Hidayet Türkoğlu, 37 dakikada oyunda kaldı ve 10 şuttan 5'i değerlendirerek, 13 sayı attı. Hidayet, 1 kez denediği 3 sayılık ve 2 kez kullandığı serbest atışta topu çemberden geçirirken, 2 ribaunt, 3 asist ve 2 blok yaptı. 
     Takımda Chris Webber 29 sayı ve 13 ribaunt, maçın bitimine 8 saniye kala attığı basketle Kings'e galibiyeti getiren Mike Bibby, 23 sayı gerçekleştirdi. Bibby, aynı zamanda takımın son 4 sayısını üretti. 
     Skora Vlade Divaç, Hidayet gibi skora 13 sayılık katkıda bulunurken, ilk 5'te forma giyen diğer oyuncu Doug Christie 8 sayı kaydetti. 
     Ayak bileğindeki sakatlık ve 6 maç aradan sonra forma giyen Predrag Stojakoviç, yedek oyuncu olarak sahaya çıktı ve 18 dakika oynadı. Stojakoviç, 2 sayı attı, 6 ribaunt aldı ve 2 asist yaptı. 
     Son 2 yılın şampiyonu Lakers'da ise Kobe Byrant 30, 6 faul alarak oyun dışı kalan Shaquille O'Neal 28 sayı, Rick Fox 16 sayı gerçekleştirdi. 
     2 takım arasındaki 6. maç, 1 Haziran Cumartesi günü sabaha karşı Los Angeles'da yapılacak. Bu maçı Sacramento Kings alırsa, 1951 yılından bu yana ilk kez NBA Ligi finallerine kalacak. Lakers'ın kazanması ve 3-3 eşitlik sağlanması durumunda 7. ve son maç, 3 Haziran Pazartesi günü Sacramento'da yapılacak. 
     Lige yarın Doğu Konferansı'nda East Rutherford'da yapılacak New Jersey Nets-Boston Celtics maçıyla devam edilecek. 2 takım arasında 2-2 eşitlik bulunuyor. 
     





</TEXT>
</DOC>
