<DOC>
<DOCNO> 53627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur12.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Alemdaroğlu "Tekrar seçileceğime yüzde 100 eminim" 
</HEADLINE>
<TEXT>

     İstanbul Üniversitesi'nde İÜ Prof. 
     Dr. Kemal Alemdaroğlu ile Prof. Dr. Mesut Parlak'ın aday olduğu ve 10 Aralık Pazartesi günü yapılacak rektörlük seçiminde, iki aday da seçimi kendilerinin kazanacağına inanıyor. 
     İÜ Rektörü Prof. Dr. Kemal Alemdaroğlu, yeniden rektörlüğe aday olma gerekçesini, ''Atatürkçü çizgideki kararlı ve tutarlı tavrın, ülkemize ve ulusumuza, Cumhuriyet üniversitelerine örnek olması için, bu yönetimin sürmesinin gerekli olduğuna bizi inandırmıştır'' sözleriyle açıkladı. 
     İÜ'nün Türkiye'de ''öncü ve önder'' bir üniversite olduğunu ifade eden Prof. Dr. Alemdaroğlu, ''1997 yılındaki seçim öncesi verdiğim sözlerin hepsi gerçekleşti. Seçim öncesi verilen sözlerin yerine getirilmesinin verdiği gururla ve huzurla öğretim üyesi arkadaşlarımdan yeni seçimde de destek istiyorum'' diye konuştu. 
     
     Tavrımız açık 
     Prof. Dr. Alemdaroğlu, seçilme şansını da değerlendirerek, ''Yüzde 100 seçileceğime ve atanacağıma inanıyorum. Ama, tabii ki başkalarının 
     alacağı oylar da olacaktır. Demokrasi de başka türlü olmaz'' dedi. 
     Karşısına sadece tek adayın çıkmasına ilişkin görüşlerini anlatan Prof. Dr. Alemdaroğlu, şunları kaydetti 
     ''Yönetimden şikayetler, sadece 5-10 kişinin kişisel sorunlarını yansıtmalarından ibarettir. O nedenle başka aday çıkamıyor. Bizim tavrımız çok açık köktendinci, bölücü ve Cumhuriyet'e numara veren çıkarcılara karşı olduğumuz için, onlar daha güçlü olabilecekleri düşüncesiyle bir adayın çevresinde toplanmış bulunuyorlar.'' 
     






</TEXT>
</DOC>
