<DOC>
<DOCNO> 62256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur15.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuru soğuklar üç gün daha sürecek... 
</HEADLINE>
<TEXT>

     Anadolu platosu üzerindeki soğuk hava özellikle sabah saatlerinde yoğun sisle birlikte önümüzdeki üç gün daha sürecek. 
     Devlet Meteoroloji İşleri Genel Müdürlüğü'nden alınan bilgiye göre, halen yurdun iç ve doğu kesimlerinde etkili olan soğuk hava, önümüzdeki üç gün daha devam edecek. Soğuk hava ile birlikte Marmara ve yurdun iç ve doğu kesimlerinde sabah saatlerinde yer yer yoğun olmak üzere sis bekleniyor. 
     Bu arada Güney Ege, Batı Akdeniz, Orta ve Doğu Karadeniz kıyıları hafif yağışlı geçecek. 
     Meteoroloji uzmanları, soğuk havanın Anadolu platosu üzerinde yer aldığına dikkati çekerek, bu durumun yeni bir yağışlı sistem gelinceye kadar devam edeceğini bildirdiler. 
     Öte yandan, yeni haftayı az bulutlu bir hava ile karşılayan Ankara'da önümüzdeki üç gün boyunca sabah saatlerinde yoğun olmak üzere sis görülecek. 
     Ankara'da yarın beklenen en düşük sıcaklığın sıfırın altında 12, en yüksek sıcaklığın ise sıfırın altında 3 derece olması bekleniyor. 
     16-17 Ocak tarihlerinde de Başkent sıfırın altında hava 
     sıcaklıklarını yaşamaya devam edecek. 
     Uzmanlar, soğuk hava nedeniyle gece ayazlarının görüleceğine dikkati çekerek, bu bölgelerde don ve buzlanma ile yurdun büyük bir bölümünde görülecek sis nedeniyle vatandaşların ve ilgililerin tedbirli olmalarını istediler. 
     






</TEXT>
</DOC>
