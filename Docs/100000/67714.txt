<DOC>
<DOCNO> 67714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/ekonomi/eko07.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
10 Soru 10 Cevap 
</HEADLINE>
<TEXT>
İş güvencesi Meclis’te 
Meclis’e sunulan iş güvencesi yasa tasarısına göre işten çıkarılan işçi dava açabilecek. İşveren işten atmanın geçerli bir nedene dayandığını ispat etmek zorunda olacak 
     ANKARA Milliyet 

     1- İş güvencesi yasa tasarısı işverene hangi sorumlulukları getiriyor 
     On ve daha fazla işçi çalıştıran işveren en az altı aylık işçiyi işten çıkardığında yazılı olarak geçerli bir neden gösterecek. İşçi savunması alınmadan, davranışı, verimiyle ilgili nedenlerle çıkartılamayacak. 
     2- Toplu işten çıkarmalarda işverenin yükümlülükleri neler olacak 
     İşveren ekonomik, teknolojik, yapısal, işletme, işyeri, işin gerekleri sonucu topluca veya bir ayda en az 10 işçiyi işten çıkarmak isterse, bunu 30 gün önceden sendika temsilcilerine ve İŞKUR’a bildirecek. 
     3- Hangi nedenler işten çıkarma gerekçesi olarak gösterilemez 
     Irk, renk, cinsiyet, medeni hal, aile yükümlülükleri, hamilelik, din, siyasi görüş, etnik, sosyal köken nedeniyle iş akti feshedilemeyecek. Sendika üyeliği, çalışma saati dışında sendikal faaliyet, işyeri sendika temsilciliği, hak takip için işveren aleyhine idari, adli makamlara başvurmak geçerli neden sayılmayacak. 
     4- İşten çıkartılan işçi nereye, nasıl ve hangi süre içinde itiraz edebilir 
     İşçi, fesih bildiriminde sebep gösterilmediği veya sebebin geçerli olmadığı iddiasıyla bir ay içinde iş mahkemesine dava açabilecek. Feshin geçerli sebebe dayandığını ispat yükümlülüğü işverene ait. Dava iki ayda sonuçlandırılacak, temyizde Yargıtay bir ayda karar verecek. 
     5- Davayı kazanan işçi hangi hakları elde edecek 
     Feshin geçersizliğine karar verildiğinde, işveren işçiyi bir ay içinde işe başlatmak zorunda olacak. 
     6- İşveren mahkeme kararına uymazsa ne olacak 
     İşçiyi bir ayda işe başlatmayan işveren, en az altı ay en çok bir yıllık ücreti kadar tazminat ödeyecek. Mahkeme işe başlatılmaması halinde ödenecek tazminat miktarını da belirleyecek. 
     7- Tarım ve orman işkolunda çalışan işçilerin durumu ne olacak 
     1475 sayılı İş Kanunu kapsamına alınıyorlar. 
     8- İş güvencesi kanunundan hangi iş kolları yararlanamayacak 
     İş Kanunu atıfta bulunan madde tarım işçilerinin iş güvencesinden yararlanması için yeterli değil. Basın ve Deniz İş kanunlarına tabi çalışanlar da kapsam dışında. 
     9- Sendikal faaliyetlere sağlanan güvenceler neler 
     Sendika üyeliği ve faaliyetleri nedeniyle işten çıkarılanlara en az bir yıllık ücretleri tutarında tazminat ödenecek. İşveren, yazılı rızası olmadıkça işyeri temsilcisinin işyerini değiştiremeyecek veya işinde değişiklik yapamayacak. 
     10- Bu kanun kapsamında olmayan ancak sendikalı olan işçilere güvence sağlanıyor mu 
     Bir işyerinde sendika üyeliği ve faaliyetlerinden dolayı hizmet akdinin feshi iddiası ile açacağı davalarda ispat yükümlülüğü yine işverene ait olacak. 
     
     



 EKONOMİ 






















</TEXT>
</DOC>
