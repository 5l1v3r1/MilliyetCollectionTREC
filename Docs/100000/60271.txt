<DOC>
<DOCNO> 60271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/ekonomi/aeko.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
5 katrilyon banka sahibinden 5 katrilyon devletten gelecek 
</HEADLINE>
<TEXT>

Bakan Derviş, banka operasyonunun Hazine’ye maliyetinin 5 katrilyon olacağını, banka sahiplerinden de sermayelerini güçlendirmeleri için 5.5 katrilyon alınacağını söyledi 
     SERPİL ÇEVİKCAN 

     Mali bünyesi zayıf bazı özel bankaların Fon’a Tasarruf Mevduatı Sigorta Fonu aktarılmadan Hazine kaynağıyla desteklenmesine ilişkin olarak Plan ve Bütçe Komisyonu’nda yapılan son operasyonu savunan Devlet Bakanı Kemal Derviş, "Ben ne yapmak isteğimizi halka anlatamadım" dedi. 
     Başbakan Bülent Ecevit, Derviş’i "Bunun bir kurtarma olmaması lazım, kaynak ziyan edilmemeli" diye uyarırken, Derviş, IMF’in Fon uygulamasına karşı olduğunu ve yapılan yasal düzenlemeyi öncelikli şart olarak öne sürdüğünü belirtti. Derviş, uygulama çerçevesinde banka sahiplerinden 5.5 katrilyon alınacağını, Hazine’nin de 5 katrilyon aktaracağını söyledi. 
     
     Özkan’la görüştü 
     Komisyondaki banka operasyonunun ardından yoğun eleştirilere hedef olan Derviş dün Başbakanlık’ta Başbakan Yardımcısı Hüsamettin Özkan ile bir araya geldi. Başbakan Ecevit’in 14 Ocak’ta ABD’ye yapacağı ziyaret öncesinde Meclis’ten geçirilecek zorunlu yasal düzenlemeleri konuşmak üzere Başbakanlığa gelen Derviş’in Özkan’la görüşmesinde banka konusu da ele alındı. 
     Özkan’ın ilgili çevreler ve kamoyundan gelen tepkileri anımsatması üzerine Derviş’in şu değerlendirmeleri yaptığı öğrenildi 
     "Ben bu işi kamuoyuna yeterince anlatamadım. Keşke komisyon aşamasından önce halka gerekçelerini anlatabilseydim. Bizim sorunlu bankaları Fon’a TMSF alarak yaptığımız uygulama 20 milyar dolara mal oldu. IMF bu yönteme sıcak bakmıyor. Fon’a alıp Hazine’ye yük olmasını değil Fon’a alınmadan rehabilite edilmelerini istiyor. Hazırladığımız tasarıya göre banka sahiplerinden 5.5 katrilyon alacağız. 5 katrilyon da biz aktaracağız. Oysa Fon uygulamasının maliyeti şimdiye kadar 20 milyar dolar. Bu banka kurtarmak değil." 
     
     Çifte denetim olacak 
     Derviş’in uygulama çerçevesinde uluslararası kuruluşlardan iki denetim raporu alınacağını ve banka sahiplerinin parayı koyup koyamayacaklarına da bakacaklarını belirterek, IMF’den gelecek 16.5 milyar dolarlık kaynak açısından bu düzenlemenin öncelikli olduğunu savunduğu öğrenildi. Derviş’in ikinci koşul olarak ihale yasasını, üçüncü öncelik olarak da endüstri bölgelerine ilişkin düzenlemeleri gösterdiği kaydedildi. 
     
Ecevit Katkılar ziyan olmasınBaşbakan Bülent Ecevit, bankalara sermaye benzeri kredi temini konusunda Bakan Derviş’i, Uygulama kurtarma niteliğinde olmasın’ diye uyardı 
     Başbakan Bülent Ecevit Milliyet’e yaptığı değerlendirmede, özel bankalara sermayelerini güçlendirmeleri için sağlanacak kredi konusunda kamuoyunda oluşan duyarlılığı paylaştığını söyledi. 
     Ecevit, şöyle konuştu 
     "Çok zor bir konu. Eğer banka sahipleri belli bir miktar koyabilirlerse o zaman devletin katkısı söz konusu olacak. Banka sahiplerinin katkısı olmayacaksa devletten katkı almaları söz konusu olmayacak. Ben de çok tedirgin oldum. Ama Sayın Derviş’e göre bu tedbir alınmazsa Hazine daha fazla bir yük altına girecek. Tabi bankalar ayrıca bu katkıya hak kazanabilmek için bir denetimden de geçecekler. Çok daha önemli olan uygulama. Bu konudaki duyarlılığımı Sayın Derviş’e de ilettim. Bu katkıların ziyan olmaması lazım. Bunun bir kurtarma niteliğinde olmaması lazım. Katkı niteliğinde olması lazım. Kamuoyununu bu konudaki duyarlılığını anlıyorum ve paylaşıyorum." 
     
     Türk Çok büyük çelişki 
     Adalet Bakanı Hikmet Sami Türk ise devletin zarar eden bankalarda pay sahibi olmasının büyük bir çelişki olduğunu bildirdi. Türk, Bakanlığının çalışmalarını değerlendirdiği basın toplantısında soruları yanıtlarken şunları söyledi 
     "Ziraat Bankası, Halk Bankası’nın özelleştirilmesi düşünülürken devletin zarar eden bankada pay sahibi olması, çok büyük bir çelişkidir. Devletin küçültülmesi ve özelleştirmenin anlamı devletin ekonomik faaliyetlerden çekilmesi demektir. Şimdi devletin güçsüz durumdaki bankalara destek sağlaması, beklenen bu amaca uygun değildir. Bir anlamda devleti bu bankalarda pay sahibi yapmak, zararına ortak etmek demektir. Bu kaynakların heder edilmemesi gerekir. Devletin zarar eden bankaya ortak olması rizikoludur çok büyük çelişkidir, tutarlı bir davranış değildir." 
     



 EKONOMİ 





















</TEXT>
</DOC>
