<DOC>
<DOCNO> 88972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun05.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide internet üzerinden haberleşiyor 
</HEADLINE>
<TEXT>

     Amerikan istihbaratı, El Kaide örgütünün kendi militanlarına mesaj iletmede kullandığı çok sayıda İslami site tespit etti. 
     "Newsweek" dergisinin son sayısında, terör örgütünün interneti bir iletişim şebekesi gibi kullandığının saptandığı belirtilerek, "İstihbarat analistlerinden biri geçen Ekim ayında, aylardır izlediği radikal İslamcı sitelerden birinde bir gariplik hissetti. O zamana kadar herkese açık olan sitenin bir bölümüne girilemiyordu. Notlarını karıştıran analist, sitenin eski adresini buldu ve giremediği sayfaya ulaşmayı başardı. O zamana kadar boş olan bu sayfada şimdi MİSYONERLER SALDIRIN yazıyordu" denildi. 
     Newsweek, "sitedeki diğer bazı kısımlarda da anlamsız gibi görünen cümlelerle Kuran'dan alıntılar bulunduğunu ve bunların El Kaide militanlarına yönelik mesajlar olduğunun şüphe götürmediğini" vurguladı. 
     Siteye konulan resimler ve onlara eklenen ikonların da sürekli değiştirildiğine dikkati çeken dergi, Usame bin Ladin'in resminin yanındaki Kalaşnikof tüfeğinin bir seferinde ona dönük, başka seferinde aksi yöne çevrilmiş olduğunu, ikonların renklerinin sık sık değiştiğini, mesajların, sitedeki sayfaların arasına gizlendiğini ve durumdan CIA ile ulusal güvenlik ajansının haberdar edildiğini yazdı. 
     





</TEXT>
</DOC>
