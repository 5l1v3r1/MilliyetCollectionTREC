<DOC>
<DOCNO> 91096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/guncel/gun04.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Davala tıraşı’ intihara sürükledi 
</HEADLINE>
<TEXT>

Saçını Ümit Davala modeli kestirdiği için babası tarafından azarlanan ve saçları evde sıfıra vurulan 12 yaşındaki Zarif, "Çok utanıyorum" diyerek kendini astı 
     FARUK DAĞDELEN Gemlik DHA 

     Bursa’nın Gemlik ilçesinde, ilköğretim okulu öğrencisi Zarif Yanık, milli futbolcu Ümit Davala gibi Mohikan’ stili tıraş olmasının bedelini canıyla ödedi. Babasının, saç modeline tepki göstererek, makineyle saçlarını sıfır numara kesmesini hazmedemeyen Zarif 12 , intihar etti. 
     Saçlarını Davala’nın stilinde kestiren Zarif, babası tarafından azarlandı. Bununla yetinmeyen baba Bahri Yanık, evdeki makineyle oğlunun saçlarını sıfıra vurdu. Buna içerleyen ve arkadaşlarına, "Babam bunu yapmamalıydı. Çok utanıyorum" diyen Zarif, ailesi kahvaltı yaparken odasına kapandı. Kemerini pencere pervazına bağlayarak kendini boşluğa bırakan Zarif, bir süre askıda kaldıktan sonra kemerin çözülmesiyle yere düştü. Gürültüyü duyup odaya koşan babası tarafından baygın bulunan Zarif, hastanede kurtarılamadı ve önceki gün Gemlik’te toprağa verildi. 
     
     "Azarlamadım" dedi 
     İfadesine başvurulan baba Yanık, "Benim onu azarladığımı söylüyorlar. Bu asılsız" dedi. 
     Yanık Ailesi’nin akrabası Hakkı Demirci ise "Zarif, saçlarını Ümit Davala gibi kestirmiş. Babası da kızınca intihar etmiş" diye konuştu. 
     



 GÜNCEL 
















</TEXT>
</DOC>
