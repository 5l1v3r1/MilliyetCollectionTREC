<DOC>
<DOCNO> 97563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur15.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'de trafik faciası ''8 ölü, 20 yaralı...'' 
</HEADLINE>
<TEXT>

     Balıkesir-Edremit karayolunun 29.kilometresinde meydana gelen trafik kazasında 8 kişi öldü, 20 kişi yaralandı. 
     Edremit'ten Balıkesir istikametine gitmekte olan Cemal Karahan yönetimindeki Metro Turizm'e ait 53 EC 403 plakalı yolcu otobüsü, şerit ihlali yapması sonucu, karşı yönden gelen Mehmet Bayat yönetimindeki İvrindi Birlik'e ait 10 P 0416 plakalı minibüs ile çarpıştı. 
     Kazada yaşamını yitirenlerden sadece minibüs sürücüsü Mehmet Bayat'ın 38 kimliği tespit edilebildi. Diğer 7 ölünün tamamının da minibüs yolcuları olduğu öğrenildi. 
     Kazada yaralanan 20 kişiden 13'ü Balıkesir Devlet, 2'si Balıkesir SSK, 5'i de İvrindi Devlet Hastanesi'ne kaldırıldı. 
     Kazada yaralananların kimlikleri şöyle 
     ''Cemal Karahan otobüs sürücüsü Ali Kantar, Vahit Kır, İlkin Babayiğit, Soydan Babayiğit, Kayra Babayiğit, Ebru Erikli, Beril Yılmaz, Asuman Yılmaz, Kıymet Canbaz, Esra Zorluoğlu, Hilal Ulutaş, Tahir Ayvazoğlu, Gülsen Kenay, Deniz Altınkaya, Deniz Atasay, Esra Gümüş, Selim Coşan, Serhat Ünlü ve Mehmet Saim Örük.'' 
     
     YARALILAR KAZAYI ANLATTI 

     Bu arada, kazadan yaralı olarak kurtulan İlkin Babayiğit adlı yolcu, hatalı sollama yüzünden kazaya neden olan otobüs sürücüsünün çok yorgun olduğunu ve zaman zaman uyukladığını söyledi. 
     Balıkesir Devlet Hastanesi'nde tedavi altına alınan İlkin Babayiğit, eşi ve çoğuyla birlikte 3 ve 4 numaralı koltuklarda Akçay'dan Balıkesir'e gittiklerini belirtti. Akçay'dan sonra ilk mola yeri olan Edremit'te beklerken, çok yorgun görünen otobüs şoförü Cemal Karahan'ın hemen dışarıya çıkıp, banklar üzerinde dinlendiğini anlatan Babayiğit, şöyle konuştu 
     ''Otobüste oturduğumuz yer itibarıyla şoförün tüm hareketlerini görüyorduk. Çok yorgundu, uyukluyor ve zaman zaman hatalı sollamalar yapıyordu. Balya İlçesi yol ayrımına geldiğimizde, önümüzdeki aracı solladı. Ben bir anda karşıdan gelen minibüsü gördüm. Bizim şoför yolun dışına kaçmak istedi. Minibüs de aynı yöne doğru hareket edince çok korkunç bir çarpışma oldu. Etrafı bir anda cam parçaları sardı. 
     Ondan sonrasını hatırlamıyorum. Gözlerimi hastanede açtım.'' Yaralı otobüs yolcularından Asuman Yılmaz ve Kıymet Canbaz da, otobüs şoförünün çok yorgun olduğunu ve zaman zaman uyukladığını kaydettiler. 
     Bu arada, kazaya neden olduğu belirtilen otobüs şoförü Cemal Karahan, Devlet Hastanesi'nde yapılan ilk müdahalenin ardından Balıkesir SSK Hastanesi'ne sevk edildi. 
     





</TEXT>
</DOC>
