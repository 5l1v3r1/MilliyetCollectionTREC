<DOC>
<DOCNO> 54614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/ekonomi/eko02.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO’ya çikolatacı başkan 
</HEADLINE>
<TEXT>

İstanbul Sanayi Odası İSO Yönetim Kurulu seçimlerinde ipi Elit Çikolata Yönetim Kurulu Başkanı Tanıl Küçük göğüsledi. İSO eski başkanı Hüsamettin Kavi Meclis Başkanı oldu 
     AYFER YILDIZ 

     İstanbul Sanayi Odası’nın İSO dün yapılan yönetim kurulu seçimlerinde başkan Tanıl Küçük oldu. Küçük, rakibi İktisadi Kalkınma Vakfı İKV Başkanı Meral Gezgin Eriş’e karşı seçimi 35’e karşı 66 oyla kazandı. Sandıktan ayrıca iki boş oy çıkarken, iki oy da geçersiz sayıldı. 
     İSO Yönetim Kurulu eski Başkan Yardımcısı ve Elit Çikolata Yönetim Kurulu Başkanı Tanıl Küçük’ün listesinde, H. Halil Demirkaya, Ataman Onar, Bahattin Keleş, Mustafa Özkazanç, Zeynep Bodur Okyay, Ali İsmail Sabancı, Uran Tiryakioğlu, Bülent Demircioğlu, Mehmet Büyükekşi ve Nuri Tuna yer alıyor. 
     106 meclis üyesinden 105’inin oy kullandığı seçimde, listesi delinmeden seçilen Tanıl Küçük, İSO’ya yakışır bir seçim yaşandığını belirterek, "Önceliğimiz sanayinin sorunları olacak. Sanayinin sorunlarını hepimiz biliyoruz. O sorunların tespitine yönelik çalışmalarımız var. Tespit ettiğimiz sorunların çözümüne yönelik netice almak en büyük amacımızdır" dedi. Küçük, "Son 10 yıldır siyasi istikrarsızlığın ortaya çıkardığı, Türk sanayiine, Türk ekonomisine yüklenen faturayı hep beraber gidermeye çalışacağız" diye konuştu. 
     Seçim sonuçlarının alınmasından sonra diğer aday Meral Gezgin Eriş ile ortak açıklama yapan Küçük, "Neticeler açıklanmadan öncede Meral Gezgin Eriş’le aynı masadaydık. Birbirimize söz verdik. Ne olursa olsun İSO için beraber çalışacağız’ dedik. Bu beraberlik bundan sonra artarak devam edecek" dedi. 
     
Kavi Meclis başkanı      Küçük başkanlığındaki yeni Yönetim Kurulu 30 Kasım’da toplanarak, görev dağılımı yapacak. 
     İSO’nun sekiz yıldır Yönetim Kurulu Başkanlığı görevini yürüten Hüsamettin Kavi de kendi isteği ile görevden ayrılan Ömer Dinçkök’ün yerine İSO Meclis Başkanı seçildi. İSO Meclis Başkan vekilliklerine de Erdal Bahçıvan ile Turan Sarıgülle getirildi. 
     
Pastırma yazına aldanmayalım’      Ankara Sanayi Odası ASO Başkanlığı’na dün yapılan seçimle yeniden getirilen Zafer Çağlayan, Türkiye’nin bugünkü ekonomik şartlarında, Oda Yönetim Kurulu’nun görevinin çok daha zor olacağını söyledi. 
     Ekonominin bundan kötü olacağını zannetmediğini ama kış havasında tişörtle de sokağa çıkmamak gerektiğini belirten Çağlayan, şöyle konuştu "Ekonomideki son düzelmeler biraz moral meselesi... Bunu, kış ortamında bir pastırma yazı gibi düşünmek lazım, güneşe aldanıp, kendimizi sere serpe sokağa atmayalım. Reel sektörün şu anda elleri arkadan bağlanmış durumda. Bankalarla problemleri ortadan kaldırılmalı, vergi yükü hafifletilmeli, finansman desteği sağlanmalıdır. Halk Bankası faizlerde yardımcı olmalı, kredilerde cimri davranmamalıdır." "Gün icraat günüdür" diyen Çağlayan, artık tedavinin bir an önce başlaması gerektiğini bildirdi. 
     
ASO seçimleri sonuçlandı      ASO seçim sonucunda Meclis Başkanlığı’na ise Tarık Artukmaç seçildi. ASO Meclis Başkanlığı’na Tarık Artukmaç, Başkan Vekilliklerine de Veli Fuat Mörel ile Bület Salim Doğan getirildi. Oda Yönetim Kurulu Üyeliklerine seçilen isimler ise şöyle Başkan Vekilleri Erhan Peker, Niyazi Akdaş, Bora Aynagöz, Üyeler Teoman Akış, Nuri Tüfekçioğlu, Ahmet Kaya, Ziya Karalar, Ayhan Bozkurt, Kadir Kapusuzoğlu, Şerafeddin Ceceli. 
     ASO’da dört yıllığına seçilen üyeler, ikinci yılda Oda Meclis Başkanı ve iki vekili ile Yönetim Kurulu Üyelerini yeniden belirliyor. 
     



 EKONOMİ 
















</TEXT>
</DOC>
