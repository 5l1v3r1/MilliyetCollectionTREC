<DOC>
<DOCNO> 64368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/guncel/gun08.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis psikolog sözü dinler mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Emniyet Genel Müdürlüğü’nün, polis operasyonları sırasında psikologlardan faydalanılmasını öngören yönetmeliği tartışma yarattı. Psikolog Yalçın Kireççi’nin "Deneyimi olan bir polis amiri operasyon sırasında bir psikoloğun önerisini ne kadar ciddiye alır sorusuyla alevlenen tartışma soru işaretlerine neden oldu. Görüşler şöyle... 
     
     Cevdet Saral Emniyet eski Müdürü 
Polisimiz tutucudur      Emniyet Müdürlüğüm sırasında polislere psikologların yararını anlatan bir takım konferanslar düzenledim. Ancak polisimiz tutucudur. Psikologlar hala akli melekelerini kaybetmiş’ insanları tedavi eder gibi algılanıyor. Dolayısıyla bu konuda rahatsızlıklar ortaya çıkabilir. Bu konuyu ayrıntılı incelemedim ama bunun insan hakları çerçevesinde alınmış bir karar olduğunu düşünüyorum. Önemli olan deneyimli bir emniyet mensubunun olayın niteliğine göre hareket etmesidir. Hiç deneyimi olmayan bir psikologun nasıl olumlu sonuç sağlayacağını bilmiyorum. Eğer operasyonlarda psikologlar da kullanılacaksa o zaman psikologların da operasyon konusunda deneyim kazanması gerekir. 
     
     Atilla Aytek Eski polis şefi 
Psikoloğu duymam      Bütün poliste psikolog kullanılır. Psikolog sadece polisin ağır çalışma koşulları altındaki durumunu gözler. Psikolog operasyon anında hiçbirşey yapamaz. Psikolog gözlemcidir. Operasyon anında silahlı çatışmaya girmiş bir polisin yanına gelen bir psikolog öyle bir ortamda o polise ne diyecek söylermisiniz Polis o sırada psikologla mı uğraşacak, nüfus kağıdıyla mı Operasyon sırasında polis nüfus kağıdını ortaya koymuş, ölümle mücadele ederken, psikolog Sen böyle davran, şöyle davran’ deme şansına sahip değil. Bana göre bu konunun ya kavramında bir yanlışlık var. Ben orada çatışma içerisindeyken psikologu duymam. 
     
     Doç. Dr. Nusret Kaya Psikiyatrist 
Psikolog faydalı olur      Polis ve psikolog beraberliğinde önemli olan toplum sağlığıdır. Bu nedenle bu makul bir çalışmadır. Polis de eğitim düzeyi giderek yükselmekte olan bir grup. Dolayısıyla bu iki grubun beraberliği birbirini frenleyecektir diye düşünüyorum. Çünkü neticede polis karmaşa bir olayın içerisine girmek zorunda kalan bir gruptur. Bu durumdayken de yanında bilimsel bir destek alması son derece faydalı olur. Çünkü neticede girdiği yerde en azından kafası karışık suç işlemiş insanlar var. Dolayısıyla başından itibaren olaya psikologların girmesini ben faydalı görüyorum. Bu AB’ye uyum aşamalarından bir tanesi olacaktır. Tahmin ediyorum ki başlangıçtaki uyumsuzluklar ve çatışmalar zamanla düzelecektir. 
     
     Tuncay Yılmaz Rektör 
Uyum için süre gerek      Bir uygulamada her zaman güçlüklerle karşılaşabilirsiniz. Terminoloji itibariyle anlaşamayabilirsiniz. O anda polisin de psikoloğun da neye ihtiyacı olduğunu bilemeyebilirsiniz. Bu durum başlangıçta bazılarını uyumsuz yapsa da, böyle bir sorunu yaşamadan da götürenler olabilir. Dolayısıyla psikoloğun da polisi anlayıp anlamadığını sorgulamak lazım. Zamanla bu uyum sağlanacaktır. Psikolog polis olayının aydınlatılmasında çaba sarfeden biri mi yoksa psikoloji ilminin gerçeklerini ortaya koymaya çalışıp da polisiye tarafını ihmal eden biri mi olur bilemiyoruz ama böyle olmasına karar vermişsek bundan vazgeçmek olmaz. 
     



 GÜNCEL 






















</TEXT>
</DOC>
