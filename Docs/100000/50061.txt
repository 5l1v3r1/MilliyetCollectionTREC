<DOC>
<DOCNO> 50061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur16.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag, boğazın en riskli bölgesini de geçti... 
</HEADLINE>
<TEXT>

     Yüzer kütle Varyag, İstanbul Boğazı'nın en dar ve riskli bölgesini geçti. 
     Varyag, Kanlıca'dan itibaren başlayan boğazın en dar bölgesine saat 12.50'de ulaştı. 65.5 metre yükseklikteki Fatih Sultan Mehmet Köprüsü altından 12.5 metrelik mesafeyle geçiş yapan Varyag, 700 metreyle boğazın en dar noktası Aşiyan ile Kandilli arasına da saat 13.25'te 2.5 deniz mili hızla giriş yaptı. 
     Varyag, uzmanlarca en riskli yer olarak tanımlanan bu bölgeyi yaklaşık 15 dakikada, hiçbir problemle karşılaşılmadan geçti. 
     Dev yüzer kütle, şu ana kadar İstanbul Boğazı'nda yaklaşık 20 rota değişikliği yaptı. Varyag'ın geçişini, boğazın iki yakasında toplanan İstanbullular da, büyük ilgiyle izliyorlar. 
     Öte yandan, sabah geçişin başladığı sıralarda 2 deniz mili hızla esen rüzgar, boğaz içinde 5 deniz miline kadar çıktı. Bunun da Varyag'ın geçişini kolaylaştırdığı belirtildi. 
     Varyag, Sarayburnu'ndaki riskli bölgeyi atlattıktan sonra İstanbul Boğazı'ndan geçişini tamamlayacak. 
     Bu arada, TDİ Şehirhatları İşletmesi'nin Kabataş-Harem, Sirkeci-Harem, Beşiktaş-Üsküdar, Beşiktaş-Kadıköy ve Karaköy-Kadıköy vapur seferleri de, saat 13.30'dan itibaren durduruldu. 
     






</TEXT>
</DOC>
