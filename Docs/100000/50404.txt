<DOC>
<DOCNO> 50404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sonspo09.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel'den Milan'a gözdağı... 
</HEADLINE>
<TEXT>

     Portekiz'in Sporting Club Portugal Lizbon takımının Brezilyalı golcüsü Mario Jardel, UEFA Kupası'nda Fatih Terim'in AC Milan'ı ile eşleşmelerini, ''Milan'a daha önce 4 gol attım, devamını da getireceğim'' diye yorumladı. 
     Galatasaray'dan sezon başında Portekiz ekibine giden Mario Jardel, Tutto Sport Gazetesi'nde yer alan demecinde, ''Milan'a daha önce Porto ile 2 ve Galatasaray ile de 2 gol attım. Bu durum, İtalyan kulüplerinin beni almaları için ikna etmeye yetmedi. Benim değerimi anlayana dek İtalyanlara gollerimi atmayı sürdüreceğim. Futbol dünyasında son 5 yıldır benim kadar gol atan yok'' diye konuştu. 
     İtalya'da oynamanın kendisinin rüyası olduğunu kaydeden Jardel, 2004 yılına kadar Sporting Lizbon ile sözleşmesi olmasına karşın bu 
     rüyasının gerçekleşmesini umduğunu dile getirdi. 
     Öte yandan AC Milan'ın Portekizli yıldızı Manuel Rui Costa da, ''Jardel, her takıma gol atan bir futbolcu. Nasıl oldu da Avrupa'nın büyük bir takımına gidemedi anlayamıyorum'' dedi. 
     Basında yer alan demeçlerinde Rui Costa ayrıca kendisine sürekli teknik direktör Fatih Terim ile ilgili soru sorulmasına da kızarak, ''Artık bu hikaye yeter. Terim'in adamı değilim. Aramızda büyük bir saygı var, olağanüstü bir bağ ama ben Milan'ın futbolcusuyum. Diğer türlü ne yani Terim giderse bende mi onunla gideceğim'' ifadelerini kullandı. 
     






</TEXT>
</DOC>
