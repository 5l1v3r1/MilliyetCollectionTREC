<DOC>
<DOCNO> 68535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur19.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da yakalanan intihar komandoları DGM'ye gönderildi 
</HEADLINE>
<TEXT>

     Van'da polisin gerçekleştirdiği operasyon sonucu, ''Beyyiat El İmam'' İmamlar Birliği örgütüne mensup bir Filistin ve 2 Ürdünlü DGM'ye sevk edildi. Ürdün ve Suudi Arabistan'a ait iki pasaport taşıyan Fariz Süleyman'ın bomba uzmanı olduğu ve üzerinde ele geçirilen defterde patlayıcı madde formüllerinin yer aldığı öğrenildi. 
     Alınan bilgiye göre, Van-Gürpınar yol ayrımında uygulama yapan Van Emniyet Müdürlüğü Terörle Mücadele Şubesi ekipleri, şüphe üzerine Cumhur Aybar yönetimindeki 06 ZPN 71 plakalı otomobile ''Dur'' ihtarında bulundu. 
     İhtara uymayarak kaçan otomobil, Van'ın Edremit İlçesi'ne kadar takip edildi ve burada uyarı ateşi açıldı. Buna rağmen kaçan otomobil, ilçe içerisindeki tali yoldan Van'a gitmek isterken, Emniyet Kampı yakınında kurulan barikattaki polis otosuna çarparak durdu. 
     Burada, Cumhur Aybar, Hayrettin Yeşilırmak, Filistin uyruklu Ahmet Mahmut, Ürdünlü Fariz Süleyman ile Mustafa Hasan yakalanarak Emniyet Müdürlüğü'ne getirildi. 
     Sorgulamada, Ürdünlü Fariz Süleyman, Mustafa Hasan ve Filistinli Ahmet Mahmut, ''Beyyiat El İmam'' İmamlar Birliği örgütü üyesi olduklarını ve 1999'yılında cihat için Kandahar'da El Kaide örgütüne katıldıklarını itiraf ettiler. 
     Ürdünlü Fariz Süleyman'ın Kandahar'daki El Kaide örgütünde bomba eğitimi aldığı ve üzerinde ele geçirilen Arapça yazılı defterde patlayıcı madde formüllerinin yer aldığı bildirildi. 
     Fariz Süleyman'ın üzerinde Ürdün ve Suudi Arabistan'a ait iki sahte pasaport, Mustafa Hasan ile Ahmet Mahmut'un üzerinde ise sahte Türk pasaportu bulunduğu öğrenildi. 
     Fariz Süleyman'ın ''Afganistan'dan kaçak yollarla İran'a, oradan da Türkiye'ye giriş yaptık. Van'dan İstanbul'a gidecektik. Burada temin edilecek pasaportlarla Ürdün'e geçecektik. Daha sonra İsrail'de intihar saldırısı düzenleyecektik'' şeklinde ifade verdiği kaydedildi. 
     Van Emniyet Müdürlüğü yetkilileri, söz konusu üç yabancı uyrukluya yardım ve yataklık eden Cumhur Aybar ile Hayrettin Yeşilırmak'ın daha önce de insan kaçakçılığı suçundan yakalandığını belirterek, ''Bu olaydan sonra söz konusu kişiler Ağır Ceza Mahkemesi'ne sevk edildiler ve tutuklanarak Cezaevi'ne konuldular'' dediler. 
     Yetkililer, İstanbul'da yakalanan A.V'nin Van'a getirildiğini ve sorgusunun devam ettiğini söylediler. 
     






</TEXT>
</DOC>
