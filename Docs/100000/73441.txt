<DOC>
<DOCNO> 73441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko19.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı "Enflasyon, bir yolsuzluk biçimidir" 
</HEADLINE>
<TEXT>

     Merkez Bankası Başkanı Süreyya Serdengeçti, dünyanın enflasyonu artık bir yolsuzluk biçimi olarak algıladığını belirterek, ''Entelektüellerimizden bile duydum. Bize biraz enflasyon lazım, biraz para basmak lazım. Ancak Türkiye'de böyle birşey söylenebilir. Enflasyon bir yolsuzluk biçimidir'' dedi. 
     Serdengeçti, Merkez Bankası ve Dünya Gazetesi tarafından düzenlenen ''Türkiye'de Enflasyonla Mücadele'' konulu konferansta yaptığı konuşmada, Türkiye'de 25 yıldır diğer ülkelerden farklı bir enflasyon ortamı bulunduğunu anlattı. 
     Çok uzun bir dönem enflasyonist ortamda bulunulmasını ve hiperenflasyonun ise hiçbir zaman yaşanmamasını farklar arasında sayan Serdengeçti, enflasyonun önemli maliyetleri olduğunu vurguladı. 
     Türkiye'de enflasyonun nedenlerini de ele alan Serdengeçti, geldiğimiz dönemde yapısal reformların ve bankacılık reformu ile sağlanan önemli dış finansal desteğin büyük önem taşıdığını kaydetti. 
     Sıkı maliye politikalarının devam ettiğini anlatan Serdengeçti, ''Fiyat istikrarını hedefleyen bir Merkez Bankası elimizde var. 
     Dalgalı kur rejiminde kur istikrarını büyük ölçüde yakalamış görünüyoruz'' dedi. 
     Ters para ikamesinin de başladığını belirten Serdengeçti, Eylül ve Şubat ayları arasında Euro dönüşümünde 7 milyar mark gelmesine rağmen, Merkez Bankası'nın bankalara 500 milyon Euro sattığını anlattı. Bu süreçte Türkiye'de yastık altındaki paranın önemli bölümünün ekonomiye kazandırılmış bulunduğunu bildiren Serdengeçti, şunları söyledi 
     ''7 milyar mark yani 3.5 milyar Euro karşılığı markın dışarıya gönderilmesi ama içeride 500 milyon Euro satılması aradaki farkın bankalara geldiği anlamına da gelmez. Çünkü markların bir kısmı dolara veya Türk Lirası'na dönüşmüştür. Ancak, yapılan tahminlere göre bankalara gelen çok önemli miktar var.'' Geçen yıl Haziran-Ekim döneminde enflasyonun yüksek seyrettiğini, Kasım ile Şubat döneminde ise enflasyonun düşmeye başladığını hatırlatan Serdengeçti, ''Üstelik bu tarım fiyatlarına rağmen düşük iç talep ve istikrar kazanan kurun etkisiyle gerçekleşmiştir'' dedi. 
     
     Yanlış fiyatlama uyarısı 
     Toplantıda soruları yanıtlayan Serdengeçti, ''Talep durgunluğu tersine döndüğü zaman faiz yükseltme politikanız da olacak mı '' sorusuna, ''Canlanma oldu diye faizler yükselmez, kimse canlanmaya kötü gözle bakmaz. Fiyat istikrarı tehlikeye girerse kısa vadeli faizler yükselir, olay budur'' yanıtını verdi. 
     Süreyya Serdengeçti, gelirleri artırmanın tek yolunun yanlış fiyatlama politikası olmaması gerektiğini de kaydederek, verimsiz çalışıp, tekelci konumdan faydalanıp zam yaparak sonuç almaya çalışmanın yanlışlığını vurguladı. 
     Serdengeçti, ''Böyle bir ortamda fiyatlama politikalarına çok dikkat etmek gerekiyor. Yanlış fiyatlama politikalarından dolayı büyüme gelmezse, bunun da kabahatini Merkez Bankası'nda aramamak gerekiyor'' diye konuştu. 
     Türkiye'de enflasyon konusunda bir bilinç sorunu da yaşandığını dile getiren Serdengeçti, ''Entelektüellerimizden bile duydum. Bize biraz enflasyon lazım, biraz para basmak lazım. Ancak Türkiye'de böyle birşey söylenebilir. Dünya enflasyonu artık bir yolsuzluk biçimi olarak algılıyor, enflasyon bir yolsuzluk biçimidir'' dedi. 
     Süreyya Serdengeçti, bir katılımcının ''Döviz kurları bilerek düşük gösteriliyor'' yorumu üzerine, ''Bu komplo teorileriyle bir yere varamayız. Böyle şey olmaz. Bu ülke bankacılık sistemini kötüleyerek hiçbir yere varamaz. Bankacılık sistemine ihtiyacı vardır. Dış ticaret erbabını kötüleyerek de bir yere varılmaz'' diye konuştu. 
     Serdengeçti, ayrıca, şu andaki gelişmelerin yılın ikinci yarısında pozitif büyümeye geçmenin de mümkün olduğunu gösterdiğini söyledi. 
     






</TEXT>
</DOC>
