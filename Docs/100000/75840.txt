<DOC>
<DOCNO> 75840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur08.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'da 39 trilyon liralık bazmorfin ele geçirildi 
</HEADLINE>
<TEXT>

     Sakarya'nın Hendek ilçesi Yarıca Köyü'nde bir ev ve müştemilatında yapılan aramada, piyasa değeri yaklaşık 39 trilyon lira olan toplam 7 bin 456 kilogram baz morfin ele geçirildi. 
     İçişleri Bakanlığı Jandarma Genel Komutanlığı Genel Sekreterliği'nden yapılan yazılı açıklamaya göre, Jandarma Genel Komutanlığı birliklerince, mülki ve adli makamlarla koordineli olarak uyuşturucu maddelerle mücadele konusunda yapılan planlı çalışmalar kapsamında, İstanbul, Kocaeli, Sakarya ve Düzce illeri bölgelerinde, birbiri ile bağlantılı faaliyet gösteren bir uyuşturucu madde kaçakçılığı şebekesi tespit edildi. 
     Söz konusu şebeke tarafından yasa dışı yollarla Türkiye'ye büyük miktarda baz morfin sokulduğu belirlendi. 
     Konu üzerinde uzun süre yürütülen takip ve çalışmalar sonucunda 28 Mart 2002 tarihinden itibaren İstanbul, Kocaeli, Sakarya ve Düzce illeri bölgelerinde, Jandarma birliklerince koordineli olarak, yetkili adli makamlardan alınan kararlar doğrultusunda, kapsamlı operasyonlara başlanarak önceden belirlenen şüpheli ev ve iş yerlerinde arama yapıldı. 
     Elde edilen belge ve bilgiler değerlendirilerek yapılan araştırma ve soruşturmalar sonucunda, dün akşam saatlerinde Sakarya ili Hendek ilçesi Yarıca Köyü'nde bir ev ve müştemilatında yapılan aramada, gizlenmiş vaziyette toplam 7 bin 456 kilogram baz morfin ele geçirildi. 
     Piyasa değeri yaklaşık 39 trilyon lira olan baz morfinin, dünyada bugüne kadar bir seferde ele geçirilen en büyük miktar, Türkiye'de ise son 5 yılda ele geçirilen baz morfinin iki katına yakın olduğu bildirildi. 
     Operasyonlar sırasında şimdiye kadar olayla ilgisi olduğu belirlenen şahıslardan toplam 12 kişinin gözlem altına alındığı, araştırma ve soruşturma faaliyetlerine çok yönlü olarak devam edildiği kaydedildi. 
     






</TEXT>
</DOC>
