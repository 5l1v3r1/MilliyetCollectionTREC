<DOC>
<DOCNO> 77530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun13.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Hayfa'daki saldırıdan Arafat'ı sorumlu tutuyor 
</HEADLINE>
<TEXT>

     İsrail, bu sabah kuzeydeki Hayfa yakınlarında bir otobüste meydana gelen ve en az 10 kişinin öldüğü patlamanın sorumluluğunu Filistin Devlet Başkanı Yaser Arafat'a yükledi. 
     İsrail Başbakanlığı'ndan adının gizli tutulmasını isteyen üst düzey bir yetkili tarafından yapılan açıklamada, ''Bu terörist saldırının sorumluluğu Yaser Arafat'a aittir, bu saldırı Arafat'ın terörizme karşı hiçbir şey yapmadığının ve tam tersine terörizmi teşvik ettiğinin kanıtıdır'' dedi. 
     Aynı yetkili, ''Bu saldırı, terörist altyapıya yönelik olarak 29 Mart'ta başlatılan operasyonun devam etmesi gerekliliğini doğrulamaktadır'' diye konuştu. 
     İsrail Başbakanı Ariel Şaron'un görüşünü aktardığını söyleyen bu yetkili, Arafat ile ABD Dışişleri Bakanı Colin Powell'ın görüşmesinin ''trajik bir hata'' olduğunu, bununla birlikte İsrail'in bu görüşmeye engel olmayacağını söyledi. 
     Yetkili, ''Arafat'ın tecridini kıracak şekilde yabancı yetkililerle yapacağı her türlü görüşme, terörizmi teşviktir ve Arafat'ın ikili oyununa devam olanağı sağlar'' dedi. 
     İsrail Başbakanlık yetkilisi, bu sabah otobüste meydana gelen patlamayla ilgili yorumu sorulunca, ''Arafat'ın Powell'a hoş geldin armağanı'' ifadesini kullandı. 
     






</TEXT>
</DOC>
