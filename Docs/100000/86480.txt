<DOC>
<DOCNO> 86480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/spor/spo05.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş beyin yıkadı 
</HEADLINE>
<TEXT>

Milli Takım’ın hocası, oyuncularından saha içinde topa küsmemelerini istedi, "Kontrolü elinizde tutun, Brezilya’yı orta alanda durdurun" talimatını verdi 
     BİLAL MEŞE 

     Uyarılarda bulundu 
     A MİLLİ Takım Teknik Direktörü Şenol Güneş, Brezilya maçı öncesi oyuncularına sürekli uyarılarda bulunuyor. Güneş, dün yaptığı özel toplantıda, ilk maçta nasıl oynamaları gerektiğini söyledi, "Özellikle kendi sahamızdan çabuk çıkarsak sürpriz oyuncularla gol buluruz. Topun bizde kalması şart. Topu kaybettiğiniz anlarda küsmeyin, yeniden kazanmak için mücadele edin" dedi. 
     
     Riske girmeyin’ 
     BREZİLYA’YI orta alanda durdurmayı hedefleyen Güneş, "Rakibimizin gücü ortada. Bu nedenle savunmanın yanısıra, hiçbir alanda riske girmeyin. Tek top oynadığımız taktirde oyuna ağırlığımızı koyarız. Rakibin sertliklerine sinirlenmeyin, faul yapmayın, oyundan düşmeyin. Yardımlaşmayı elden bırakmayın. Rivaldo ve Ronaldo’ya oynayacak alan bırakmayın" diye konuştu. 
     
Yüzde 60 hazırımKaleci Rüştü, sakatlığının hızla düzeldiğini söyledi 
     MİLLİ Takım’ın tecrübeli file bekçisi Rüştü, sakatlığının büyük ölçüde geçtiğini söyledi. Yıldız kaleci, "Sağlık açısından bir sorunum yok. Fizik kondisyon ve teknik açıdan yüzde 60 hazırım. Brezilya maçına kadar hiçbir sorunum kalmaz. Rakibimizi tanıyoruz. Önemli olan sahaya çıktığımız anda bizim neler yapabileceğimizdir" dedi. 
     ANTRENMAN öncesinde gazetecilerin sorularını yanıtlayan Rüştü, "Türk halkının beklentileri var, onun için buradayız. Zor maçlar oynayacağız ama, Milli Takımı yüksek hedeflere taşıyacağız. Takıma ve arkadaşlarıma güvenim tam. Hocamızın istediklerini sahaya yansıtırsak, çok iyi yerlere geleceğimize eminim" diye konuştu. 
     
Hakeden oynar’      AY-YILDIZLI ekipte formunu henüz yakalamayan Ümit Davala’nın da dikkatini çeken tecrübeli hoca, "Maça kadar hem performans, hem de zihinsel olarak yüzde yüz hazır olmalıyız. 23 kişilik kadronun içinde herkes forma giyebilir. Bu konuda son dakikaya kadar bekleyeceğim. Herkes oynayacak gibi hazırlıklara konsantre olsun. Hakeden ilk onbirde sahaya çıkar" ifadelerini kullandı. 
     
Ergün şaşırttı      ULSAN’DAKİ hazırlıkları izleyen Türk gazeteciler, dünkü çalışmada gördükleri manzara karşısında şaşkınlıklarını gizleyemediler. Saçını sıfır numaraya vurduran Ergün Penbe’yi tanımakta zorlanan basın mensupları, bu futbolcuyu sürekli Hasan Şaş ile karıştırdılar. Ergün’ün takım arkadaşı Hasan’ın makinasıyla saçlarını kazıdığı belirtildi. 
     
Odalara perde      MENAJER Can Çobanoğlu, takımın kampta rahat edebilmesi için her türlü yolu deniyor. Çobanoğlu, futbolcuların rahat uyuyabilmesi amacıyla tüm odalara normal perdenin yanısıra siyah perde de taktırdı, "Perdelerin inceliği nedeniyle güneş ışığı odalara yansıyordu. Erken kalkmasınlar ve rahat uyusunlar istedim" dedi. 
     



 SPOR 


























</TEXT>
</DOC>
