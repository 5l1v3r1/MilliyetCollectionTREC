<DOC>
<DOCNO> 65905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur19.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremden son rapor... Kaç ölü var, kaç bina yıkıldı... 
</HEADLINE>
<TEXT>

     İçişleri Bakanlığı Kriz Merkezi'ne ulaşan son bilgilere göre, Afyon ve ilçelerinde etkili olan depremde 43 kişi öldü, 318 kişi yaralandı. Bölgede toplam 622 konut, işyeri ve 
     resmi binada ağır ve orta derecede hasar meydana geldi. 
     İçişleri Bakanlığı Kriz Merkezi'nin ''Afyon İli Deprem Durum Raporu''na göre, depremde, Sultandağı'nda 15, Çay'da 24, Bolvadin'de 1, Çobanlar'da 2 ve Sincanlı'da 1 kişi olmak üzere toplam 43 kişi 
     hayatını kaybetti. Sultandağı'nda 30, Çay'da 67, Bolvadin'de 200 ve Çobanlar'da 21 kişi olmak üzere toplam 318 kişi ise yaralandı. Konya'nın Akşehir ilçesinde de 7 kişi yaralanırken, Gölçayır kasabasında bir cami çöktü. Ön hasar tespit durumuna göre, Afyon ve ilçelerinde 340'ı konut, 246'sı işyeri ve 36'sı resmi kurum binası olmak üzere, toplam 622 bina ağır ve orta derecede hasar gördü. Buna göre hasar durumları şöyle ''Afyon merkezde 38 konut, 15 işyeri, 8 resmi kurum binası Çay'da 85 konut, 200 işyeri ve 3 resmi kurum binası Sandıklı'da 6 konut ve 3 resmi kurum binası Bolvadin'de 65 konut, 22 işyeri, 10 resmi kurum binası Sultandağı'nda 40 konut, 3 işyeri, 8 resmi kurum binası Çobanlar'da 75 konut, 5 işyeri, 2 resmi kurum binası Şuhut'ta 31 konut, 1 işyeri, 2 resmi kurum binası.'' Ankara, Bursa, İzmir, Sakarya ve Afyon'dan, tam teçhizatlı, Sivil Savunma Arama ve Kurtarma Birlikleri, 186 personel, 36 araç ve 9 arama köpeği ile bölgeye giderek, 14 kişiyi enkaz altından ölü olarak çıkardı. 74 personel ve 8 aracı ile görev yapan Afyon Birliği, Sultandağı'nda 2 göçükten 3, Eber'de 3 göçükten 8 kişiyi, 40 personel, 12 araç ve 1 arama köpeği ile Ankara Birliği, Afyon Birliği ile koordineli Sultandağı'nda 3 kişiyi enkaz altından ölü olarak çıkardı. Bursa Birliği, 13 personel 3 aracıyla Çay'da, İzmir Birliği 24 personel, 7 araç ve 7 arama köpeği ile Çobanlar'da, Sakarya Birliği 35 personel, 6 araç, 1 arama köpeği ile Eber'de çalıştılar. 
     
     Kurtarma ekipleri bekletiliyor 
     Dün saat 20.00 itibariyle arama kurtarma çalışmalarını sonuçlandıran birlikler, göçük altında hiçbir vatandaşın kalmadığı tespit edilmiş olmasına rağmen, olası artçı depremlere karşı, Bursa Birliği Çay'da, Sakarya Birliği Sultandağı'nda, Ankara, İzmir ve Afyon birlikleri de Afyon merkezde bekletiliyor. 
     Ayrıca, kurtarma çalışmalarına katılan gönüllü kuruluşların yanı sıra, Jandarma Genel Komutanlığı'nca, bazı illerden emniyet ve asayiş görevlileri ile ilk yardım ve arama kurtarma faaliyetleri için 3 subay, 67 erbaş ve er Sultandağı ve Çay'a gönderildi. 
     Jandarma Genel Komutanlığı, bölgeye 32 kutup çadırı, 4 genel maksat çadırı, 5 komuta çadırı, muhtelif ihtiyaçlar için değişik tip malzeme ve kumanya gönderdi. 
     
     Deneyimli 6 Vali yardımcısı görevlendirildi 
     İçişleri Bakanlığı'ndan yapılan açıklamaya göre, bugün itibariyle deprem konusunda deneyimli 6 vali yardımcısı geçici olarak Afyon'da çalışmak üzere, Afyon Valiliği emrine görevlendirildi. Ayrıca diğer illerden 6 sivil savunma müdürü de bölgeye gönderildi. 
     Afyon İl Emniyet Müdürlüğü, hassas noktalarda can ve mal güvenliği açısından gerekli tedbirleri alırken, mala karşı işlenebilecek suçlarla ilgili ''yağmacılık ve karaborsacılığı önlemeye yönelik'' gerekli tedbirleri aldı. Deprem bölgesinde, asayişle ilgili herhangi bir suç işlenmedi. 
     Bu arada bölgeden 20 bin çadır, 60 bin battaniye ile bol miktarda hazır gıda, süt, çocuk maması ve içme suyu acil olarak isteniyor. 
     Öte yandan, Sağlık Bakanlığı bölgeye, tır hastanelerin yanı sıra, 20 hastane çadırı, 10 depo çadırı, 5 jeneratör, 7 ambulans ve ekibi, 3 
     genel cerrah, 5 ortopedi uzmanı, 2 pratisyen hekim, 4 hemşire ile muhtelif miktarlarda klor tabletleri ve sağlık malzemesi ve personeli gönderdi. 
     






</TEXT>
</DOC>
