<DOC>
<DOCNO> 76312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/spo01.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal şokta 
</HEADLINE>
<TEXT>

Bursa’daki karşılaşmadan ağır bir yenilgi ile ayrılan Siyah - Beyazlılar’da yüzler asıldı. Daum açıklama yapmaktan kaçındı, yönetim şaşkına döndü, tribünler birbirine girdi 
     Seremoniye çıkmadılar 
     BEŞİKTAŞ, Türkiye Kupası’nda yaşadığı hezimetin şaşkınlığını yaşıyor. Maçtan sonra Teknik Direktör Christoph Daum, Başkan Serdar Bilgili ve yöneticilerin ağzını adeta bıçak açmazken, Siyah - Beyazlılar kupa seremonisine de katılmadılar. Bir görevli madalyaları alıp, soyunma odasının yolunu tuttu. Futbolcular da maçın bitiş düdüğüyle birlikte yere yığıldı, farklı mağlubiyetin şokunu uzun süre üzerinden atamadı. 
     
     Tribünler karıştı 
     BURSA Emniyeti’nin geniş güvenlik önlemlerine rağmen olaylar çıktı. Atatürk Stadı çevresinde 1600 polis memuru görev yaparken, iki takımın taraftarı kent girişinde üç aşamalı sıkı kontrolden geçirildi. Stada girişte iki takım taraftarı birbirine saldırırken, polis cop kullanarak olayları önledi. Beşiktaş taraftarı, 10 bin kişilik bölümü tamamen doldururken, ilk golden sonra tribünlerde tartışmalar başladı. 
     
     Tekme tokat kavga 
     SİYAH - Beyazlı tribünler ikiye bölündü ve taraftarlar da tekme tokat birbirlerine girdi. Takviye kuvvet gelerek, bir barikat oluşturdu. Olaylar gerginliği artırırken, Şeref Tribünü’nde maçı izleyen yöneticiler ile taraftarlar arasında sözlü sataşmalar yaşandı. Şeref Tribünü’nün ön tarafında bulunan camları tekmeleyen kongre üyeleri taraftarlarla tartıştı. Karşılaşmadan sonra da sokaklarda kavgalar devam etti. 
     
İlhan uslanmadı      LİGDEKİ Kocaeli deplasmanında bir polisle tartışan İlhan Mansız’ın, dün de emniyet güçleriyle başı derde girdi. Maçın bitiminde Yeşil - Siyahlı taraftarların kötü tezahüratı üzerine tribünlere küfür eden İlhan’a bir çevik kuvvet polisi müdahalede bulunmak istedi. İlhan polisi itince, soyunma odası koridorlarında birkaç çevik kuvvet görevlisi yıldız futbolcuyu tartakladı. Koşarak olay yerine gelen Menajer Sinan Engin gerginliği yatıştıran isim oldu. 
     



 SPOR 






























</TEXT>
</DOC>
