<DOC>
<DOCNO> 94386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun09.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da ''anarşizm simgesi'' kabul edilen Pietro Valpreda öldü 
</HEADLINE>
<TEXT>

     İtalya'da 1970-1980 yılları arasında ülkeyi kana bulayan ilk saldırılardan haksız yere sorumlu tutulan ve İtalya'nın ''anarşizm simgesi'' kabul edilen Pietro Valpreda, Milano'da dün kansere yenik düştü. 
     Yakınları tarafından yapılan açıklamada, Valpreda'nın 69 yaşında öldüğü belirtilirken, Nobel Edebiyat ödülü sahibi Dario Fo, ''Pietro, her şeyi bilimsel biçimde organize eden devletin bir manevrasının kurbanıdır. Yıllar boyu ömür boyu hapis tehdidiyle yaşadı'' dedi. 
     Valpreda, 12 Aralık 1969'da Milano'daki Tarım Bankası'na yönelik saldırından hemen sonra bir taksi şoförünün ifadesi üzerine tutuklanmış ve soruşturmanın yönü değişmiş, saldırı yüzünden solcular suçlanmıştı. 1972'de Valpreda'nın serbest kalmasının ardından soruşturma 3 neofaşistin olayda suçlu olduğunu ortaya koymuştu. 
     16 kişinin öldüğü saldırıdan tam 32 yıl sonra davanın ilk 
     duruşması 2001'de sona ermiş, suçlanan 3 neofaşistten biri olan bugün 54 yaşındaki Delfo Zorzi ise kaçtığı Japonya'nın vatandaşlığını almış ve soruşturmadan kurtulmuştu. 1979 ve 1981'de yeniden suçlanan Pietro Valpreda'nın nihai olarak aklanması 1985'i bulmuştu. Eski bir dansçı olan Valpreda, yazın alanına geçerek polisiye romanlar da yazmıştı. 
     





</TEXT>
</DOC>
