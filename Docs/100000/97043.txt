<DOC>
<DOCNO> 97043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/dunya/dun00.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödün vermeyeceğiz’ 
</HEADLINE>
<TEXT>

KKTC’deki "20 Temmuz Barış ve Özgürlük Bayramı" törenlerinde konuşan Dışişleri Bakanı Gürel, Batı’ya Türkiye’nin geleneksel Kıbrıs politikasında değişim olmayacağı mesajını verdi 
     DIŞ HABERLER SERVİSİ 

     Dışişleri Bakanı ve Başbakan Yardımcısı Şükrü Sina Gürel, "Türkiye’nin Kıbrıs üzerindeki hak ve çıkarlarından ödün vereceğini bekleyenlerin büyük yanılgı içinde olduğunu" söyledi. 
     Kıbrıs’ta çözümün önündeki engelin Türkiye ve KKTC olmadığını vurgulayan Gürel, Kıbrıs sorunuyla ilgilenen tarafları, Rum silahlanmasını ve Rumların gerçek niyetini iyi teşhis etmeye çağırdı. 
     "20 Temmuz Barış ve Özgürlük Bayramı" kutlamaları kapsamında Lefkoşa’daki Dr. Fazıl Küçük Bulvarı’nda yapılan törende konuşan Gürel, 20 Temmuz Barış Harekatı’nın bölgeye barış ve istikrar getirdiğine işaret ederek, "20 Temmuz’u Kıbrıs Türk halkının barış ve istikrar özlemi ve idealleri doğrultusunda, egemenlik hakları, eşit statüsünün korunması ve kollanması olarak görmekteyiz. Böylece bölgemizde huzura da katkıda bulunduğumuza inanıyoruz" dedi. 
     Kıbrıs Türkü’nün barış istediğini, adil ve yaşayabilir bir çözüm arzu ettiğini söyleyen Gürel, bunun, "Kıbrıs Türkü’nün haklarından fedakarlık yapılacağı anlamına gelmediğini, Kıbrıs Türkü’nün gerektiğinde karşı durmasını bildiğini" söyledi. 
     Kıbrıs sorunuyla ilgili Batılı çevreler tarafından, bu konuda "şahin" olmakla eleştirilen Gürel’in sert açıklamaları, yeni Dışişleri Bakanı’nın, selefi İsmail Cem’den boşalan koltuğa oturmasının ardından Türk dış politikasındaki üslup sertleşmesinin de belirgin örneğini oluşturdu. 
     
Eskiye dönüş yok      "Türkiye’nin, Kıbrıs’ta 20 Temmuz öncesine dönülmesine hiçbir zaman izin vermeyeceğini" belirten Gürel, "Kıbrıs Türkü bir daha silah zoruyla veya siyasal oyunlarla evinden ve toprağından sürülemeyecektir" diye konuştu. Gürel, KKTC’nin varlığına, eşit egemenliğine, Türkiye’nin etkin ve fiili garantisine ve KKTC ile özel ilişkilerinin devamına, Türk - Yunan dengesinin korunmasına yer vermeyen gayretlerle bir yere varılmasının mümkün olmadığını dile getirerek, Türkiye’nin Avrupa Birliği üyelik süreci ile Kıbrıs’ta çözüm çabalarının hiçbir ilgisi olmadığını vurguladı. Gürel, ’Ama sıkı sıkıya ilgili bulunan iki husus, Kıbrıs’ın ve Türkiye’nin AB üyeliğidir’’ dedi. 
     



 DÜNYA 












</TEXT>
</DOC>
