<DOC>
<DOCNO> 63613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sonspo01.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Beşiktaş Platformu seçimlerde yönetime talip 
</HEADLINE>
<TEXT>

     Büyük Beşiktaş Platformu Üyesi Affan Keçeci, Mart ayında yapılacak olağan genel kurulda yönetime talip olacaklarını belirterek, ''Almadan vermek için, Beşiktaş yönetimine talibiz'' dedi. 
     Keçeci, Büyük Beşiktaş Platformu'nun, Ortaköy'deki Feriye Lokantası'nda düzenlediği toplantıda yaptığı konuşmada, ikinci yüzyılında Beşiktaş'ta birliği sağlamak için çalışacaklarını söyledi. 
     Platformun başkan adayını zamanı geldiğinde açıklayacaklarını ifade eden Keçeci, ''Hiçbir zaman hiçbir grupla pazarlığa oturmayacağız. Ancak Beşiktaş'ın menfaatleri için her türlü görüşmeye açığız. Kongre zamanlarında birçok grup ortaya çıkıp, koltuk hesapları yapıyor. Biz buna karşıyız. Beşiktaş'ı bölmeyelim. Beşiktaş'a bir şeyler vermek için bir araya gelelim'' diye konuştu. 
     
     Keçeci'den eleştiriler 
     Affan Keçeci, Beşiktaş'ın bugünkü mali ve idari durumu hakkında da çeşitli eleştirilerde bulundu. 
     Kulübün kurumsallaşması gerektiğini vurgulayan Keçeci, şöyle konuştu 
     ''Kurumsallaşmamış Beşiktaş, sistemsizlik içinde, keyfi idarelerle yönetilmek durumunda kalmıştır. Bu da Beşiktaş'ın hızla borçlanmasına yol açmıştır. Ayrıca sportif yönde de bir başarı elde edilememiştir. 
     Yönetimler şeffaf ve demokratik olmalı. Ancak şu anda böyle yönetimlere rastlamıyoruz. Bunun sonucu, çok değerli arkadaşlarımız istifa ederek yönetimden ayrılıyor. O zaman da başkan, birkaç kişiyle kulübü yönetmeye çalışıyor.'' Büyük Beşiktaş Platformu'nun, kulübün geleceği için büyük projeleri bulunduğunu anlatan Keçeci, ''Beşiktaş sağlam bir ekonomiye sahip olmalı. Tesisler günün şartlarına uygun hale getirilmeli. 100. 
     yılımız en iyi şekilde kutlanmalı. Biz bunlar için çalışmalarımızı yürütüyoruz'' dedi. Affan Keçeci, platformda projelerin 120 kişilik bir grup tarafından yürütüldüğünü sözlerine ekledi. 
     
     Bozanlı "Borç 22 milyon dolar" 
     Platform üyelerinden Coşkun Bozanlı, mali yapılar ve sportif durumla ilgili bilgi verirken, ''Beşiktaş'ın borcu 2001 yılı sonu itibariyle 22.3 milyon dolardır'' dedi. 
     Bozanlı, bu borç karşılığında kulübün aylık 380 bin dolar faiz ödediğini ileri sürerek, şöyle devam etti 
     ''Banka borçları son 10 yılda oluştu. Bu yönetim geldiğinde borçlar 11 milyon dolardı. İki yıl sonra yüzde 100 artarak 22 milyon dolara çıktı. Bu bir başarısızlıktır. UEFA'nın aldığı kararlar çerçevesinde, 2004-2005 sezonunda bu tür borçları olan kulüpler, katılma hakkını kazansa dahi Avrupa kupalarında mücadele edemeyecek.'' Bozanlı, toplantıya katılan kongre üyelerine, gelirleri artırmak için platformun düşündüğü projeleri anlattı. 
     Eğitim ve sağlık projeleriyle ilgili bilgi veren, platform üyelerinden Prof. Dr. Tahsin Yeşildere ise Beşiktaş Eğitim, Kültür, Sağlık ve Spor Vakfı BEKSAV ve Beşiktaş Üniversitesi kuracaklarını söyledi. 
     Yeşildere, Beşiktaş Spor Hekimliği ve Sporcu Sağlığı Hastanesi, Spor Hekimliği Enstitüsü, Spor Sağlık Merkezleri, Spor ve Eğitim Merkezleri gibi projelerinin bulunduğunu kaydetti. 
     Üyelerden Köksal Baydere de platformun tesis projeleri hakkında bilgi verdi. Baydere, BJK İnönü Stadı'nın kapasitesini artırmayı düşündüklerini belirterek, ''Burayı çok çeşitli merkezlerin olduğu cazip bir alana dönüştüreceğiz. Ayrıca Fulya projesi, Ümraniye'deki eksik inşaatların bir an önce tamamlanması, Pendik ve Çilekli tesislerinin değerlendirilmesi ve Akatlar Spor Kompleksi'ne sahip çıkma gibi projelerimiz var'' dedi. 
     Toplantıya, eski yöneticilerden Cengiz Eltutar, İlhan Atadeniz, Tuncer Zengin ile platform üyeleri katıldı 
     






</TEXT>
</DOC>
