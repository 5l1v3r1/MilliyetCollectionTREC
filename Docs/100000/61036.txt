<DOC>
<DOCNO> 61036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sonspo06.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 9 sayı attı, Sacramento kazandı 
</HEADLINE>
<TEXT>

     ABD Profesyonel Basketbol Ligi NBA'de Hidayet Türkoğlu'nun 9 sayı attığı maçta Sacramento Kings, Milwaukee Bucks'ı 115-101 yenerek üst üste 7. galibiyetini aldı. 
     Batı Konferansı Pasifik Grubu ikincisi Kings, Doğu Konferansı Merkez Grubu lideri Bucks ile Sacramento'da karşı karşıya geldi. Oyuna sonradan giren Hidayet Türkoğlu, toplam 24 dakikada 9 sayı attı, 1 ribaund aldı, 2 asist, 1 blok yaptı. 10 şuttan 4'ünü değerlendiren Hidayet, 3 sayılık atışlarda 5 kez şut denemesinde bulundu ancak bunların hiçbirinde başarılı olamadı. 
     Kings'de Chris Webber, 28 sayı, 12 ribaund ve 10 asiste ulaşarak kariyerinde 15. kez ''triple-double'' yaptı. 
     Arco Arena'da üst üste 12. galibiyetini alan Kings'de Predrag Stojakoviç, Bucks'ı adeta 3 sayılık atışlarıyla vurdu. Maçta toplam 29 sayıya ulaşan Stojakoviç, 10 kez kullandığı 3 sayılık atışlarda topu 7 kez çemberden geçirerek 21 sayı kaydetti. 
     Takımda Bobby Jackson da 22 sayıyla bu sezon en skorer maçını çıkardı. 
     Valde Divac skora 8 sayı ekledi, 13 de ribaund aldı. 
     Üst üste 4. yenilgisine uğrayan Bucks'da da Ray Allen, tıpkı Stojakoviç gibi toplam 29 sayı üretti, bu sayıların 21'ini 3 sayılık atışlardan gerçekleştirdi. 
     Kings'le yaptığı son 6 maçta 5. yenilgisini alan Bucks'da skora Tim Thomas 20, Michael Redd 16, Rafer Alston 14 sayı ekledi. 
     Kings'in grubunda lider olan son 2 yılın şampiyonu Los Angeles Lakers ise deplasmanda Merkez Grubu üçüncüsü Toronto Raptors'ı 109-89 yenerek, üst üste 4. galibiyetini aldı. 
     Toronta'daki maçta Lakers'ın yıldızlarından Kobe Bryant 31, sakatlığından sonra 2. maçına çıkan Shaquille O'Neal 24 sayı kaydetti. 
     Ayrıca Bryant 7, O'Neal 6 ribaund aldı. 
     Raptors'da, 3. çeyrekte 4. faulünü aldığı için kenara çıkan ve son çeyrekte yalnızca 3 dakika oynayan Vince Carter, 24 sayıyla takımın en skorer oyuncusu oldu. 
     Günün diğer maçlarında Memphis Grizzlies, Seattle Supersonics'e evinde 89-77 yenilirken, Miami Heat, Golden State Warriors'ı 92-84 yendi. 
     






</TEXT>
</DOC>
