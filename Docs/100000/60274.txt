<DOC>
<DOCNO> 60274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/ekonomi/eko04.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk esnafı marktan vazgeçmedi 
</HEADLINE>
<TEXT>

     FATİH ÇINAR 

     Avrupa, yılbaşından itibaren ticari işlemlerde ortak para birimi euro’yu kullanmaya başlarken, Türkiye’deki etiketler hala marktan euro’ya dönmedi. 
     İstanbul’da spot piyasa olarak çalışan, ithal ürünlerin satıldığı Doğubank’ta da satışlar mark üzerinden devam ediyor. 
     Doğubank Yönetim Kurulu Müdürü Ali Babataş, "Bir müddet daha markla alış verişe devam edeceğiz. Bu benim kanımca beş - altı ay daha sürecek" dedi. 
     Babataş, "Elimizde mevcut olan marklar dönene dek ve mark ile yaptığımız bağlanmış alış satışlarımız bitene dek bu sürecek" diye konuştu. Doğubank’taki mağaza sahipleri de markla satışlarını sürdürdüklerini, euro getiren olursa bunu da kabul edeceklerini söyledi. Doğubank’taki mağazalarda günde toplam 2 - 3 milyon marklık ciro oluşuyor. 
     
     Euro faizi düşürüldü 
     Bu arada, AB’de euro’ya geçilmesi nedeniyle, Alman Markı, Hollanda Florini ile Fransız Frangı, "kredi mektuplu döviz tevdiat hesabı’’ kapsamından çıkarıldı. 
     Euro cinsinden kredi mektuplu döviz tevdiat hesaplarına uygulanan faiz de bir ve iki yıl vadelide 1’er puan düşürüldü. 
     



 EKONOMİ 





















</TEXT>
</DOC>
