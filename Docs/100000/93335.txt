<DOC>
<DOCNO> 93335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo22.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
''UEFA.com'' kullanıcılarına göre dünyanın en iyileri Türkler 
</HEADLINE>
<TEXT>

     17. Dünya Kupası'nın en iyi futbolcularını belirlemek amacıyla UEFA'nın resmi internet sitesinde yapılan ankette, A Milli Futbol Takımı'nın futbolcuları ilk sıralarda bulunuyor. 
     UEFA'nın başlattığı ''Dünya Kupası'nın En İyi Futbolcuları Oylaması''nda, bu siteye giren kişilerden dünyanın en iyi kaleci, savunma, orta alan ve forvet oyuncusunu seçmeleri isteniyor. 
     Bir süre önce başlatılan oylamada, bugün saat 14.30 itibariyle A Milli Takımı'nın başarılı oyuncuları Rüştü, Alpay, Ümit Davala ve Hasan Şaş, ''UEFA.com'' kullanıcıları tarafından ilk sıraya taşındı. 
     Oylamada, kaleci kategorisinde Rüştü, yüzde 67.25'lik oranla en iyi kaleci olarak gösterilirken, O'nu yüzde 15.7 ile Almanya'nın kalecisi Oliver Kahn izliyor. 
     Sitenin kullanıcıları, savunma oyuncuları sıralamasında yüzde 16.26 ile Alpay'ı, en iyi savunma oyuncusu olarak belirlerken, Alpay'ı yüzde 14.69 ile dünyanın en iyi ve en pahalı futbolcuları arasında gösterilen Brezilyalı Roberto Carlos izliyor. Orta alan ve forvet kategorisinde ise Ümit Davala, yüzde 22.73'lük oyla Almanyalı Michael Ballack'ın önünde birinci sırada yer alırken, tüm dünyanın takdirini toplayan Hasan Şaş, Brezilyalı Ronaldo'yu geçmeyi başardı. Site kullanıcıları, Hasan Şaş'a yüzde 17.31 oranında oy verirken, Ronaldo, yüzde 15.71 ile ikinci sırada yer aldı. 
     





</TEXT>
</DOC>
