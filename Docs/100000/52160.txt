<DOC>
<DOCNO> 52160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/guncel/gun02.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Armutlu bu kez ölüm yok 
</HEADLINE>
<TEXT>

Küçükarmutlu’da ölüm orucu yapanlara düzenlenen ikinci operasyonda bir kişi yaralandı. Gözaltına alınan eylemciler ise tedaviyi kabul etmedi 
     BÜLENT ÖZDEMİR, DİNÇER ŞEREF, GÜNTAN MAVİGÖZLÜ ŞAKİR AYDIN İstanbul Fotoğraf SABRİ SEVER 

     Sarıyer Küçükarmutlu'da operasyon düzenleyen polis, ölüm orucu eylemine son verdi. Dördü ölüm orucu eylemcisi 10 kişi gözaltına alındı. 
     Küçükarmutlu, dört kişinin ölümü, 10 kişinin de yaralanmasıyla sonuçlanan 5 Kasım'daki operasyonun ardından, dün sabah da hareketli saatler yaşadı. İş makineleri ve panzerler desteğindeki Çevik Kuvvet, Terörle Mücadele ve Özel Harek t timleri, saat 06.00'da üç ayrı noktadan aynı anda harekete geçti. 
     Bir helikopterin de ekipleri yönlendirdiği operasyonda, yaklaşık 50 kişilik grup barikatları ateşe vererek güvenlik güçlerine molotofkokteyl ve taşla karşılık verdi. Polis ise göz yaşartıcı bomba ve plastik mermi kullanarak direnişçileri dağıttı. Beş barikatı aşan panzerlerin geçemediği bir barikat ise iş makinelerince yıkıldı. 
     Ölüm orucu eylemini sürdüren 4 kişinin de aralarında bulunduğu üçü kadın 10 kişi gözaltına alındı. Polis yetkilileri, bu kişilerden birinin Alman vatandaşı olduğu iddialarının doğru olmadığını bildirdi. 
     
     Operasyonu saat 08.30’da tamamlayan polisin, sokak aralarındaki barikatlardaki moloz ve diğer malzemeleri kamyonlara yükleyerek kaldırdığı görüldü. 
     İstanbul Emniyet Müdürü Hasan Özdemir de operasyonu Küçükarmutlu'da izledi. Özdemir, bu operasyonla birlikte bölgenin temizlendiğini kaydetti. 
     
Tedaviyi reddettiler      Şişli Etfal Hastanesi'ne kaldırılan 10 kişiden 9'u tedavi olmayı kabul etmedi. Tedaviyi kabul etmediklerine dair tutanak hazırlanan bu kişiler, midibüsle Emniyet Müdürlüğü'ne götürüldü. Bu sırada bu kişilerin zafer işareti yaptıkları görüldü. 
     Hastanede kalan Ergin Karagöz'ün ise ölüm orucu eyleminde olduğu, kasığına göz yaşartıcı gaz bombası fişeğinin isabet etmesi sonucu yaralandığı için tedavi gördüğü öğrenildi. 
     
Ölüm orucundan hastaneye      Polis, Alibeyköy Karadolap Mahallesi Saya Yokuşu Caddesi Ayçiçek Sokak’ta, F tipi cezaevlerine karşı ölüm orucu eyleminde olan 7 kişinin bulunduğu eve de operasyon düzenledi. 12.30 sıralarında binaya giren polis, üçüncü kat balkonunda megafonla teslim olmayacaklarını söyleyen direnişçileri gözaltına aldı. Yeter Güzel, Aydın Hanbayat, Tekin Yıldız, Hüseyin Yıldız, Cemal Keser, Orhan Gül ve Murat Şahin ile kendilerine destek veren Gülten Kahraman ve Şükrü Duman, ambulanslarla Cerrahpaşa Tıp Fakültesi Hastanesi’ne kaldırıldı. Polisin operasyonundan önce, binadaki yaşlı kadınların da evden çıktıkları görüldü. 
     



 GÜNCEL 

























</TEXT>
</DOC>
