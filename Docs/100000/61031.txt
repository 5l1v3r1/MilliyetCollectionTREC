<DOC>
<DOCNO> 61031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sonspo01.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma Hakan için bastırıyor... 
</HEADLINE>
<TEXT>

     İtalya'nın F.C İnter Kulübü'nden A.C Parma'ya transfer olması beklenen Hakan Şükür için pazarlıklar bugün de devam etti. 
     İnter çevresinden alınan bilgilerde, küçük olarak söylenen pürüzlerin halen tamamlanmadığı ancak şu an için olumsuz bir noktada bulunulmadığı belirtildi. 
     Parma'nın vereceği bonservis ücretinin İnter ve Galatasaray kulüpleri arasında hemen hemen aynı payda paylaşılacağı ifade edilirken, Şükür'ün transferinden sarı kırmızılı kulübün 1 milyon dolar alacağı iddia edildi. 
     Parma'nın genel menajeri Arrigo Sacchi'nin, transferdeki son pürüzleri kaldırmak için görüşmelere devam ettiği söyleniyor. 
     Kendisine 1.5 yıllık kontrat teklif edilen 30 yaşındaki Türk futbolcunun, Parma'ya transferinin herhangi bir terslik olmaması halinde pazartesi günü resmen açıklanması bekleniyor. 
     Öte yandan ligin ilk yarısının son haftasında deplasmanda Venezia'yı 4-3 yenen Parma puanını 17'ye çıkartırken, puan sıralamasında sondan 2. sırada yer alıyor. 
     






</TEXT>
</DOC>
