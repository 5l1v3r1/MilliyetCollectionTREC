<DOC>
<DOCNO> 57342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun03.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Türkiye AB'ye farklı bir rüzgar getirir" 
</HEADLINE>
<TEXT>

     AB Laeken zirvesine, Başbakan Bülent Ecevit ile birlikte katılarak Türkiye'yi temsil etmek üzere Brüksel'de bulunan Dışişleri Bakanı İsmail Cem, Konvansiyon'a katılım halinde, Türkiye'nin AB'ye ''farklı bir rüzgar getireceğini'' söyledi. 
     Cem, gazetecilerle yaptığı bir ''sohbet'' sırasında, AB'nin Laeken zirvesinin olası sonuçlarını, taslak metinlerdeki Türkiye ve Kıbrıs paragraflarını değerlendirmeyi reddetti ve uzun yıllara dayanan ''deneyimlerini'' hatırlatarak, kesin sonuç ve belgeleri görmeden konuşulmaması, erken değerlendirmeler yapılmaması ve ''taslak belgelere'' dayanarak haber yazılmamasının yararlı olacağı uyarısında bulundu. 
     Cem, Avrupa Güvenlik ve Savunma Politikası AGSP konusunda da ayrıntılı değerlendirmeler yapmadı ve ''AGSP'de Türkiye'nin konumunu herkesin bildiğini'' hatırlatmakla yetindi. 
     Her ülkenin konulara farklı ve kendi açısından bakmasının doğal olduğunu, Atina'nın yaklaşımında lüzumsuz bir hassasiyet gördüğünü ifade eden Cem, ''Türkiye, Amerika Birleşik Devletleri ve İngiltere biraraya gelip, 'Yunanistan'a nasıl ziyan vereceğiz ' diye metin oluşturmazlar. Bunu düşünmek gerçekçi değil'' diye konuştu. 
     AGSP'nin, NATO'suz ''operasyonel'' ilan edilmesi ile NATO'nun desteğiyle aynı yola yönelinmesi arasında fark olduğuna değinen Cem, Belçika Dışişleri Bakanı Louis Michel'in kendisine telefon ettiğini doğruladı ve ''sadece bilgilendirildiğini'' ifade etti. 
     Brüksel'deki Belçikalı diplomatik kaynaklar da Ankara ile yapılan telefon görüşmesinde ve temaslarda, AGSP konusunda hiçbir pazarlığın söz konusu olmadığını, ''Türkiye'nin tavrının sorun yaratmadığını, bugünkü sorun kaynağının Atina olduğunu'' teyit ettiler. 
     
     AB menfaat meselesi 
     Değerlendirmesinde, Türkiye'nin AB hedefinin kolay bir süreç olmadığını belirten Cem, 2002 yılının önemine değinerek, ''Biz herhangi bir aday değiliz. 65 milyonluk, kocaman ve iddialı bir ülkeyiz'' dedi ve Türkiye'nin, hiçbir diğer AB adayı ile kıyaslanamayacak ölçüde küresel iddia taşıyan, tarihi, coğrafyası olan, Avrupa, Orta Asya, Kafkaslar, Balkanlar ve diğer bölgelerde etkili olan bir devlet konumunu hatırlattı. 
     Cem, AB'ye üyelik olayını bir ''menfaat meselesi'' olarak nitelendirdi ve ''Bölgeler üstü iddia taşıyan bir ülke olan Türkiye'yi, 700 yıl tarihsel boyutta hasım gördüğü bir ülkeyi AB'nin bünyesine alması kolay değil. Bu bir menfaat meselesidir. Bizim menfaatimiz AB'ye üye olmaktır, AB'nin menfaati Türkiye'yi üye olarak almaktır. Bunları konuşup anlattıktan sonra aday olduk'' dedi. 
     Cem, ''menfaat parallelliğinde'' bir üyeliğin söz konusu olduğunu ve bunun mümkün olduğunca erken gerçekleşmesinin arzu edildiğini kaydettikten sonra, ''Üye olmazsak Ortaçağ'a döneriz, laiklik demokrasi kalmaz'' gibi bir endişe bulunmadığının da altını çizdi ve şunları söyledi 
     ''Biz gene ilerleriz. Adaylığımız olumlu bir dış dinamiktir ve bunun böyle olduğunu, 2, 3 yıllık gelişmeler de gösteriyor. 
     Türkiye'nin yenileşme süreci 300 yıllıktır. En önemli zirvesi Atatürk yenileşmesi olmuştur. Bu yenileşme sürecinde AB çok önemli bir etkendir ve bu etkeni sonuna kadar kullanmak istiyoruz.'' Dışişleri Bakanı Cem, Türkiye'nin, Avrupa'nın geleceğinin tartışılacağı bir platform olarak oluşturulacak Konvansiyon'a katılımının, AB kanadına ''farklı bir rüzgar getireceğini'', ''farklı bir tarih deneyiminin yansıyacağını'' ve 'ciddi bir etkinin'' söz konusu olacağını kaydetti. 
     






</TEXT>
</DOC>
