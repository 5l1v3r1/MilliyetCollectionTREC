<DOC>
<DOCNO> 68691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sonspo11.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore takımından Antalyasporlu Selahattin'e transfer teklifi 
</HEADLINE>
<TEXT>

     Antalyaspor'un 4 ay önce kadro dışı bıraktığı futbolcusu Selahattin Kınalı'ya, Güney Kore takımlarından SK Bucheon'un transfer önerdiği öğrenildi. 
     Selahattin'i, SK Bucheon takımına Belçika'da yaşayan Trabzonlu menajer Adnan Demir'in önerdiği bildirildi. 
     Geçen ay Antalya'da kamp yapan SK Bucheon takımının, Selahattin'i çift kale maçta denediği ve beğendiği belirtilirken, kulüp yöneticilerinin Selahattin'e 1 yıl için 300 bin dolar ve kullanmak amacıyla birer otomobil ve ev önerdiği kaydedildi. 
     Antalyaspor Kulübü Genel Menajeri Salih Karakaya, yaptığı açıklamada, Selahattin'e gelen öneriyi doğruladı. Karakaya, ''Bu tekliften haberimiz var. Ama kulübe resmi bir teklif gelmedi'' diye konuştu. 
     Selahattin'in Güney Kore'ye gidip gitmeme konusunda bazı tereddütleri olduğunu vurgulayan Karakaya, Selahattin'in bonservisi konusunda her türlü kolaylığı sağlayabileceklerini de kaydetti. 
     






</TEXT>
</DOC>
