<DOC>
<DOCNO> 96628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur13.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Kayseri'de ''Başbakan'' sloganlarıyla karşılandı... 
</HEADLINE>
<TEXT>

     Yeni Oluşum lideri İsmail Cem, partileşme çabaları sürerken ilk yurt gezisini Kayseri'ye düzenledi. 
     Kayseri girişinde coşkulu bir kalabalık ve davul zurna ekibiyle karşılanan Cem, burada vatandaşlara kısa bir konuşma yaptı. 1995 yılında ilk hareketini Kayseri'den başlattığını, o zaman kendisini karşılayan 10-15 kişi olduğunu anlatan Cem, "Şimdi bu büyük kalabalığı görmek mutlu etti beni. Kayseri bana çok şey kattı, bana Anadolu'yu öğretti. Türkiye'de üretimsizlik, işsizlik ve eşitsizlik en büyük üç sorun, bunları kaldıracağız, inançlara saygılı laiklik anlayışının temsilcisi olacağız" dedi. 
     İnsana, üretime ve ekonomiye hizmet edeceklerini kaydeden Cem, "Geçmişimizdeki büyük insanlardan Mustafa Kemal Atatürk'ten ve bin yıllık tarihimizden yola çıkacağız. 
     Yedi yıl önce olduğu gibi Kayseri'den bize güç katmanızı, desteklemenizi ve dualarınızı üzerimizden eksik etmemenizi diliyorum. Allah razı olsun, güzel bir başlangıç yaparak yola çıktık" şeklinde konuştu. 
     İsmail Cem, daha sonra kalabalık bir konvoy eşliğinde Kayseri'ye doğru hareket etti. 
     İsmail Cem'in konuşmaya başlaması sırasında karşılama noktasına 50 metre uzaklıkta toplanan 20 kişilik bir grup protesto gösterisi yaptı. 
     Kendilerini sanayici olarak tanıtan grup ''eskiler ne zaman yeni oldu. 
     İsmail Cem buraya gel de sanayicinin esnafın halini gör'' diye protesto gösteriyi yaptılar. 
     
     ŞEHİR MERKEZİNDE DE SEVGİ VE PROTESTO 

     İsmail Cem, Yeni Oluşum hareketine mensup milletvekilleriyle birlikte gerçekleştirdiği ilk yurt gezisinde Kayseri'de işçilere seslendi. İsmail Cem, "Türkiye koalisyonunu gerçekleştireceğiz" derken, Türkiye'yi kucaklayacaklarını partilerden oy çalma amacında olmadıklarını belirtti. 
     İsmail Cem, coşkulu bir kalabalık eşliğinde Teksif sendikasına doğru hareket ederken bir esnaf, "Aylardan beri dükkanım kapalı, bundan sen de sorumlusun, ne yüzle geldin" diye Cem'e bağırdı. Daha sonra Teksif sendikasına gelişinde tepkiler büyürken, Cem'i destekleyenler protestoculara müdahadelede bulundu. Polis bir kavga çıkmasını önledi. 
     Burada Sendika Şube Başkanı Tahir Horoz'un dışarıdaki tepkileri de ima eden ve "Bize mutluluğumuzu geri verin" sözlerini içeren konuşmasından sonra Cem, tepkilere dolaylı değindi. Cem, "Mutluluğu kaybolmuş, işi kaybolmuş, dükkanındaki bereketi kaybolmuş esnafın, köylünün, herkesin, girişimcinin mutluluğunu ona geri vermek değil sadece, ama gerçek bir ortak mutluluğa çevirmek için. Hepimizin mutluluğunu yapmak için oyla çıkıyoruz" dedi. 
     Teksif üyesi işçilere bir konuşma yapan İsmail Cem, "Bu mekan benim için Kayseri'de çok özelikli bir mekan. 
     Siyaseten en güç zamanında bana en büyük desteği vermiş olan insanların, Başkanın mekanıdır" dedi. 
     
     TÜRKİYE KOALİSYONU 

     Henüz parti olmadıklarını, yolun başında bulunduklarını da anlatan Cem, şunları söyledi 
     "Ciddi bir yol, iddialı bir yol, burada inşallah sonra da bir araya geleceğiz Başkan ve o gün ben size diyeceğim ki Başkan biz Türkiye Koalisyonunu gerçekleştirdik. Şu partiyle bu partiyle de öteki partiyle değil, Türkiye koalisyonu. Türkiye koalisyonu, aklın, vicdanın, özgürlüğün, sosyal adaletin, verimliliğin, üretkenliğin ve onun çevresinde işçinin, onun çevresinde düşünen aydının, memurun, öğretmenin, gençlerin, girişimcinin, sanayicinin, tüccarın birlikteliğini ve koalisyonunu kutlamak için ben dört ay sonra Kayseri'de aranızda olmanın sözünü vermekteyim." Yeni bir başlangıç yapmanın ortak aklı bulmanın ortak iddiayı yaratmanın inancı ile yeniden yola çıktıklarını söyleyen Cem, "Ve elbette ben yeniden yola sizden güç alarak, sizin aranızdan ilk adımı atarak başlayacağım. Aynen yedi yıl önce olduğu gibi benim yanımda yine başkanım olacak" diye konuştu. 
     
</TEXT>
</DOC>
