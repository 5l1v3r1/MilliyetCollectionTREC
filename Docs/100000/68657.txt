<DOC>
<DOCNO> 68657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/soneko09.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası enflasyon konusunda umutlu 
</HEADLINE>
<TEXT>

     Merkez Bankası, mevcut iç talep düzeyinin enflasyonist baskı yaratmadığını belirterek, önümüzdeki dönemde gerek toptan eşya, gerekse tüketici fiyatlarındaki artışlarda belirgin bir iyileşmenin beklendiğini bildirdi. 
     Merkez Bankası'ndan yapılan açıklamada, 2001 yılında enflasyon oranının artışında temel etken olan döviz kurlarındaki köpüğün Ekim 2001'de patlaması sonrasında Türk Lirası'nın nominal olarak değer kazandığı hatırlatılarak, ''Bu gelişmenin enflasyonist baskıları önemli ölçüde azalttığı düşünülmektedir'' denildi. 
     Açıklamaya göre, Kasım 2001'den itibaren gerek toptan gerekse tüketici enflasyonu, olumsuz mevsimsel koşulların da etkisi sonucu tarımsal ürün fiyatlarında oluşan yüksek oranlı artışlardan arındırıldığında, belirgin bir düşüş eğilimine girdi. 
     Nitekim, kamuoyunun çekirdek enflasyon olarak da kabul ettiği özel imalat sanayi fiyatlarındaki artışın Kasım ayından itibaren önemli oranda azalmaya başladığı vurgulanan açıklamada, şöyle denildi 
     ''Gerçekleşen enflasyon oranlarındaki düşüşe paralel olarak, hala hedeflenen düzeyin üzerinde seyretmesine karşın, bir ölçüde İktisadi Yönelim Anketi sonuçlarına göre, özellikle de mali sektöre yönelik gerçekleştirilen anketlerde, ileriye dönük enflasyon beklentilerinde belirgin bir düşüş eğilimi mevcuttur. 
     Mevcut iç talep düzeyinin enflasyonist baskı yaratmadığı, döviz kurundaki hareketlerin enflasyondaki hareketleri belirlemede önemli bir rol oynadığı ve kötü hava koşullarının olumsuz etkilerinin geçici olduğu dikkate alındığında, önümüzdeki dönemde gerek toptan eşya, gerekse tüketici fiyatlarındaki artışlarda belirgin bir iyileşme beklenmektedir.'' Açıklamada, son dönemde, algılanan riskleri azaltarak enflasyon bekleyişlerini olumlu yönde etkileyecek bir dizi gelişmenin gerçekleştiği hatırlatıldı. 
     
     "Geçici veriler olumlu" 
     Diğer yandan, Ocak ayı bütçe gerçekleşmelerine ilişkin geçici verilerin olumlu olduğu kaydedilen açıklamada, ayrıca, performans kriteri olan para tabanının, 2002 yılının şimdiye kadar olan döneminde Merkez Bankası'nın öngörüleri çerçevesinde hareket ettiği belirtildi. 
     Merkez Bankası'nın, gelecek dönem enflasyonu açısından temkinli iyimserliğinin devam ettiği ifade edilen açıklamada, şöyle devam edildi 
     ''Yasası gereği nihai hedefi fiyat istikrarını sağlamak olan Merkez Bankası kısa vadeli faiz oranlarına ilişkin kararlarını sadece ve sadece enflasyonun gelecekte alacağı eğilime bakarak almaktadır. 
     Fiyat istikrarını sağlamaya yönelik politikalar kararlı bir biçimde uygulandığı sürece döviz kuru da iktisadi temeller ile uyumlu bir biçimde hareket edecek ve cari işlemler hesabımız sürdürülebilir büyüme açısından sorun teşkil etmeyecek bir düzeyde oluşacaktır. 
     Şüphesiz ki böyle bir sonuca ulaşılması sadece Merkez Bankası politikaları ile değil, aynı zamanda mali disiplinin sağlanması ve yapısal reformların tavizsiz gerçekleştirilmesi ile mümkün olacaktır.'' 
     






</TEXT>
</DOC>
