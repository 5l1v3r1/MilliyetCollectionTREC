<DOC>
<DOCNO> 97589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/ekonomi/aeko.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko ile Profilo birleşip güçlenmeyi hedefliyor 
</HEADLINE>
<TEXT>

Birleşecekleri yönündeki haberler üzerine Profilo Telra Başkanı Jak Kamhi Güçlenmek için birleşmek istiyoruz’ derken, Beko da Bilgi alışverişinde bulunuyoruz’ açıklamasını yaptı 
     BARIŞ ERGİN 

     Beko Elektronik ile Profilo Telra ortaklıkla sonuçlanma olasılığını içeren işbirliği imkanlarını araştırmak üzere görüşmeler yapıyor. Profilo Telra Yönetim Kurulu Başkanı Jak Kamhi, Koç Grubu’na bağlı Beko ile ortaklıkla daha da güçlenmek istediklerini söyledi. 
     
     Ortaklık güç getirecek 
     Türkiye’de beyaz eşya sektöründe çok fazla firma olduğunu ve bunun sektöre zarar verdiğini belirten Kamhi, "Yurtdışında bu sektörde iki - üç firma vardır. Türkiye’de ise biz Vestel, Beko, Arçelik ve Profilo birbirimizin kafasını kırıyoruz" dedi. Kamhi, ortaklıkla firmaların daha güçlü olacağını belirtti ve "Biz dışarıda ve Türkiye’de krizlerden sonra bir çok ortaklık anlaşması zemini yarattık. Ancak şu anda bunlardan hiç biri sonuç aşamasında değildir. Beko ile de görüşmeler yaptığımız doğrudur. Teknik açıdan ortaklık mümkündür" dedi. Kamhi, daha önce Philips ile yaşadığı zorluklar nedeniyle ortaklığı gerçekleştiremediklerini belirtti. 
     Beko ise İMKB’ye yaptığı açıklamada, işbirliği imkanlarını araştırmak amacıyla ön bilgi alışverişi yapıldığı belirterek "İki taraf arasında potansiyel faydaları belirlemeye yönelik olan bu ön bilgi alışverişinin nasıl neticeleneceği belli olmayıp, alınmış bir karar ve sözleşme yoktur" dedi. 
     
Avrupa devi doğabilir      Birleşmenin olması halinde, yeni şirketin Avrupa’nın en büyük elektronik eşya üretim kapasitesine sahip olması bekleniyor. Yeni şirketin çalışan sayısı 5 bin, yıllık üretim kapasitesi de 10 milyon adete ulaşacak. Beko Elektronik, bu yıl 4 milyon adetlik üretim yaparak Avrupa’da üçüncü olmayı hedefliyor. Beko Elektronik yaklaşık 3 bin kişi istihdam ediyor ve 2002 ciro hedefi 520 milyon dolar. Profilo Telra ise geçen mayıs ayında Philips ve BSHPEG arasında Philips marka televizyonların üretimi için yaptığı anlaşmayla üretim kapasitesini 2 milyon adetten 4 milyona çıkarmayı hedefliyor. 
     



 EKONOMİ 



















</TEXT>
</DOC>
