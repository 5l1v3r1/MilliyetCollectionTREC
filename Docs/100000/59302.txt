<DOC>
<DOCNO> 59302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko20.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Vergi iadesinin kaldırılması cinayettir.." 
</HEADLINE>
<TEXT>

     Ankara Ticaret Odası ATO Başkanı Sinan Aygün, vergi iadesinin kaldırılmasının ekonomik ve sosyal açıdan bir cinayet olduğunu bildirdi. 
     Aygün yaptığı yazılı açıklamada, vergi iadesinin kaldırılması durumunda kayıt dışılığın artacağını belirterek, IMF'nin kriz döneminde çalışanların üç beş kuruşuna göz diktiğini ve bu kesimlerin şah damarını kesmek istediğini ileri sürdü. 
     Vergi iadesine bel bağlayan milyonlarca vatandaş olduğunu ifade eden Aygün, şunları kaydetti 
     ''Değil kaldırmak,vergi iadesi uygulamasının yaygınlaştırılması gerekir. Kayıtdışı ekonomi ile mücadele edilmesi gerektiği bir dönemde böyle bir karar alınamaz. Türkiye Cumhuriyeti Hükümeti sosyal dengeleri bozucu, vatandaşın cebine göz diken böyle bir yaklaşıma evet dememelidir. Sosyal dengelerin bozulduğu şu günlerde, sosyal politikalar uygulamak durumunda olan devletimiz, bu talebe karşı koymalıdır. Çalışanlar, kriz ortamında güç bela geçimini sürdürmeye çalışmaktadır. Vergi iadesinin yerine getireceği iddia edilen vergi indiriminin hemen derhal yapılması gereklidir. Ancak vergi iadesinin kaldırılmasının koşulu olmamalıdır.'' Aygün, çalışanların özellikle emekli, dul ve yetimlerin 1 yıl boyunca bıkmadan usanmadan fiş topladıklarını ve bu organizasyonun ülkenin vergi gelirleri açısından son derece önem taşıdığını kaydetti. 
     Vergi iadesinin kaldırılması durumunda ücretli kesimlerin satın aldıkları mallardan fiş almak yerine KDV'sini düşürerek alışveriş yapmayı yeğleyeceklerini, bunun ise kayıtdışı üretim ve satışı patlatacağını ifade eden Aygün, dürüst çalışan tüccar ve esnafın suça teşvik edileceğini bildirdi. 
     ATO Başkanı Sinan Aygün, vergi iadesinin uzun süredir başarıyla uygulandığını belirterek, doğru çalışan bir sistemin çarklarını durdurmaya kimsenin hakkı olmadığını belirtti. 
     






</TEXT>
</DOC>
