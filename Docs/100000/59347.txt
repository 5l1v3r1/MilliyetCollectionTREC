<DOC>
<DOCNO> 59347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur16.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar ve yağmurdan sonra TEM'de şimdi de buzlanma 
</HEADLINE>
<TEXT>

     Edirne'de, 15 gündür etkili olan kar ve yağmurun ardından hava sıcaklığının eksi 8 dereceye düşmesi sonucu, sabah yollarda buzlanma meydana geldi. 
     Buzlanma nedeniyle çok sayıda araç yolda kalırken, meydana gelen kazalarda 9 kişi yaralandı. Edirne-Kapıkule arasındaki TEM Otoyolu bir süre araç trafiğine kapatılırken, Kapıkule Sınır Kapısı'nda TIR'lar 3 kilometrelik kuyruk oluşturdu. 
     Edirne Emniyet Müdürlüğü'nden alınan bilgiye göre, Edirne TEM Otoyolu gişeleri ile Kapıkule Sınır Kapısı arasındaki yol, buzlanması nedeniyle araç trafiğine 1.5 saat süreyle kapatıldı. 
     Yetkililer, TEM Otoyolu'ndan Kapıkule Sınır Kapısı'na giden yolun, Karayolları ekiplerinin yaptığı tuzlama çalışması sonucu açıldığını belirterek, ''Edirne'den Havsa yönüne giden araçlar, Avrupa Kent yakınlarındaki rampada buzlanma nedeniyle kaldılar. Bunun üzerine D-100 Karayolu kısa süreli ulaşıma kapandı'' dedi. 
     
     Yaralamalı trafik kazaları 
     Bu arada, buzlanma trafik kazalarına da neden oluyor. Edirne'nin Keşan İlçesi'nden Uzunköprü yönüne giden İsmail Küstü'nün kullandığı 22 AS 413 plakalı yolcu otobüsü, ilçe çıkışında yoldaki buzlanma 
     nedeniyle kayarak, devrildi. Kazada hafif yaralanan 7 kişi Keşan Devlet Hastanesi'ne kaldırıldı. Uzunköprü'ye gitmekte olan Ahmet Paşalı idaresindeki 22 LC 304 plakalı öğrenci servisi de Yeniköy Beldesi yakınlarında, buzlanma nedeniyle kayarak şarampole yuvarlandı. Kazada yaralanan minibüs sürücüsü Paşalı ve 1 öğrenci Trakya Üniversitesi Tıp Fakültesi Hastanesi'nde tedavi altına alındı. Öte yandan, Uzunköprü İlçesi'nde de zincirleme kazada 3 araç birbirine çarptı. Kazada, ölen ya da yaralanan olmadı. 
     






</TEXT>
</DOC>
