<DOC>
<DOCNO> 54013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/spor/yozer.html </URL>
<DATE> 2001/11/25/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Yarım saatte bitti 
</HEADLINE>
<TEXT>

     BU Galatasaray'ı tebrik etmekten başka hiç kimsenin çaresi yok. Roma maçında olağanüstü enerjiyle oynanan Türkiye standartları üstü futboldan sonra ağır mı ağır bir sahada Samsunspor önüne çıkıp, üç puanı almak biraz zor. Ama Galatasaraylı futbolcular, kendilerini öylesine futbola adamışlar ki, gözleri başarıdan başka hiçbir şey görmüyor. Samsun maçında iyi oynadıkları tartışılır. Sonuçta ne yapıp yapıp, üç puanı almayı bildiler. Bu şartlarda bu takım, her kulvarda başarıya gidiyorsa, her türlü övgü onların hakkıdır. 
     Takım yorgun. Hem de bayağı yorgun. Ali Sami Yen'de yağmur sicim gibi. Saha pirinç tarlası. Yine yüksek bir tempo lazım, mücadele lazım. Yorgun oldukları da her hallerinden belli. İlk yarım saat işi sıkı tuttular. Gergin adalelerini zorladılar. Samsun savunmasını kanat ve göbeklerden yarıp, bir an önce gole ulaşmaya çalıştılar. Samsun zaten korkuyordu. Oysa yorgun Galatasaray'ı, biraz direnç gösterirsen, biraz da koşarsan zorlarsın. Onlar hiçbir şey yapmadılar. Bu yarım saatte rakibi üzerlerine çektiler. Gol için her türlü davetiyeyi çıkardılar. Galatasaray, üstelik Arif ve Ümit Karan gibi iki dezavantajla oynadı. Bu ikisi sahada hiç yoktu. Hele Ümit, oynar gibi yaptı, herkesi kandırdı. Ne yaptığı belli olmadı. Arif desen top kaybını sayamadık. Her atağı başlamadan öldürdü. Çamura saplanıp, kaldı. İş de orta sahaya yığıldı. Ayhan sanki yeni transfer. Yeniden doğdu. Koşmadık yer bırakmadı. Savunmaya, orta sahaya, her yere destek oldu. Takımın sigortasıydı. Forvetsiz oyunda Sergen de sahneye çıktı. Ve ilk yarım saatte tüm dezavantajlara rağmen işi bitirdiler. 
     İkinci yarıda Galatasaray, maçı idare etmeye çalıştı. Ama orta alanda o kadar çok boşluk bıraktılar ki, Samsun'un üst üste atakları çıktı. Sağ kanatta Müslim durdurulamadı. Mehmet Yılmaz'ı sabitlemeyemediler. Allah'tan Ertuğrul penaltıyı kaçırdı. Kaçırmasaydı maç dönebilirdi. Zaten o anlarda tüm yük Ayhan'a kalmıştı. O da çaresizliği oynadı. Neyse ki, Samsun'un kendine güveni yoktu, inancı yoktu. 
     Son olarak da iki laf Galatasaray seyircisine. Adam maça gelmiş, aklı Fatih Akyel'de. Takımları çamurda çırpınıp duruyor, onlar hala Fatih'te. O çocukları 90 dakikanın 10 dakikası alkışlamadılar. Ne hikmetse Fatih'i kahraman yaptılar. İnşallah uyanırlar. 
     



 SPOR 

























</TEXT>
</DOC>
