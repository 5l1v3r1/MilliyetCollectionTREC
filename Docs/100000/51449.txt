<DOC>
<DOCNO> 51449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/soneko02.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ''Türkiye'ye 4. ve 5. kredi dilimleri birleştirilmiyor'' 
</HEADLINE>
<TEXT>

     Uluslararası Para Fonu IMF, Türkiye'nin ekonomik programının onuncu ve onbirinci gözden geçirme çalışmalarının birleştirilerek bu yılki son iki kredi dilimi olan 3'er milyar doların birlikte serbest bırakılmasının öngörülmediğini bildirdi. 
     IMF yetkilileri, onuncu ve onbirinci dönem gözden geçirme çalışmalarının birleştirilmesinin düşünülmediğini belirttiler. Türkiye'nin IMF ile Mayıs ayında yaptığı anlaşma çerçevesinde onuncu gözden geçirme döneminin, 20 Eylül, onbirinci gözden geçirme döneminin ise 15 Kasım'dan sonra gerçekleşeceği belirtilmişti. Ancak 11 Eylül terörist saldırılarının Türk ekonomisine olumsuz etkisi, bu çerçevede gelecek yıl için ek dış finansman gereğinin ortaya çıkması ve tasarruf tedbirleri paketinin hazırlanmasından dolayı, onuncu gözden geçirme döneminde yaklaşık iki aylık bir gecikme meydana geldi. 
     Washington'daki uluslararası finans çevreleri, onuncu ve onbirinci gözden geçirme çalışmalarının birleştirilmemesine, Türkiye'nin, onbirinci döneme ilişkin performans kriterlerini henüz tamamlamamış olmasını neden olarak gösterdiler. Bu durumda en son planlandığı gibi, IMF Türkiye masası şefi Juha Kahkonen başkanlığındaki IMF heyetinin Ankara'daki çalışmalarını gelecek haftasonu gibi tamamlaması öngörülüyor. 
     Bunun ardından, tasarruf tedbirleriyle de bağlantılı olarak, Türkiye'nin gelecek yılki dış finansman ihtiyacının miktarı ve hangi kaynaklardan karşılanacağının belirlenmesi gerekiyor. Daha sonra IMF İcra Direktörleri Kurulu'nun, Kasım ayı sonunda toplanarak onuncu gözden geçirme dönemini sonuçlandırması ve yaklaşık 3 milyarlık dördüncü kredi dilimini serbest bırakması bekleniyor. IMF İcra Direktörleri Kurulu'nun bu toplantısında, gelecek yılki dış finansman kararının da resmiyet kazanması planlanıyor. Bunun hemen ardından, IMF heyetinin, Aralık başında Ankara'ya gelerek onbirinci gözden geçirme çalışmalarına başlaması öngörülüyor. 
     Bu dönemin performans kriterleri arasında ihale yasası da yer alıyor. Onbirinci gözden geçirme döneminin, normal koşullarda kısa sürede tamamlanarak bu yıl için öngörülen 5. ve sonuncu kredi dilimi olan 3 milyar doların daha serbest bırakılmasının, yıl sonuna yetiştirilmesine çalışılacak. 
     Öte yandan, gelecek haftasonu Kanada'nın başkenti Ottawa'da düzenlenecek G-20, IMF ve Dünya Bankası toplantılarında Türkiye'yi temsil edecek olan Ekonomiden Sorumlu Devlet Bakanı Kemal Derviş'in, daha sonra Washington'a geçmesi bekleniyor. Derviş'in Washington'a gelişiyle ilgili henüz resmi açıklama yapılmadı. Ancak Türk ekonomisine ilişkin olarak 21 Kasım tarihinde düzenlenecek bir toplantıda konuşmacılar arasında Kemal Derviş'in de bulunduğu belirtildi. 
     






</TEXT>
</DOC>
