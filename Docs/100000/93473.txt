<DOC>
<DOCNO> 93473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun32.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Camel Turkish Royal sigarasını piyasaya sürdü 
</HEADLINE>
<TEXT>

     ''Camel'' marka ürünlerinde Türk tütününe en fazla yer verdiği bilinen R.J. Reynolds Tobacco Co. firması, ''Turkish Royal'' adıyla yeni bir sigarayı piyasaya çıkardı. 
     ''Turkish Royal''in, 2000 yılından bu yana piyasaya sürülen ve adında ''Turkish'' Türk kelimesi bulunan 3. ürün olduğu bildiriliyor. RJR firması daha önce de ''Turkish Gold'' ve ''Turkish Jade'' adlarıyla iki yeni Camel sigarasını piyasaya çıkarmıştı. 
     ''Camel'' sigarasının 1913'ten beri satıldığı ve çok tutulduğu bildiriliyor. Amerikan piyasasında 3. sırada bulunan Camel sigaralarının pazar payı son aylarda yüzde 5.86'dan 5.98'e yükselmiş durumda. 
     
     KOLAY İÇİMLİ VE AROMATİK 
     RJR şirketinin başkan yardımcısı Scott Rhodes, ''Camel Turkish Royal sigarasının, tiryakilere içimi daha kolay ve aromalı bir sigara sunmak amacıyla hazırlandığını'' söyledi. ''ABD'de 45 milyon sigara tiryakisi bulunduğunu'' hatırlatan Rhodes, ''Hedefimiz yetişkin kişilerdir. Onlara daha yumuşak içimli bir sigara sunmayı hedefledik'' dedi. 
     Sigara sanayii analistlerinden Ann Gurkin ise ''Turkish Royal marka Camel sigaralarının, Camel ailesi sigaralara olan ilgiyi artıracağına inandığını'' belirtti. Paketi orijinal olan Camel sigaralarının üzerindeki egzotik deve resminin de tiryakilerin ilgisini çektiği ifade edildi. 
     ''Camel Turkish Royal'' sigaraları koyu lacivert bir pakette satışa sunuldu. Sigaranın tütününün sarıldığı kağıdın üzerinde boylamasına gri çizgiler, filtresinde ise çarpı işareti şeklinde motifler bulunduğu belirtiliyor. 
     





</TEXT>
</DOC>
