<DOC>
<DOCNO> 50265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur24.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag Çanakkale Boğazı'ndan da geçti... 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı donanımsız yüzer kütle Varyag, Çanakkale Boğaz geçişini de sorunsuz tamamladı. 
     Aylardır Türk kamuoyunu meşgul eden, hava koşullarının elvermesi üzerine İstanbul ve Çanakkale Boğazlarından geçirilen dev kütlenin sorunsuz ve başarılı bir şekilde boğazları geçmesi, Türk kaptanların başarısını kanıtladı. 
     Her zor dönemeçten, usta manevralarla geçirilen Varyag'ın bu kritik bölgeleri atlatmasının ardından, geçiş için görev alan kılavuz kaptanlar, ''Bingo'' ile birbirlerini kutladılar. 
     Varyag'ın, Marmara Denizi'nde yaklaşık 20 saatlik seyri boyunca zaman zaman hava şartlarının bozulmasına rağmen hemen hiç sorun yaşanmadı. Dev kütle, belirlenen zaman içinde Gelibolu açıklarına ulaştırıldı. 
     Türkiye Denizcilik İşletmeleri TDİ Genel Müdürü Erkan Arıkan'ın başında bulunduğu operasyon ekibi, yaptığı toplantıda, 4 mil hızla boğazın Gelibolu tarafına yönlendirilen Varyag'ın geçişi için rüzgar ve akıntı durumunu belirlediler. Yetkililer, sonucun olumlu görülmesi üzerine, Varyag'ın hızının 5.8 mile çıkarılarak seyrine devam etmesi kararını verdiler. 
     Saat 10.30'da başlayan geçiş serüveni sırasında, sürekli telsiz muhaberesi yaparak durum belirleyen kılavuz kaptanlar, aynı zamanda Boğaz Trafik Kontrol İstasyonlarına da bilgi verdiler. 
     Varyag'ın, Akbaş Feneri'nden sonra başlayan yaklaşık 90 derecelik sert viraj olan Nara Burnu geçidini kılavuz kaptanların becerileri ile sorunsuz aşmasının ardından Eceabat önlerine gelen dev kütle, bir ara akıntının etkisiyle hafif şekilde sürüklenmeye başladı. Anında yapılan müdahaleyle Varyag, rotasına sokularak saat 15.20 de, Çanakkale önlerine geldi. 
     Geminin Çanakkale önünden geçişini yaklaşık 5 bin kişi, adeta nefeslerini keserek izledi. 
     306.5 metre uzunluğundaki donanımsız dev kütlenin İstanbul ve 
     Çanakkale Boğazlarından geçişi sırasında 10 römorkör, 16 kılavuz kaptan ve 250 personel görev aldı. 
     Varyag, geçişine başlamadan önce saat 09.15 te, Çanakkale Boğazı çift yönlü olarak deniz trafiğine kapatıldı. 
     Araba vapurları ve yolcu motorlarının yanı sıra balıkçı teknelerinin de limanlardan çıkmalarına izin verilmedi. Güvenliğin sağlanması için Sahil Güvenlik'e ait sürat botları her etapta sıkı denetim yaptılar. 
     






</TEXT>
</DOC>
