<DOC>
<DOCNO> 52453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/soneko14.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Karakoyunlu, Özelleştirme Kanun Taslağı'nı sundu 
</HEADLINE>
<TEXT>

     Devlet Bakanı Yılmaz Karakoyunlu, Bakanlar Kurulu'na özelleştirmede yeni düzenlemeleri içeren, ''Özelleştirme Kanun Taslağı''nı sundu. 
     Edinilen bilgiye göre, taslak ile özelleştirme yöntemleri, ihaleler, istihdam, yükümlülükler ve çalışanların nakli konularında düzenlemeler yapılıyor. 
     Kanun taslağında karar organlarının yetki karmaşasına son verilerek, Özelleştirme Yüksek Kurulu ÖYK ve Özelleştirme İdaresi Başkanlığı'nın ÖİB yetkileri ve görevleri netleştiriliyor. 
     Edinilen bilgiye göre taslak ile özelleştirilecek kuruluşların özelleştirme kapsamına alındıktan sonra ekonomik olarak daha kötüleştiği, çalışanların motivasyonunu yitirdiği, idareye bağlanması nedeniyle bağımsız hareket edemedikleri, ticari faaliyetlerini yürütemedikleri şeklindeki eleştirilerin giderilmesi amaçlanıyor. 
     Kuruluşların görev zararları ile ilgili düzenlemenin yapıldığı taslakta, kapsama alınacak kuruluşun özelleştirilmesinin daha kısa sürede, daha süratle ve verimli gerçekleştirilmesi hedefleniyor. 
     4046 sayılı Kanun'da yer alan özelleştirme ihalelerine ilişkin 
     hükümlerin, ağır şartları ihtiva etmesi ve detaylı olmasının zaman zaman uygulamaları imkansız kılması, tıkaması, hem zaman, hem de maddi olarak devletin zararına yol açması karşısında, yapılan düzenleme ile bu hususların ortadan kaldırılması da amaçlanıyor. Taslakta başbakanın başkanlığında, başbakan yardımcısı, başbakanının belirleyeceği devlet bakanı, özelleştirmeden sorumlu devlet bakanı, maliye ile sanayi ve ticaret bakanından oluşan ÖYK'nın oluşumu ve görevleri belirleniyor. Özelleştirme kapsamı kavramına tanımlamanın getirildiği taslakta, kapsam ''özelleştirmeye hazırlık'' ve ''özelleştirme programı'' şeklinde iki ayrı unsurdan oluşturuluyor. Taslağa göre, kurul, kuruluşların birlikte veya ayrı ayrı ''özelleştirme kapsamına'' alınmasına, özelleştirme kapsamına alınanlardan mevcut durumu itibariyle özelleştirilebilir nitelikte olmayanların ''özelleştirmeye hazırlanmasına'', hazırlık işlemleri tamamlananların bu işlemlerin tamamlanmasından sonra, hazırlık işlemlerine gerek görülmeyenlerin ise ''doğrudan özelleştirme programına'' alınmasına, gerekli görülenlerin özelleştirme kapsamından çıkarılarak statülerininin belirlenmesine, özelleştirme programında iken kısmen veya tamamen kapatılmasına, faaliyetlerinin süreli veya süresiz durdurulmasına veya tasfiyesine karar verecek. Kurul, özelleştirme programına alınan kuruluşların gerçek veya özel tüzel kişilere devrine ilişkin olarak ihale komisyonlarınca verilen nihai devir kararlarını intikalinden itibaren 15 gün içinde onaylayacak. Özelleştirme Fonu ve ÖİB'nin gelir ve gider programlarını kabul edecek, bilanço ve kar-zarar hesaplarını onaylayacak olan Kurul, özelleştirme programına alınan kuruluşların özelleştirilmesine ilişkin olarak, tekelleşmenin önlenmesi dahil ekonomi veya milli güvenlik ile ilgili olarak milli yararın korunması amacıyla, bu kuruluşlardaki devlet payının yüzde 50'nin altına düşmesi durumunda devlete söz ve onay hakkı verecek imtiyazlı hisselerin miktarını ve buna dayanarak devletin sahip olacağı hakları belirlemeye, değiştirmeye ve kaldırmaya karar verecek. Kurul, hizmetin ifası için yarar gördüğü hallerde parasal sınırları ile usul ve esaslarını açıkça belirlemek kaydıyla belirtilen konularda ÖİB'ye yetki verebilecek. Kurulca verilen karar gerekleri, ilgili kamu kurum ve kuruluşlarınca kararın kendilerine tebliğinden itibaren 30 gün içinde yerine getirilecek. ÖİB'nın geçici bir teşkilat olduğu ve özelleştirme süreci sona erdiğinde çalışan personelin ihtisaslarına göre ilgili kuruluşlara nakledileceği belirtilen taslakta, ÖİB kuruluşların özelleştirilmeleriyle ilgili olarak Kurul'a teklifte bulunacak, Kurul kararlarını uygulamak ve özelleştirme uygulamalarına ilişkin tüm işlemleri yürütecek. Özelleştirme İdaresi, özelleştirme programına alınan kuruluşların hangi yöntem veya yöntemlerle ve hangi sürede özelleştirileceğini karar verecek, uygulayacak ve kuruluşların faaliyetlerinin takip ve koordinasyonunu yapacak. Özelleştirme programındaki kuruluşlardan hisseleri borsada işlem görenlerin hisse senetlerinin yurtiçi ve yurtdışı borsalarda alınmasına ve satılmasına, bu kuruluşlara ait her türlü kıymetli evrakın alınmasına ve tekrar satılmasına karar vermek, gerektiğinde özelleştirme programında bulunan ve sermayesinin yüzde 50'den fazlası devlete ait olan kuruluşlarda bulunan özel gerçek ve tüzel kişilere ait hisselerin satın alınmasına karar verecek. Başkanlık, özelleştirme programına alınan kuruluşların, idari, mali, hukuki ve teknik yapıları ile ilgili olarak düzenlemeler yapacak, bu kuruluşlar arasında borç, alacak, hak ve yükümlülüklere ilişkin düzenlenemeler yapacak. Kuruluşların yönetim kurulu başkanlığı ve üyelikleri ile denetim kurulu üyelikleri ve genel müdürlüklerine yapılacak atamalar ve bu görevlerden alınma işlemlerine ilişkin olarak başbakana teklifte bulunabilecek olan ÖİB, Özelleştirme Fonu'nu idare edecek, özelleştirme kapsamına alınan kuruluşlara, özelleştirme uygulamalarının gerektirdiği hallerde borç verebilecek. ÖİB, özelleştirme uygulamalarının ve idare hizmetlerinin gerektirdiği durumlarda yerli veya yabancı danışman görevlendirebilecek ve kurulca ihracına karar verilen her türlü menkul kıymet ile diğer kıymetli evrakın düzenlenmesine yönelik olarak bunlarının adedi, değeri ve ilgili diğer hususları tespit edebilecek. 
     






</TEXT>
</DOC>
