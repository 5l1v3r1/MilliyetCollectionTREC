<DOC>
<DOCNO> 92715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur28.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, HADEP davasını 9 Temmuz'da görecek 
</HEADLINE>
<TEXT>

     Anayasa Mahkemesi, ''Devletin ülkesi ve milletiyle bölünmez bütünlüğüne aykırı eylemlerin odağı haline geldiği'' gerekçesiyle HADEP'in kapatılması istemiyle açılan davada, partinin, Siyasi Partiler Yasası'nın SPY 5 maddesinin Anayasa'ya aykırı olduğuna ilişkin iddiasını, 9 Temmuz Salı günü görüşecek. 
     Alınan bilgiye göre, Anayasa Mahkemesi, 9 Temmuz Salı günü yapacağı toplantısının gündemine, Yargıtay Cumhuriyet Başsavcılığı'nın HADEP'in kapatılması istemiyle açtığı davayı da aldı. 
     Yüksek Mahkeme, toplantıda, HADEP'in, SPY'nin, ''demokratik devlet düzenini korunması ile ilgili yasakları'' düzenleyen 78., ''bağımsızlığın korunması'' başlıklı 79., ''devletin tekliği ilkesinin korunması'' başlıklı 80., ''azınlık yaratılmasının önlenmesi'' hükümlerini içeren 81. ve ''bölgecilik ve ırkçılık yasağını'' düzenleyen 82. maddelerinin Anayasa'ya aykırılık iddialarını görüşecek. 
     Anayasa Mahkemesi, SPY'nin söz konusu maddelerinin Anayasa'ya aykırılık iddialarını ''ciddi bulur'' ve iptal ederse, bu iptal kararlarının Resmi Gazete'de yayımlanmasının ardından HADEP'in kapatılması istemiyle açılan davayı görüşmeye başlayacak. 
     Emekliye ayrılan Vural Savaş'ın Yargıtay Cumhuriyet Başsavcısı olduğu dönemde, HADEP'in kapatılması istemiyle açtığı davanın iddianamesinde, bu parti ile bölücü terör örgütü PKK arasında organik bağ bulunduğu öne sürülüyor. 
     HADEP'in, daha önce kapatılan HEP ve DEP gibi, tamamen PKK'nın denetiminde olduğu bu örgütün Merkez Komitesi'nden aldığı emir ve talimatlar doğrultusunda eylemler düzenlediği ifade edilen iddianamede, HADEP kongrelerinin, PKK örgütü ile bu yasadışı örgütün başı Abdullah Öcalan lehine gösteri yapılan alanlar haline getirildiği savunuluyor. 
     İddianamenin istem bölümünde, HADEP'in, Anayasa'nın ''devletin ülkesi ve milletiyle bölünmez bütünlüğüne aykırı eylemlerin odağı haline gelmesini'' düzenleyen 68., SPY'nin 78, 79, 80, 81 ve 82. 
     maddelerine aykırı eylemlerde bulunduğunu anlaşıldığından Anayasa'nın 69. maddesinin 6. fıkrası yollamasıyla 68. maddenin 4. fıkrası gereğince temelli kapatılması talep ediliyor. 
     





</TEXT>
</DOC>
