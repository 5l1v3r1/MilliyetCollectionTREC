<DOC>
<DOCNO> 61423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/soneko23.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım krizinden bu yana IMF'den 14.4 milyar dolar kaynak sağlandı 
</HEADLINE>
<TEXT>

     Devlet Bakanı Kemal Derviş, 22 Kasım 2000 tarihinden bu yana IMF'den 14 milyar 396 milyon, Dünya 
     Bankası'ndan da 3 milyar 227 milyon dolar kredi sağlandığını bildirdi. 
     Devlet Bakanı Derviş, AK Parti Kayseri Milletvekili Salih Kapusuz'un, 22 Kasım 2000 ve 19 Şubat 2001 ekonomik krizlerinden bu yana IMF ve Dünya Bankası'ndan alınan kredilere ilişkin sorusunu yanıtladı. 
     Derviş'in verdiği bilgiye göre Türkiye, sözkonusu tarihlerden bu yana IMF'den orijinal Stand By, Ek Rezerv imkanı, yenilenmiş Stand By kapsamında toplam 14 milyar 396 milyon dolar kredi sağlandı. Aynı dönemde Türkiye'nin çeşitli alanlarda kullanılmak için Dünya Bankası'ndan sağladığı kredi miktarı da 3 milyar 227 milyon 800 bin dolar. 
     
     Nerelere kullanıldı 
     Devlet Bakanı Derviş, bugüne kadar IMF'den sağlanan kaynakların 9.6 milyar dolarının bütçe finansmanı amaçlı, kalan kısmın ise Merkez 
     Bankası rezervlerini desteklemek amacıyla kullanıldığını bildirdi. 
     Derviş, Dünya Bankası'ndan sağlanan kaynakların 1 milyar 550 milyon 100 bin dolarlık kısmının da verildikleri alanlarda kullanıldığını belirtti. 
     Stand By kapsamında sağlanan kredilerin vadesinin ilk 2 yıl 3 ayı geri ödemesiz dönemden oluşmak üzere 4 yıl olduğunu bildiren Derviş, ancak, ülke koşulları göz önüne alınarak söz konusu vadenin 3 yıl 3 ayı geri ödemesiz 5 yıla uzatılabildiğini ifade etti. 
     Derviş, Stand By kredilerinin, ödemesiz dönemin bittiği tarihten başlayarak kredilerin 3'er aylık dilimler halinde geri ödendiğini kaydetti. 
     Derviş, Ek Rezerv Kolaylığı olarak sağlanan kredilerin, ''piyasa güveninin sarsılmasıyla ortaya çıkan ödemeler dengesi güçlüklerini aşmaya yönelik kısa dönemli bir olanak olduğuna işaret ederek, koşullarının da farklılık taşıdığını bildirdi. 
     Ek Rezerv Kolaylığı çerçevesindeki kredilerin vadesinin ilk yılı ödemesiz toplam bir yıl 6 ay olduğunu belirten Derviş, Bu vadenin de ülke koşulları gözönüne alınarak 2 yıl ödemesiz 2 yıl 6 aya uzatılabildiğini vurguladı. Derviş, bu kredilerin, geri ödemesiz dönemin bitiş tarihinden başlamak üzere 2 eşit dilim halinde geri ödendiğini bildirdi. 
     Devlet Bakanı Kemal Derviş, Dünya Bankası'ndan sağlanan kredilerden Program Amaçlı Kamu ve Mali Sektör Özelleştirme Uyum Kredisi'nin 3 yılı ödemesiz 5 yıl, sosyal Riskin Azaltılması Projesi kapsamında alınan kredinin 5 yılı ödemesiz 15 yıl, diğer kredilerin ise 5 yılı ödemesiz 17 yıl olduğunu ifade etti. 
     






</TEXT>
</DOC>
