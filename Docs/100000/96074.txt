<DOC>
<DOCNO> 96074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko30.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuran Çörtük hakkındaki tutuklama kararı kaldırıldı... 
</HEADLINE>
<TEXT>

     Bayındır Holding A.Ş. Yönetim Kurulu Başkanı Kamuran Çörtük hakkında ''Karşılıksız çek vermek'' suçundan çıkarılan gıyabi tutuklama kararı, Çörtük'ün mahkemede ifade vermesinin ardından kaldırıldı. 
     Bayındır Holding'den yapılan yazılı açıklamada, Kamuran Çörtük hakkında Ankara 9. Asliye Ceza Mahkemesi'nde görülen karşılıksız çek davası nedeniyle, Çörtük'ün bu sabah ifade verdiği belirtildi. 
     Açıklamada, ifade sonrası Çörtük hakkında çıkarılan gıyabi tutuklama kararının kaldırıldığı duyuruldu. 
     Bu arada açıklamada yer alan duruşma tutanağına göre, ifadesinde dava konusu 15 Mayıs 2001 keşide tarihli çekteki imzanın kendisine ait olduğunu kabul eden Çörtük, yazılı savunmasından belirttiği nedenlerden dolayı çek karşılığını bugüne kadar ödeyemediklerini söyledi. 
     Çörtük, ''Bayındır İnşaat Turizm Ticaret Sanayi A.Ş.'nin Yönetim Kurulu üyesiydim. Diğer sanık Mustafa Erdinç Çağlayan ile çek keşide etmeye yetkimiz vardı'' dedi. 
     Duruşma tutanağında, dava duruşmasının 25 Eylül tarihinde bırakılmasına karşın, gıyabi tutuklanmasına karar verilen sanıklardan Kamuran Çörtük'ün bugün gelerek savunmasını yapacağını beyan etmesi nedeniyle celsenin açıldığı belirtildi. 
     





</TEXT>
</DOC>
