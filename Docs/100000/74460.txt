<DOC>
<DOCNO> 74460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/yazar/pulur.html </URL>
<DATE> 2002/03/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Türkiye'ye aşk mektubu yazan İtalyan... 
</HEADLINE>
<TEXT>

     KENDİMİZİ bildik bileli, İtalyanlarla başımız hoş değildir, ya da onların başı bizimle hoş değildir. Oysa en iyi anlaşmamız gereken iki halktan biri Yunanlılarsa, ikincisi de İtalyanlardır... Her ikisiyle o kadar benzerliklerimiz, ortaklıklarımız vardır ki, nedense kavga eder dururuz. 
     
     İLK kavgamızı hatırlıyoruz, faşist Mussolini, Akdeniz'i "Mare Nostrum - Bizim Deniz" ilan edip Antalya'ya göz dikince... Okullarda "Bu aslana dokunmayın" diye çocuklara heyecanlı bir manzume okutulurdu "D'Anunziyo, D'Anunziyo, elinde pipo..." diye başlayan hala ezberimizde. D'Anunziyo faşistlerin ünlü bir yazarı, bizim manzumeyi yazan da galiba Mehmet Faruk Gürtunca'ydı. 
     
     BİLAL N. Şimşir anlatır x ... 
     Kara gömlekli İtalyan faşistler, Roma elçiliğimizin önünde gösteri yapıp "Antalya'yı isteriz " diye bağırınca, elçimiz Hüseyin Ragıp Baydur, balkona çıkar, eliyle Doğu Akdeniz yönünü göstererek "Antalya, burada değil, orada " dermiş... 
     Bu, halkın "sıkıysa gidin alın " demesinin diplomatçasıdır. 
     
     SON yıllarda İtalyanlarla iki kavga daha ettik, biri PKK lideri "Apo" yüzünden, ikincisi Roma'da Galatasaraylılara yapılan saldırıdan sonra... 
     
     OYSA, benzerine ender rastlanan Türk dostu bir İtalyan var Ord. Prof. Anna Masala... 
     "Türkiye'ye Aşk Mektupları" adında Türkçe yazdığı kitabında Türkiye anılarını anlatır. Kültür Bakanlığı Yayını 
     Anılarının sonunda "Bizi unutma " diyen Türklere "Sizi nasıl unutabilirim " der 
     "Büyük İstanbul efendileri, Hz. Mevlana'nın son akrabaları, bana yeşil bir yaprak hediye eden yaşlı Kadiri şeyhi, Eskişehir Lisesi'ndeki Tatar kızları, Anadolu'da bir otobüste uyurken üzerimi kürküyle örten hanım, Konya'da 'Pasaportunuz İtalyan olsa da Türk olduğunuzu biliyorum' diyen polis memuru, 'Anna MASALA hem bizimdir hem de bizdedir' diyen yazar, 'Beş bin yıllı...' söylemeyi öğreten genç mehter. Her bayramda bana tebrik kartı gönderen milletvekili, meşhur bir paşa ile bilinmeyen bir Mehmetçik, Süleymaniye Kütüphanesi'yle Ayasofya Müzesi'nin müdürleri, Kapalıçarşı'da beni akrabası sayan kuyumcu, üniversite rektörüyle ilkokul öğretmeni, saçlarımı okşayan bir nine, benim için kırmızı beyaz kalp şeklinde bir yastık işleyen genç gelin, havaalanında 'yine gel' diyen Kıbrıslılar, 'bizde kal' diyen İstanbullular..." 
     Anna Masala, anılarını şöyle noktalar 
     "Bugün tek bir arzum var memleketimizin, Avrupa'nın ve bütün dünya insanlarının, Türkleri benim sevdiğim gibi sevmeleri..." 
     
     EVET, dünyada böyle bir İtalyan yaşıyor. 
     Kim bilir, belki, onun gibi düşünen başka ülkelerin insanları da yaşıyor. 
     Bugünlerde, bu insanlara o kadar muhtacız ki 
     --------- 
     x Bizim Diplomatlar, Bilgi Yayınevi. 
     
     







Atatürkçü bir lim 


Karakolspor 


Cheney'nin dönüşü... 


Büyümede belirsizlik var 


Sudi Özkan ile röportaj 


Vergi gelirleri azalıyor 


Türkiye'ye aşk mektubu yazan İtalyan... 


ATO'nun kriz uyarısı 


Mecburiyetten hafif hava dalgası 


Kriz bitmeden kimler bitecek 


Hedef 2023 


</TEXT>
</DOC>
