<DOC>
<DOCNO> 67842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko27.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Linn "1.3 milyar dolarlık kredinin son safhasındayız" 
</HEADLINE>
<TEXT>

     Dünya Bankası Başkan Yardımcısı Johannes Linn, Dünya Bankası'nın genelde Türkiye'nin uygulamalarından memnun olduğunu açıkladı. 
     Linn, Ankara ve İstanbul'da yaptığı temasların ardından Conrad Otel'de düzenlediği basın toplantısında yaptığı konuşmada, Ankara'daki temaslarına değinerek, Türkiye'nin yapısal programını desteklediklerini vurguladı. 
     Uluslararası tecrübelerin çabuk toparlanmayı, hareket etmeyi ve aynı zamanda politik desteği gerekli kıldığını ortaya koyduğunu belirten Linn, ancak bu şekilde gerektiği gibi bir uygulamanın gerçekleştirilebileceğini söyledi. 
     Türkiye'nin uyguladığı ekonomik programın gelişmesini incelediğini anlatan Linn, ''Özellikle sayın Derviş ve sayın Sümer Oral'la bu incelemeyi yaptım. Memnuniyetle şunu söyleyebilirim, Dünya Bankası genelde sizin uygulamanızdan son derece memnun. Özellikle Bankacılık ve Kamu Sektörü Reform Programı'ndan son derece memnunuz'' diye konuştu. 
     Dünya Bankası'nın 1 milyar 350 milyon dolarlık PFSA-2 kredisiyle ilgili hazırlıkların devam ettiğini kaydeden Linn, ''Bu kredi hazırlıklarının son safhasındayız ve Nisan'da yönetim kurulumuza görüşmek üzere sunacağız. Bu da bizim toplam desteğimizin, 6.2 milyar dolarlık taahhüdümüzün bir kısmı olacaktır. Bildiğiniz gibi bu 3 yıl içerisinde gerçekleştirilecek olan bir kredidir'' diye konuştu. 
     






</TEXT>
</DOC>
