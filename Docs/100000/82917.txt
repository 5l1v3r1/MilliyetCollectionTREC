<DOC>
<DOCNO> 82917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/guncel/gun02.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizme akraba tayini 
</HEADLINE>
<TEXT>

Bakan Taşar, yabancı dil bilmeyen, işsiz gezen vekil yakını bankacıyı Antalya Turizm İl Müdürlüğü’ne atayınca kıyamet koptu. Atamaya ANAP’lılar bile tepki gösterdi 
     GÖKSEL YAPAR Antalya DHA 

     Turizm Bakanı Mustafa Taşar, turizm tecrübesi olmayan, yabancı dil bilmeyen ve iki yıldır işsiz gezen Mesut Akça’yı Antalya Turizm İl Müdürü olarak atayınca kıyamet koptu. 12 yıl bankacılık yaptıktan sonra istifa eden Mesut Akça’nın "turizmin başkenti" Antalya’ya müdür olarak atanmasına ANAP’lılar bile tepki gösterdi. 
     Antalya’da 5 yıl görev yapan Turizm Müdürü Ayşe Feyzoğlu’nun 9 ay önce emekliye ayrılmasıyla bu görevi vekaleten Mesut Bahçe yürütmeye başladı. Taşar, yaklaşık bir hafta önce bu göreve 43 yaşındaki Mesut Akça’yı atadı. Erzurum doğumlu olan Akça, önceki gün Antalya’ya gelerek müdürlük koltuğuna oturdu. Yeni müdürün koltuğuna oturmasıyla birlikte turizm camiası karıştı. 
     Akça’nın 19 yıl önce Kültür ve Turizm Bakanlığı bünyesinde 5 yıl memurluk yaptıktan sonra istifa ederek Türkiye Kalkınma Bankası’na geçtiği, 12 yıllık bankacılığı sırasında da para piyasaları ve borsayla ilgilendiği, iki yıldır da işsiz olduğu belirtildi. Akça’nın Gazi Eğitim Enstitüsü’nde okuduğu, Anadolu Üniversitesi Açık Öğretim Fakültesi’nde Fen Bilgisi öğretmeni olarak lisansını tamamladığı kaydedildi. 
     Akça’nın söz konusu göreve atanmasında ANAP’lı bir milletvekilinin akrabası olmasının rol oynadığı ileri sürüldü. 
     
     Partililer Ankara’da 
     Yabancı dil bilmeyen Taşar’ın Antalya’ya kendisi gibi bir kişiyi atamasına başta kendi partisinden tepki geldi. ANAP İl Başkanı Cihan Dinç, Merkez İlçe Başkanı Niyazi Türker Öcal ve 14 ilçe başkanı, bu atamanın geri alınması için Taşar’ı ikna edemeyince ANAP Genel Başkanı Mesut Yılmaz’la görüştü. 
     
     Turizmciler ne diyor 
     Profesyonel Otel Yöneticileri Derneği Başkanı Şevki Bulut, "Turizmin başkenti dediğiniz şehirdeki il müdürünün tecrübeli olması ve yabancı dil bilmesi gerekir" dedi. 
     Akdeniz Turistik Otelciler Birliği Başkanı Ahmet Barut, "Yabancı dilden ziyade tecrübesiz oluşu düşündürücü. Fazla önyargılı da olmamak gerekir" diye konuştu. 
     



 GÜNCEL 



























</TEXT>
</DOC>
