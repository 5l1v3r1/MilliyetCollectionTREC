<DOC>
<DOCNO> 55524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo11.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Beşiktaş'a veda etti 
</HEADLINE>
<TEXT>

     İspanya'nın Real Sociedad takımıyla anlaşan Nihat Kahveci, veda etti. 
     Yeni teknik direktörü John Benjamin Toshack ile basın mensuplarının sorularını yanıtlayan Nihat, ''İspanya'da ülkemi en iyi şekilde temsil edeceğim'' dedi. 
     Öncelikle Beşiktaş camiasına ve bu noktaya kadar gelmesinde payı olan herkese teşekkür ettiğini belirten Nihat, ''Antrenörüm Toshack'ın da benim üzerimde büyük emeği var. Beşiktaş'tayken beni altyapıdan A 
     takımına alan o oldu. Şimdi de İspanya'ya götürüyor. Kendisine müteşekkirim'' diye konuştu. Golcü futbolcu, Beşiktaş'ın bugün izin yaptığını, bu nedenle takım arkadaşlarıyla vedalaşma imkanı bulamadığını kaydederek, şunları söyledi ''Bu beni çok üzdü. Ancak kalbim hep onlarla birlikte. Bence bu sezon şampiyonluğun en büyük adayı Beşiktaş'tır. Ayrıca bizi derbi maçlarda favori görmeyenlere de bu maçların tek favorisinin Beşiktaş olduğunu Fenerbahçe maçında gösterdik. Arkadaşlarıma bundan sonrası için de güveniyorum. Elbette bir gün ülkeme, Beşiktaşıma döneceğim.'' 
     
     "Nihat başarılı olacak" 
     Real Sociedad Teknik Direktörü John Benjamin Toshack ise Nihat'ın İspanya'da başarılı olacağına inandığını söyledi. 
     Nihat'ı, genç takımda oynadığından bu yana yakından izlediğini belirten Galli teknik adam, ''Nihat, bize katılacağı için mutluyum. 
     Belki ilk zamanlar uyum sorunu yaşayacak ama bunu kısa sürede atlatacağına inanıyorum'' diye konuştu. 
     Toshack, bu transferde çok ısrarcı olduğunu, bunun da yanlış anlaşılmaması gerektiğini belirterek, ''Ben Beşiktaş'a zarar vermek istemedim. Umarım bu transfer hem Beşiktaş, hem Real Sociead, hem de Nihat için iyi olur'' dedi. 
     Oteldeki görüşmelere Nihat ile gelen babası Selim Kahveci, oğluyla vedalaşırken oldukça duygulu anlar yaşadı. 
     Otelden havalimanına gidecek oğluna sarılan Selim Kahveci'nin gözlerinin dolduğu, Nihat'ın da bir hayli üzüldüğü gözlendi. 
     Nihat'ın yarın San Sebastian kentinde sağlık kontrolünden geçeceği bildirildi. 
     Toshack, bu sağlık kontrolünün ardından, Nihat'ın resmi sözleşme imzalayarak, yeni takımıyla antrenmanlara katılacağını söyledi. 
     
     Beşiktaş'a 5 milyon 800 bin dolar 
     Teknik direktör Toshack, Beşiktaş'a ödeyecekleri rakam konusunda bir açıklama yapmazken, İspanyol kulübünün Nihat'a karşılık 5 milyon 800 bin dolar ödeyeceği öğrenildi. 
     Daha önce 5 milyon dolara Beşiktaş ile anlaşan Real Socieadad yöneticileri, Jankauskas'ı siyah-beyazlı kulübe vermekten vazgeçince, transfer ücretini 800 bin dolar daha artırmak zorunda kaldı. 
     






</TEXT>
</DOC>
