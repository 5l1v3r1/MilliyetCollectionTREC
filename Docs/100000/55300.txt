<DOC>
<DOCNO> 55300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sondun02.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban saflarında savaşan bir Amerikalı... 
</HEADLINE>
<TEXT>

     Afganistan'da, Kuzey İttifakı'nın ele geçirdiği Taliban askerleri arasında, sonradan Müslüman olan 20 yaşındaki bir Amerikalı genç bulundu. 
     Amerikan Newsweek dergisinin haberine göre, Mezar-ı Şerif yakınındaki kanlı hapishane ayaklanmasında yaralananlar arasında bir Amerikalı genç farkedildi ve Amerikan özel kuvvetleri tarafından gözaltına alındı. 
     Afganistan'daki operasyondan sorumlu Merkez Komutanlığı, bu bilgiyi doğruladı. Komutanlık sözcüsü Brad Lowell, ''Afganistan'daki askeri güçlerimizin kontrolünde, kendisinin Amerikan vatandaşı olduğunu söyleyen bir adam bulunuyor'' dedi. 
     Lowell, bu kişinin, Kuzey İttifakı tarafından esir alınan El Kaide ve Taliban üyeleri arasında Mezar-ı Şerif yakınında bulunduğunu ve Amerikan kuvvetlerinin, bu kişiye tıbbi yardımda bulunduğunu kaydetti. 
     Newsweek dergisi, gerçek adını açıklamayarak kendisini Abdul Hamid olarak tanıtan Amerikalının, iyi eğitimli, beyaz, orta sınıftan bir genç olduğunu, şarapnel ve silah yaraları bulunduğunu yazdı. Hamid, Newsweek'e açıklamasında, Afganistan'a 6 ay önce, İslam adına savaşmak üzere geldiğini söyledi. 
     Hamid, 16 yaşında Hıristiyanlıktan İslam dinine geçtiğini, Pakistan'da Kuranıkerim eğitimi gördüğünü, son olarak ABD'de, başkent Washington'da oturduğunu da kaydetti. 
     Pakistan'daki eğitimi sırasında, İslami kuralları sağlayan tek hükümet olduğuna inandığı için Taliban'a katılmaya karar verdiğini belirten Hamid, Kunduz'da, Taliban askerleriyle birlikte savaşa katıldığını, diğer Taliban askerleriyle birlikte yakalandığını da dergiye anlattı. 
     Daha sonra Mezar-ı Şerif'teki hapishaneye getirildiğini belirten Hamid, burada çıkan ayaklanmada yüzlerce Taliban mahkumun ve bir CIA yetkilisinin ölmesine karşılık, kurtulmayı başardığını söyledi. 
     






</TEXT>
</DOC>
