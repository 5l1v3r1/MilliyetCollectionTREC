<DOC>
<DOCNO> 85314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur09.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, yakaladığı kaçakları Türk tarafına gönderiyor 
</HEADLINE>
<TEXT>

     Edirne Emniyet Müdürü Behiç Demirer, sınırda yakalanan kaçakların yüzde 80'inin, Yunanistan tarafından Türk tarafına atıldığını bildirdi. 
     Demirer, Edirne'nin sınır kenti olması nedeniyle, sürekli kaçak olarak sınırdan geçişlerin yaşandığını söyledi. Kaçaklarla mücadelelerini sürdürdüklerini ifade eden Demirer, şöyle devam etti 
     ''Edirne konumu gereği yasadışı göçün çoklukla yaşandığı bir kenttir. İlimize sınır olan Bulgaristan ve Yunanistan üzerinden yabancı uyruklu kaçaklar Türkiye'ye giriş yapıyorlar. Edirne'de son 4 ayda 1500 kaçak yakalandı. Sınırda yakalanan kaçakların yüzde 80'i, Yunanistan tarafından Türk tarafına atılıyorlar. Biz bu durumdan çok şikayetçiyiz. Her iki ülkenin askeri yasak bölgesinde yakalanan kaçaklar, iki ülke Dışişleri Bakanlıklarının protokolu gereğince, karşı tarafa teslim ediliyorlar. Ancak Yunan tarafının, geçtiğimiz günlerde yakalanan 116 Hintli kaçak da olduğu gibi protokole uymadıklarını görüyoruz'' Protokole göre, Yunanistan tarafının Hintli kaçakları yakalandıkları bölgenin konumu itibariyle, hemen teslim almaları gerektiğini, ancak bunu yapmadıkları için Hintlilere yaklaşık 2 aydır 25 milyar liralık harcama yapıldığın anlatan Demirer, kaçaklardan 90'ının hala ülkelerine gönderilemediğini ve Edirne'de 
     barındırıldığını hatırlattı. 
     
     ''İŞİN KOLAYINA KAÇIYORLAR'' 

     Yunanistan'ın kendi sınırında yakaladığı kaçakları Türkiye tarafına atmasını eleştiren Demirer, ''İşin kolayına kaçan Yunanlılar, başlarından savmak için yakaladıkları kaçakları hemen Türk topraklarına atıyorlar. Kaçakların hangi ülke vatandaşı olduğunu saptayarak, ülkesine gönderme zahmetine katlanmıyorlar'' dedi. 
     Edirne'nin sınır ucu dışında kentin içinde ya da ilçelerinde yakalan kaçakların, ait olduğu ülkeleri saptamaya çalıştıklarını belirten Demirer, ''Kaçakların üzerlerinden çıkan fatura, makbuz ya da giysilerden ülkelerini tespit ederek, ait olduğu ülkeye gönderiyoruz. 
     Bu da bizlere birkaç ayda 5-10 milyar liraya malolan faturalar çıkarabiliyor'' dedi. 
     Kaçakların ülkelerindeki ağır ekonomik koşullar nedeniyle iş bulma amacıyla Avrupa ülkelerine geçişte, Edirne sınırını kullandıklarını belirten Demirer, en çok Filistin, Afganistan, Irak, Cezayir, Tunus, Bangladeş, Somali vatandaşlarının yakalandığını söyledi. 
     





</TEXT>
</DOC>
