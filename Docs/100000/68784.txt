<DOC>
<DOCNO> 68784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/spor/yozer.html </URL>
<DATE> 2002/02/21/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Müthiş mücadele 
</HEADLINE>
<TEXT>

     Herhalde son yıllarda böylesine korkunç mücadele kimse izlememiştir. Galatasaray on biri İngilizler’in müthiş gücü Liverpool önünde 90 dakika dişiyle, tırnağıyla, sonuna kadar savaştı. Belki kazanmayı fazla düşünmedi, ama gücünü bilerek, sınırlarını bilerek puanı cebine indirmeyi başardı. 
     Liverpool gerçekten çok iyi takım. Sahanın her yerini mükemmel kullanabilen İngiliz ekibi bir türlü Galatasaray kilidini açamadı. Ama tabii ki, Liverpool bu beraberlikteki kahraman Mondragon’u asla unutmayacak. Kolombiyalı öyle bir mücadele etti ki, benim diyen kalecinin çıkaramayacağı topları direk diplerinden, doksanlardan almasını bildi. Adamların tek başına umudunu kırdı. Takımını omuzlarına alıp Anfield Road’da on bir kişiyi taşıdı. Böyle bir hamalı bir daha nereden bulursun ki... 
     Galatasaray eski gücünde olsa buradan galibiyetle dönmesi işten bile değildi. Ama hücumu hiçbir şekilde düşünmeyen, sadece savunma yapan, Ümit Karan’ı hücumda bırakan Galatasaray bir şans golü atma düşüncesindeydi. Zaman zaman da böyle fırsatlar yakaladı. Ama Ümit’te ne derman vardı, ne de hal. 
     Liverpool’da en kritik oyuncu hiç şüphesiz Owen’dı. Owen sabun gibi bir çocuk. Hatta tıfıl bir oğlan. Ama ele - avuca sığmıyor. Galatasaray bunu bilerek bu kendi küçük, ama yeteneği büyük Owen’i öylesine güzel durdurdu ki, pozisyona bile giremedi. Arkada üçlü, hatta zaman zaman dörtlü kademeyle Owen’ın yollarını tıkayan Galatasaray, Heskey’i de bu mengenede boğdu. 
     Hücum gücü olmayan Galatasaray, Liverpool önünde bir ara öyle bunaldı ki, bu kabustan kurtulmak için adeta dua etti. Ama hiç paniğe kapılmadı. Hataları bile hep telafi etti. Savunmanın yanı sıra Fleurquin, Bülent Akın ve Berkant göbeği tıkadılar. O yüzden Liverpool hep uzak şutlarla gol aradı. Hele bir Hamann var ki, Allah ne verdiyse vuruyor. Ama öyle boşa sıkmıyor, hep köşelere bırakıyor. İlk yarı Lucescu ona uyanamadı. Ama ikinci yarı ona da bir engel kuruldu. O da bu kez vuramadı. 
     Galatasaray, Liverpool önünde altın puan aldı. Buradan puan çalmak Kaf Dağı’nın arkasını bulmaktan daha zor. Ama dikkat Belli ki bu Liverpool kontratağa bayılıyor. O yüzden İstanbul’da da aynı dikkat gerekli. 
     Son bir söz de Liverpool seyircisine... Keşke herkes burada olsaydı da şu ünlü "You’ll never walk alone" Asla yalnız yürümeyeceksiniz şarkısını Liverpool seyircisinden dinleseydi. Ve o anın tadını çıkarsaydı. 
     



 SPOR 






















</TEXT>
</DOC>
