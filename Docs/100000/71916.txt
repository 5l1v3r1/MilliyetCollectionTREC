<DOC>
<DOCNO> 71916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/yasam/yas04.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Altına niyet gübreye kısmet 
</HEADLINE>
<TEXT>

Bin ton altın rüyası ile Konya’da bir mağarayı kazan girişimciler, değeri milyonlarca dolarla ölçülen binlerce ton yarasa gübresi buldu.. 
     Güvenlik nedeniyle isimlerini gizli tutan üç sanayici ve iş adamının Konya’nın Karatay İlçesi’ndeki define kazısı sürüyor. 
     Parasal ve teknik sıkıntı nedeniyle yerin 30 metre altındaki mağaranın girişine bile varamayan defineciler, adları gibi emin oldukları’ bin ton altına belki ulaşamayacaklar, ancak, 6 aylık emeklerinin karşılığını, kazı çalışmasının 700 metre ilerisindeki dev bir mağarada buldukları yarasa gübresiyle alabilecekler. Çünkü bu üç girişimci, mağarada yüzlerce kamyonluk yarasa gübresi buldular. Altınlardan önce buğday tanesini andıran yarasa gübrelerine ulaşan defineciler, kilosu 4 dolardan pazarlanabilen bu gübre ile şimdiden milyon dolarlarla ifade edilen bir kaynağa ulaştılar. 
     
     Çok değerli 
     Yarasa gübresinin çok değerli ve nadir rastlanılan bir gübre olduğunu bilim adamları da doğruluyor. Selçuk Üniversitesi Ziraat Fakültesi’nden Prof. Dr. Sait Gezgin’in verdiği bilgilere göre, çok zengin azot, nitrat, fosfor, potasyum, kalsiyum, magnezyum ve demir içeren yarasa gübresinden, diğer gübrelere göre çok küçük miktarlarda daha fazla verim alınabiliyor. Prof. Gezgin, "Oldukça konsantre bu gübre, zengin içeriği sayesinde pazarlama sorunuyla karşılaşmaz" diyor. 
     



 YAŞAM 


















</TEXT>
</DOC>
