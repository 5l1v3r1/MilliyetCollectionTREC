<DOC>
<DOCNO> 96823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo10.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de eleştiriler erken başladı "Ortega fiyasko" 
</HEADLINE>
<TEXT>

     Fenerbahçe Birleşik Grup Derneği, sarı-lacivertli kulübün Arjantinli futbolcu Ariel Ortega'yı transfer etmesini eleştirdi. 
     Dernekten yapılan açıklamada, ''Fenerbahçe Kulübü Başkanı sayın Aziz Yıldırım, 20 milyon dolara transfer ettiği Ortega ile tam bir fiyaskoya imza atmıştır'' denildi. 
     Yıldırım'ın görev yaptığı 5 yıl içinde kulübün 300 trilyon liralık kaynağının çarçur edildiğinin savunulduğu açıklamada, şu görüşlere yer verildi 
     ''Kasetten futbolcu izleyerek transfer yapma uzmanı sayın Yıldırım, görev yaptığı 5 yıl içinde kulübün 300 trilyon liralık kaynağını çarçur etmekle kalmayarak üstüne de 110 trilyon liralık vergi borcunu, kulübün diğer bir kamburu haline getirmiştir. Bu bir skandaldır. 
     Öte yandan amatör branşların ihtiyacı olan toplam 8-10 milyon dolara kaynak ayıramayan sayın Yıldırım, bu şubeleri kapattığı takdirde bu icraatı nedeniyle Fenerbahçe tarihine kara leke olarak düşecektir. Son olarak da 20 milyon dolara mal ettiği Ortega transferiyle de tam bir fiyaskoya imza atmıştır. Kendisine bu yolda başarılar dileriz.'' 
     





</TEXT>
</DOC>
