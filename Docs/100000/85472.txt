<DOC>
<DOCNO> 85472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko14.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV'ye IMF çekincesi... 
</HEADLINE>
<TEXT>

     İkinci gözden geçirme çalışmalarını sürdüren Uluslararası Para Fonu IMF Heyeti, özel tüketim vergisi ÖTV gelirlerinden çeşitli kuruluşlara pay aktarılmasına karşı çıktı. 
     Edinilen bilgiye göre, yarın TBMM Plan ve Bütçe Komisyonu'nda ele alınacak olan ÖTV Kanun tasarısı, IMF'nin talepleri nedeniyle sorun yarattı. 
     IMF yetkilileri, Maliye Bakanlığı ve Hazine bürokratlarıyla yaptıkları görüşmelerde, ÖTV tasarısının bazı hükümlerinin mali bütünlüğe aykırı olduğunu öne sürdüler. 
     IMF heyeti üyeleri, tasarının özellikle özel tüketim vergisi hasılatının paylaşımına ilişkin 17'inci maddesine takıldı. Heyet üyeleri, ÖTV gelirlerinden çeşitli kuruluşlara pay ayrılmasının gelir ve giderlerin etkin bir şekilde izlenmesini engellediğini kaydetti. IMF yetkilileri, bu çerçevede söz konusu maddenin tasarıdan çıkarılmasını ve ÖTV gelirlerinin tümünün bütçe içine alınmasını istediler. 
     IMF'nin ısrar ettiği değişikliğin zaten eğitim, sağlık gibi hizmetler için konular vergilere ilişkin olması, ilgili kuruluşların olaya tepki göstermesi nedeniyle sıkıntı yarattı. 
     ÖTV'nin 16 değişik vergi ve fonu kaldırdığına dikkati çeken bir yetkili, konuyla ilgili şu değerlendirmede bulundu 
     ''Eğitim, gençlik, spor ve sağlık hizmetleri vergisi de, bu vergilerden bir tanesi. Bu vergi, özellikle eğitim ve sağlık hizmetlerinin finansmanı için getirildi. Yine, Tekel ürünlerinden mera ile şehit, malul, dul ve yetimleri payı alınıyor. Bunun gibi çeşitli sosyal amaçlarla konulmuş vergi ve fonlar var. ÖTV, bu tür vergilerin tümünü kaldırıyor. IMF, şimdi ÖTV gelirlerinden hiçbir yere aktarma yapılmamasını talep ediyor. Bu durum, ilgili kuruluşlar nezdinde sorun oldu. 
     Bu kuruluşlara o paylar bir şekilde mutlaka aktarılacak. IMF, bunun bütçe yoluyla yapılmasını istiyor. Yani ÖTV gelirleri tümüyle bütçe içine girsin. Bütçeden de kime ne verilecekse verilsin 
     yaklaşımında.'' Ekonomi bürokratları, Maliye Bakanlığı'nda yapılacak son değerlendirmelerin ardından, IMF'nin ısrar ettiği değişikliklerin tasarının Plan ve Bütçe Komisyonu'nda görüşülmesi sırasında verilecek önergelerle gerçekleştirilebileceğini belirtiyor. 
     
     TARTIŞMA YARATAN MADDE 
     IMF'nin değiştirilmesini istediği özel tüketim vergisi hasılatının paylaşımına ilişkin madde, özetle şu hükümleri getiriyor 
     ''Kanuna ekli 1 sayılı listede yer alan mallardan tahsil edilen ÖTV hasılatının tamamından, 2 sayılı listede yüzde 28'inden, 3 sayılı listede yüzde 60'ından Belediyelere ve İl Özel İdarelerine Genel Bütçe Vergi Gelirlerinden Pay Verilmesi Hakkında Kanun ile Büyükşehir Belediyelerinin Yönetimi Hakkında KHK'nin değiştirilerek kabulu hakkında Kanun hükümlerine göre mahalli idarelere pay verilmez. 
     3 sayılı listede yer alan mallar üzerinden tahsil edilen ÖTV 
     hasılatından, Savunma Sanayi Destekleme Fonu'na yüzde 7.9 oranında pay verilir. Maliye Bakanlığı Merkez Saymanlığına yatırılan paylar 15 gün içinde, bir yandan bütçeye gelir, diğer yandan yüzde 16'sı dağılımı Başbakan onayı ile belirlenmek suretiyle Gençlik ve Spor Genel Müdürlüğü ile Çocuk Esirgeme Kurumu Genel Müdürlüğü bütçelerinde, yüzde 52'si Milli Eğitim Bakanlığı bütçesinde, yüzde 32'si Sağlık Bakanlığı bütçesinde açılacak özel tertiplere ödenek kaydedilir ve parası özel hesaplara yatırılır. Mera Kanununda belirtilen harcamalarda kullanılmak üzere yüzde 1 oranında pay ayrılır. 3480 sayılı Kanun hükümlerine göre hak sahiplerine ödenmek üzere üyzde 3.4 oranında pay ayrılır. Bu pay, Maliye Bakanlığındca bir kamu bankası nezdinde ''Maluller, Şehit, Dul ve Yetimleri Hesabı'' adıylaı Maliye Bakanlığı adına açılacak hesaba aktarılır. 4733 sayılı Kanunun 5. maddesinde yer alan giderlerde kullanılmak üzere yüzde 0.2 oranında pay ayrılır.'' Söz konusu maddeyle, Bakanlar Kurulu'na bu oranları indirme ya da arttırma yetkisi de veriliyor. 
     





</TEXT>
</DOC>
