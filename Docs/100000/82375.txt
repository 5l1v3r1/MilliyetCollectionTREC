<DOC>
<DOCNO> 82375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun07.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk Kanada radyosuna konuk oldu 
</HEADLINE>
<TEXT>

     Kanada'nın CBC Radyosu, yazar Orhan Pamuk'u söyleşi programına konuk etti. Eleanor Wachtel'in sunduğu ''Writers and Company'' adlı programda, yazarın yaşam öyküsü ve yapıtları üzerinde duruldu. 
     Sunucunun ''sıradışı yazar'' olarak tanımladığı Orhan Pamuk, İslami minyatür sanatından nasıl etkilendiğini anlatırken, ''Kara Kitap'' adlı yapıtında İstanbul'u kendine öz farklı bir tarzda betimlemeye çalıştığını, bu amaçla İslam klasiklerini okuduğunu ve incelemeler yaptığını, İslam sanatının ''saflığı ve sadeliğinin'' etkisinde kaldığını belirtti. 
     İslam'la ilgili görüşünü de aktaran Pamuk, Türkiye'nin Avrupalı bir kimliğe bürünmesine önem verildiğini, ancak bu yapılırken tarihi değerlerin unutulduğunu savundu. Pamuk, Osmanlı kültürünün bastırıldığını, bunun yerine hümanist, liberal ve Batılı değerlerin benimsendiğini, ancak bunda da tam anlamıyla başarılı olunamadığını söyledi. İslam kültürüyle arasındaki ilişkinin ''tamamen entellektüel düzeyde'' olduğunu ifade eden Pamuk, buna en güzel örnek olarak ''Benim Adım Kırmızı'' adlı kitabını gösterdi ve bu kitapta ihtişamlı İslami allegorilerin laik bir anlatımla sergilendiğini kaydetti. 
     Programda, Orhan Pamuk'un Türkiye'nin konumu hakkında, ''Batı ile Doğu arasında bulunan Turkiye, coğrafi olarak Avrupa'ya ait, ancak siyasi anlamda nereye ait olduğu bir soru işareti'' şeklindeki tanımlaması aktarıldı. 
     Pamuk, neden siyasi bir kitap yazdığına ilişkin bir soru üzerine, romanlarının popüler olmasından sonra liberal görüşlerinin gündeme geldiğini ve giderek siyasi bir kimlik kazanmaya başladığını söyledi. 
     Pamuk, Türkiye'nin sorunlarıyla ilgili kendi tarzında bir siyasi kitap yazmaya böylelikle karar verdiğini belirtti. 
     Sunucunun, 11 Eylül saldırılarının Türkiye'de nasıl tepki gördüğüne ilişkin sorusu üzerine Pamuk, Türkiye genelinde toplumun kendini ne ABD, ne de aşırı köktendinci gruplarla bağdaştırdığını söyledi. 
     





</TEXT>
</DOC>
