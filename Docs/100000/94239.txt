<DOC>
<DOCNO> 94239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/yasam/yas09.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKZİP 
</HEADLINE>
<TEXT>

     Öğrencilerin temel atma törenine getirilmesi hususunda Ermenek İlçesi düzeyinde herhangi bir kişi ya da kuruluşa talimat vermediğim gibi onları yönlendirmem de söz konusu değildir. Gerçek oluş, Karaman kamuoyunun malumudur. Ancak, olayların "ters yüz edilerek Türkiye kamuoyuna farklı yansıtılması bilinir ki, bugünden yarına giderilmesi mümkün olmayan zararlara yol açmaktadır. Verilen haber, salt kişiliğime değil, konuklarına gereken ilgi ve özeni göstermekten hiçbir zaman imtina etmeyen Karaman Kamuoyunun duyarlılığına da bir saldırı niteliğindedir. 
     Sayın yetkili 
     "Milli Eğitim Bakanı’nın da katıldığı bir törene öğrencilerin katılması kadar doğal bir şey yoktur" görüşümü yinelemekten kesinlikle rahatsızlık duymam. Törenlerin organizasyonu ve törenlere katılım, her kurumun kendi inisiyatifinde olan bir husustur. Ermenek ilçesindeki tören de Ermenek Halkı ve Ermenek İlçesi yöneticilerinin inisiyatifi ile açıklanabilir. Böylesi genel bir doğruyu, kasıtlı olduğunu düşündüğüm bir haber vesilesi ile sanki devlet geleneklerimizde hiç yer almamış bir uygulamaymış gibi sunmanız anlaşılır olmaktan uzaktır. Haberin bütününde, şahsımın sözde şirin görünmek adına böylesi bir töreni tertip ettiğim hususu, tarafımla yapılan röportajın kesilen bir bölümünün habere eklenmesi sureti ile oluşturulmuştur. Tören alanında öğrencilerin de hazır edildiğini, Sayın Bakanlarımız ile birlikte tören alanına gelişimle birlikte öğrendim. Bu aşamada, Bakanlarımıza rağmen, öğrencilerin tören alanından uzaklaştırılması doğrultusunda talimatlar vermem, devlet geleneğimizce ne kadar doğru bir davranış olacak ise, gazetenizde yayınlanan haber de o kadar doğru olacaktır. Şahsıma yönelik verilen asılsız ve kasıtlı haberin kişilik haklarıma saldırı oluşturulması nedeni ile yasal tüm haklarımı kullanacağım, olay ve gerçeklerin yukarıda aktardığım gibi olduğunu, gazetenizde yer alan haberin gerçeklikle ilgisinin olmadığını Türk Kamuoyuna saygıyla bildiririm. 
     
Ali Akan 
Karaman Valisi 




 YAŞAM 















</TEXT>
</DOC>
