<DOC>
<DOCNO> 79413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/yazar/altan.html </URL>
<DATE> 2002/04/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İstanbul, taşra patlaması ve Bektaşi fıkrası... 
</HEADLINE>
<TEXT>

     Oldum bittim İstanbul bir "güneş kent", bir yaşam amacı, bir mutluluk rüyası olarak görünmüştür taşra insanlarına... 
     Çok eskilerden kalma bir inancın yansıması olan "İstanbul’un taşı toprağı altın" deyimi, boşuna girmemiştir halk diline. 
     Ve daha İstanbul zaptedilir edilmez, Bizans surlarına yerleşiverme dalgalanması başgöstermiştir kentin yeni sahipleri arasında. 
     Fatih Mehmet, yasaklamak zorunda kalmıştır surlara yerleşmeyi. 
     
     Farsçada "başı bağlı" anlamına gelen "serbest" sözcüğünün, Türkçede "özgür" anlamında kullanılmasının da nedeni, yine İstanbul’la ilgilidir. 
     17. yüzyılda, İstanbul’da çalışmakta olduğu bir işyeri bulunmayanlar, İstanbul’a sokulmazlardı. 
     Surlardan geçerek İstanbul’a girmek isteyenlere, "nerede çalıştığı" sorulurdu. Şayet o kişi, bir tür "zanaatkarlar ve çalışanlar örgütü" olan "lonca teşkilatı"na kayıtlı olduğunu kanıtlarsa kendisine kente girme izni, "başı lonca teşkilatına bağlı" olduğu için verilirdi. Onlara "serbest - başı bağlı" denirdi. 
     "Serbestler" İstanbul’a özgürce girebildikleri için de, zamanla "serbest" sözcüğü, "özgür" anlamında kullanılmaya başlandı. 
     
     İstanbul bugün de, tarihinin önemli bir değişim dönemini yaşıyor. Bir taşra patlaması sonucu, Türkiye’nin dört bir yanından gelenlerle nüfusu 12 milyonu aşarken ilçeleri de, bir taşra kasabası görünümüne bürünüyor. 
     Bunun bir nedeni, Amerikalıların 1947’de başlattığı "karayolları seferberliği"... Bir nedeni de, tıpkı mesleksiz köylü yığınlarının ağırlıklı olduğu bir İslam ülkesinde şayet "sınıf ayırımlarına dayalı partilerin kurulması" yasaklanarak, çok partili bir düzene geçiliyorsa orada bürokratlarla "üst tabaka"nın "Kışla"ya yoksul ve "alt tabaka"nın da, "Cami"ye yatkın duracağının öngörülememesi gibi büyük bir oy potansiyeline sahip yoksul yığınların, büyük kentlerdeki Hazine arazilerine doğru akacağının da öngörülememiş olması... 
     
     Canım cumartesinin tadını çıkarmaya yardımcı olmak yerine, sanırım aşırı bir ukalalıkla başladık yazıya... 
     Oysa asıl niyetim, rengarenk bir zeka volkanına benzeyen Bektaşi fıkralarından söz açmaktı. 
     1826’da, II. Mahmut’un emri ve "Cami"yi temsil eden Şeyhülislam’ın da onayıyla 229 taburdan oluşan, 140 bin kişilik Yeniçeri ordusu, kanlı bir katliamdan geçirildikten sonra, Bektaşilik de yeniden ağır baskılar altına girmişti. 
     Hem bunun sonucu olarak, hem de değişen kuşaklarla birlikte, Küçük Asya kültürünün "non - konformist", yani "alışılmış karşıtı" bir özelliğini oluşturan Bektaşi edebiyatı, yavaş yavaş gündem dışı kaldı. 
     
     Neyse gelelim biz fıkramıza... 
     Göğüs bağır açık, yoksul bir Bektaşi babası, İstanbul’un kuytu meyhanelerinden birine girmiş, usul usul demleniyormuş. 
     Derken camın önünden, altın işlemeli cepkeni omuzunda, belinde kırmızı kuşakla, kuşağa sokulmuş bir piştov, sıfır numara fesi yana eğik, fiyakalı mı fiyakalı bir kabadayı geçmiş, omuzlarını dalgalandıra dalgalandıra... Sade küçük dağları değil, büyük dağları da ben yarattım havalarında... 
     Bektaşi, cepkeni altın sırmalı kabadayıyı şaşkın şaşkın izledikten sonra, meyhaneciye sormuş 
     - Bu da kim 
     Meyhaneci 
     - O, demiş, Fehim Paşa’nın kulu... 
     Fehim Paşa, o dönemin Saray’a bağlı, bir tür haraççı mafya lideri... 
     Bektaşi, iki avucunu yana açarak, başını yukarı doğru kaldırmış 
     - Tanrım utan, demiş bir senin kuluna bak, bir de Fehim Paşa’nın kuluna... 
     
     TV kanallarında, gerek Afganistan’daki, gerek Filistin’deki bitip tükenmeyen kanlı dramları izlerken, aklıma Bektaşi’nin Tanrı’ya serzenişi geliyor 
     - Yüce Tanrım, bir Kanada’da, İsviçre’de, Avusturya’da yaşayanların durumuna bak, bir de senin Müslüman kullarının durumuna... 
     Ama yeryüzündeki yoksulluğun üstesinden gelinmedikçe, bu tür dramların da bitmeyeceğini biliyoruz... 
     
     







Güneydoğu patlar mı 


İstanbul, taşra patlaması ve Bektaşi fıkrası... 


Yağma Hasan 3 


SSK ve malzeme alımları 


Gündemsizlik ve zaman 


Avrupa, Türkiye'yi gözden çıkarabilir mi, çıkaramaz mı 


Akılsız oyunu 


Zor soru Neden Erdoğan önde 


Aklı sadece eğitimde olan bir müsteşar 


"Urumçi'ye buyrun"... 


Anna öldü çünkü damarlarında aşk akıyordu 


Star olmanın yolu 


Her şafakta ölenler... 


Taliban'a övgü kaseti 


Ortak yatırım, Çin diplomasisi kadar zordur’ 


Yetki var sorumluluk yok 


Yakup Cemil'in lafı mı olur 


ABD’de üniversiteleri "bağış" güçlendiriyor 


</TEXT>
</DOC>
