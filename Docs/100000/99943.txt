<DOC>
<DOCNO> 99943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sondun04.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer "Türkiye AB'ye daha da yakınlaştı" 
</HEADLINE>
<TEXT>

     İngiltere'de yayınlanan The Observer gazetesi, TBMM'deki Avrupa yanlısı politikacıların reform paketini onaylamasıyla Türkiye'nin liberalleşme yolunda önemli bir adım atığını ve AB'ye daha da yakınlaştığını yazdı. 
     TBMM'nin idam cezasını kaldırmayı, ana dilde yayın ve eğitimle ilgili konuları yeniden düzenlemeyi başardığını belirten Observer, bazı siyaset yorumcularının ''Bu, Türkiye Cumhuriyeti'nin tarihi boyunca yapılmış en olumlu değişimlerdir'' şeklindeki yorumlarına da dikkati çekti. 
     MHP'nin reformlara karşı yürüttüğü kampanyaya da işaret eden gazete, MHP'nin itiraz noktasını ise idam cezasının kaldırılmasıyla birlikte terör örgütü elebaşısı Abdullah Öcalan'ın cezasının da infaz edilememesinin oluşturduğunu hatırlattı. 
     MHP'nin bu durumun ülkenin birlik ve bütünlüğü noktasında bir tehlike yaratabileceğinden de çekindiğini öne süren gazete, görüşmeler sırasında ise MHP sözcülerinin Parlamento'daki parti temsilcilerini yaklaşan seçimde oy alamayacakları şeklinde tehdit ettiklerini iddia etti. 
     Yakın zamana kadar Türkiye'deki insan hakları uygulamaları konusunda bazı eleştiriler bulunduğunu da öne süren gazete, şunları kaydetti 
     ''Ancak ülkede büyük bir değişim yaşanıyor. Olağanüstü hal uygulaması sadece iki ilde geçerli. Hükümette işkenceye karışan devlet görevlilerini cezalandırmak konusunda bir kararlılık var.'' Gazete, ancak bütün bu gelişmelere rağmen batılı diplomatların geçmişte ''çok büyük, çok Müslüman ve çok fakir'' diye tanımladıkları Türkiye'nin AB üyeliği konusunda ihtiyatlı bir tutum içinde olmayı sürdürdüklerini de savundu. 
     





</TEXT>
</DOC>
