<DOC>
<DOCNO> 76874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/dunya/adun.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar kampanyası 
</HEADLINE>
<TEXT>
Her haneye bombalı kemer 
Batı Şeria’da Filistin örgütleri kapı kapı dolaşıp, arama yapan İsrail askerlerine karşı kullanılmak üzere patlayıcı yüklü intihar kemeri dağıtıyor 
     DIŞ HABERLER SERVİSİ 

     İsrail’in terörist altyapıyı dağıtma gerekçesiyle 29 Mart’ta Batı Şeria’da giriştiği işgal harekatı tüm hızıyla sürerken Filistin örgütleri kapı kapı dolaşarak Filistinli ailelere gerektiğinde kullanmak için üzerinde patlayıcı bulunan intihar kemeri dağıtmaya başladı. 
     Filistinli militanlar İsrail askerlerine karşı direnişin güçlü olduğu Jenin gibi bölgelerde intihar kemeri dağıtımına hız verdi. İntihar komandolarının kullandığı ve üzerinde bomba ile ateşleme düzeneği olan kemerleri dağıtan örgütler, bunların İsrail askerlerinin ev aramaları sırasında kullanılmasını tavsiye ettiler. Özellikle mülteci kamplarında, zor koşullar altında yaşayan Filistinli kadınların kemerlere rağbet gösterdiği ve intihar eylemine gönüllü oldukları belirtildi. 
     İntihar kemeri dağıtılan Balata mülteci kampı sakini Cemal El Haija, "Kemerleri yalnızca El Fetih veya Hamas değil, tüm örgütler dağıtıyor. Ekipler kurmuşlar. Ayrıca el bombası da veriyorlar" diye konuştu. 
     Şimdiye kadar İlham Dosuki adlı bir Filistinli kadının söz konusu kemerlerden birini evinde arama yapan İsrailli askerlere karşı kullandığını kaydeden El Haija, kadının kendisiyle birlikte askerlerden bir kısmını öldürdüğünü ve yaraladığını söyledi. 
     
     Çatışmalar şiddetlendi 
     Batı Şeria’daki işgali yaygınlaştıran İsrail, El Halil ve Jeriko dışında tüm kentleri denetim altına aldı. Ancak İsrail askerlerine bazı yerlerde direnişin arttığı ve dün gece 18 aylık intifadanın en şiddetli çatışmalarının meydana geldiği bildirildi. 
     Filistin kayıpları artıyor. Son çatışmalarda Nablus’ta 10, El Halil yakınlarındaki Yatta’da 2, Jenin’de 6 Filistinli, İsrail tankları veya helikopterlerinin açtığı ateş sonucu öldü. Jenin’de bir intihar komandosu vurularak öldürüldü. 
     
Kamikaze bol      Bellerine bağlı sahte "bomba kemerleri"yle, gösteri yapan Hamas mensubu temsili intihar bombacıları Gazze’deki bir cenaze töreni sırasında. ingiliz basınından alınan grafik, İsrail ve Filistin arasındaki çarpıcı güç dengesizliğine ironik biçimde yaklaşıyor Filistinlilerin tek kozu intihar bombacıları... 
     



 DÜNYA 












</TEXT>
</DOC>
