<DOC>
<DOCNO> 73480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sontur13.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Ben zavallı bir politikacıyım" 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani Ankara'ya geldi. 
     Talabani, Esenboğa havaalanında yaptığı açıklamada, Suriye'de son derece olumlu görüşmeler yaptığını belirterek, tekrar Türkiye'de olmaktan memnun olduğunu söyledi. 
     Ziyaretinin ABD Başkan Yardımcısı Dick Cheney'in Ankara'ya gelişiyle aynı güne denk gelmesinin hatırlatılması üzerine Talabani, bunun özel bir anlamı olmadığını, Irak'a Türkiye üzerinden döneceğini belirtti. 
     Irak'a Suriye üzerinden dönmesinin mümkün olup olmadığının sorulması üzerine de Talabani, Türkiye'den geçmenin daha uygun olduğunu bildirdi. 
     Cheney ile görüşme talebinde bulunmadığını kaydeden Talabani, ''Ama eğer o isterse görüşürüm. Ancak Cheney Ortadoğu turu sırasında hep devlet başkanları tarafından ağırlandı. Bense zavallı bir politikacıyım'' diye konuştu. 
     IKYB lideri, Türkiye'ye Suriye'den bir mesaj getirip getirmediğinin sorulması üzerine de, Ankara ile Şam arasında son derece iyi ilişkiler ve her düzeyde temas bulunduğuna dikkati çekerek, iki ülkenin bir arabulucuya ihtiyacı olmadığını bildirdi. 
     Diplomatik kaynaklardan edinilen bilgiye göre, Talabani'nin bugün Ankara'da bir teması öngörülmüyor. 
     






</TEXT>
</DOC>
