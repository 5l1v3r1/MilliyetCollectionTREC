<DOC>
<DOCNO> 96110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur12.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "DSP'nin başına gelenler ilahi adalet" 
</HEADLINE>
<TEXT>

     SP Grup Başkanvekili Yasin Hatipoğlu, DSP'nin "başına gelenlerin" ilahi adaletten kaynaklandığını iddia etti. 
     Hatipoğlu, TBMM'de düzenlediği basın toplantısında, Başbakan Ecevit'in 28 Şubat süreciyle uzaklaştırılan RP anlayışı konusunda "Sadece iktidardan gitmeleri yetmez, kökleri kazınmalı" dediğini anlattı. DSP'nin parçalanmaya başladığını söyleyen Hatipoğlu, "İşte buna adalet deniyor. 
     Bizim göremediğimiz ilahi adalet bu. Şimdi kimin kökünün yavaş yavaş kazındığı ortadadır" diye konuştu. 
     
     MECLİS AB ENGELLERİNİ KALDIRMALI 
     Yasin Hatipoğlu, TBMM'nin olağanüstü toplanmasını ve Avrupa ile Türkiye arasındaki engelleri kaldıran düzenlemeleri gerçekleştirmesini beklediklerini bildirdi. 
     İsmail Cem'in "yeni" ve "başarılı" olmadığını ileri süren Hatipoğlu, "Bütün komşularımızla kavgalıyız, Kuzey Irak'la, Kürtlerle kavgalıyız, bir Ürdün'le ilişkimiz olmadığı, onlar akıllı olduğu için kavgamız yok" dedi. 
     Hatipoğlu, "Yunanistan'la ilgimiz ilişkimiz, Sayın Ecevit'in sık sık gönderdiği, burdan dolayı da yeşil yaprak koymadığı zeytin dalı göndermesi vardır. Hep Yunanistan'a zeytin dalı gönderir. Zeytinliklerimiz kurudu, Sayın Cem'in başarısı sirtaki ve uzo" diye konuştu. 
     Yasin Hatipoğlu, Yeni Oluşum'u eleştirirken de "Bir sabah kalkıyorsunuz, şurada oturuyorlar. Biz yeni oluşumcuyuz diyorlar. Yeni kavramı mı değişti. Bu kişiler başka gezegenden mekikle gelmediler, ülkeyi bu noktaya getirenler, bildiğimiz yüzler" dedi. 
     Devlet Bahçeli'nin DSP istifacılarına "dön" çağrılarını 1950'lerin komutanlarınca yayınlanan sıkıyönetim 
     bildirilerine benzeten Hatipoğlu, "Böyle bir siyasi parti, siyasi parti genel başkanı olur mu " şeklinde konuştu. 
     





</TEXT>
</DOC>
