<DOC>
<DOCNO> 52389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/spor/ysenay.html </URL>
<DATE> 2001/11/15/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Futbol kasırgası 
</HEADLINE>
<TEXT>

     Ali Sami Yen, bugüne kadar Türkiye’de kurulmuş en muhteşem ve en büyük "bayram arenası" gibiydi sanki... Türkiye, Avusturya ile tarihi maçını adımlarken, daha ilk anlarda ortaya koyduğu "team" anlayışıyla rakibine düşünce farkı atıyordu... İçin için kaynayan bu arzu dolu fırtınanın böylesine içten olduğunu açıkça fark ediyorsanız eğer, o oyunun artık bir "futbol kasırgası" haline dönüşüp, gol yağmuru olarak rakip kalelere dökülmesi çok da doğal demektir... Türkiye, bence soyunma odasında kazanmıştı Dünya Kupası’na katılma hakkını... Tek düşünce, tek hareket ve muhteşem bir taktik şeması sahaya çıkacak beyinlere en mükemmel şekilde monte edilmişse, artık o oyunun tarih arşivlerine mal olacak film haline gelmesi çok kolaylaşır eğer dünkü gibi bir süper ekibe sahipseniz sahada... 
     Orta alanda Avusturyalı Herzog ile Okan’ın fizik fiziğe çarpışmalarından hep Herzog’un yarısı kadar fiziğe sahip Okan galip çıkıyorsa eğer... Ümit Davala isimli delikanlı, futbol oyunun en ciddi verkaçlarını ve rakip aldatma gösterilerini hiç eksiksiz sahneye sürüyorsa eğer... "Canım İtalya’da ne oynuyor" sitemleriyle gizliden gizliye dedikodularla itilip, kakılan Hakan Şükür, Avusturya savunması arasında rakibin bütün defans anlayışını darmadağan edip, gollerini de çakıyorsa eğer... Abdullah sol çizgide yaptığı sayısız atak harekatı sonrasında işsiz kalıp, sol kanada dahi yardıma koşuyorsa... Ümit Özat, Alpay, Emre, Yıldıray gibi isimler Avusturya’yı her bölgede bozmak ve oynatmamak görevlerine bir de hatasız pas yapma ekstrasıyla ilgili futbollarını süsleyebiliyorlarsa... Tugay Kerimoğlu orta sahayı her renkten her göze hoş gelen pas albümleri ve pres cesaretleriyle donatabiliyorsa... Hasan Şaş müthiş feykleri ve topla olan süratiyle Avusturyalılar’ın aklını karıştırıyorsa... Ve de kalede aklınızı hiç takmayacağınız bir Dünya markası oluşu tartışmasız Rüştü’nüz de varsa eğer... O zaman bu aslan parçalarıyla bırakın dün akşamı, daha ne ünlü rakipleri dahi sırt üstü etmezsiniz ki 
     Türkiye’nin 47 yıl sonra bileğinin hakkıyla Uzakdoğu’ya gitmesini sağlayan herkese helal olsun... Bu Türkiye ile Japonya’da büyük işler yapılır. Bana inanmak gelmiyorsa içinizden... Dün gecenin KAHRAMANLAR MANGASI’ na inanınız lütfen. 
     



 SPOR 
























</TEXT>
</DOC>
