<DOC>
<DOCNO> 94794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/spor/spo04.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba noktayı koydu 
</HEADLINE>
<TEXT>

Trabzonspor Teknik Direktörü, kaptanlık krizine el attı, yönetimin aksi yönde karar almasına rağmen Gökdeniz’in görevine devam edeceğini açıkladı. Metin Aktaş, ikinci kaptanlık görevini Hüseyin’e bıraktı 
     MEHMET TAN BRAMSCHE 

     Sorunu çözdü 
     BORDO - Mavili kulüpte çalkantılara yol açan takım kaptanlığı konusunda Samet Aybaba’nın dediği oldu. Tecrübeli teknik patron, yönetimin "Metin Aktaş" konusundaki kararına karşın, Gökdeniz’in görevine devam etmesini sağladı. Gökdeniz, Metin, Hüseyin ve Erman Özgür’le bir toplantı yapan Teknik Direktör Samet Aybaba, önce futbolcularını dinledi, ardından da kararını verdi. Bu sorunun fazla abartıldığını savunan Aybaba, "Kaptan Gökdeniz’dir" diyerek, son kararını verdi. 
     
     Yasak getirdi 
     AYBABA, ikinci kaptanlığa Hüseyin, üçüncü kaptanlığa da Erman’ı getirdi. Ülkenin kritik bir dönemeçten geçtiğini hatırlatan Trabzonspor’un hocası, şöyle devam etti "Yasak koydum, ülkedeki ekonomik kriz aşılıncaya ve takım olarak başarı yakalanıncaya kadar para konuşulmayacak. Mağdur olan varsa, iyileştirme yaparız. Ancak doğruları görmemezlikten gelip, Trabzon’un kamuoyunda tahrip edilmesine sebep olmamalıyız ve olamayız da. Böyle niyeti olanların önünde duvar oluruz." 
     
     Werder Bremen sınavı 
     TRABZONSPOR, yeni sezonun ilk ciddi hazırlığını bugün Werder Bremen önünde verecek. TSİ 20.30’da başlayacak müsabakada sakatlıkları süren Erman ile Muzaffer yer alamayacak. Bremen yakınlarında Werden kasabasında oynanacak karşılaşmaya Bordo - Mavililer’in Petkoviç, Mehmet Kahraman, Serkan Özsöy, Mustafa Yalçınkaya, Hasan, Aurelio, Hüseyin, Gökdeniz, Sommers, Mehmet Yılmaz ve Selahattin ideal kadrosuyla çıkacağı öğrenildi. 
     
     Jarro - Cem, Elazığ’da 
     SÜPER Lig’in yeni takımı Elazığspor, Trabzonspor’un gözden çıkardığı Cem ve Brezilyalı Jarro ile anlaşma sağladı. Başkan Hayrettin Karamazı, Trabzon’da Başkan Özkan Sümer’le bir araya gelerek, transferi büyük ölçüde çözdü. Taraflar prensipte anlaşma sağlarken, Karamazı’nın ayrılma kararı alan Burhan’ı da istediği bildirildi. Ancak tecrübeli oyuncunun başka kulüplerle de temasa geçmesi bu transferi zora soktu. 
     



 SPOR 


























</TEXT>
</DOC>
