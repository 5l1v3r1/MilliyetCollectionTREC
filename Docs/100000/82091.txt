<DOC>
<DOCNO> 82091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sonspo05.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal'ın tapusu Ankaragücü'nde 
</HEADLINE>
<TEXT>

     Ankaragücü Yönetimi, takımın başarılı teknik direktörü Ersun Yanal ile anlaştıklarını ifade eden kulüpleri uyardı. 
     Sarı-lacivertli yönetim, Ersun Yanal ile Ankaragücü arasındaki sözleşmenin devam ettiğine dikkati çekerek, ''Yanal, istediği kulüple görüşmelerde bulunup, anlaşabilir. Ancak, anlaşmayı sağlayan ekibin geleceği son durak Ankaragücü Kulübü'dür. Teknik direktör ile imzalanan sözleşmedeki 2 milyon dolarlık tazminat şartı halen geçerlidir'' şeklinde açıklama yaptı. 
     
     EZELİ REKABET, EBEDİ DOSTLUK 
     Ankaragücü Yönetimi, Gençlerbirliği Kulübü ile aralarında herhangi bir savaş ortamının olmadığını açıkladı. 
     Sarı-lacivertli kulüpten yapılan açıklamada, iki takım arasında yıllara dayalı bir dostluğun bulunduğu belirtilerek, ''Sezon içindeki tatlı rekabet, sezon sonunda da devam edecek. Bu rekabetin sonucu hiçbir zaman savaş olamaz, dostluklar da bozulmaz'' denildi. 
     İki başkent ekibi arasında aynı futbolcunun transferi için savaş verildiği ifadesinin yanlış olduğu belirtilen açıklamada, şu görüşlere yer verildi 
     ''Transfer konusunda mücadelemiz olsa bile, aramızdaki iyi ilişkiler ve 2 başkan arasındaki dostluk sayesinde, problemler kolayca çözülür. Nitekim, Gençlerbirliği'nin bu sezonki zor günlerinde kırmızı-siyahlılara Cafer verilmiş, transfer etmek için Ankara'ya getirilen El Saka ve Ahmed Hassan, olurumuzla Gençlerbirliği'ne transfer edilmiştir. 
     Her iki kulüp de hem başkent, hem de Türk futbolunun kalkınması için elbirliğiyle mücadelelerini sürdürüyor.'' 
     





</TEXT>
</DOC>
