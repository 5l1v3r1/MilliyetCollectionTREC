<DOC>
<DOCNO> 93951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo20.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız'ın adı Eskişehir'de bir caddeye verildi... 
</HEADLINE>
<TEXT>

     Milli futbolcu İlhan Mansız'ın adı Eskişehir'in Mahmudiye İlçesi'ndeki bir caddeye verildi. 
     Mahmudiye Belediye Meclisi'nin 4 Temmuz 2002 tarihli oturumunda alınan karar gereği Yeniköy Caddesi'nin adı İlhan Mansız Caddesi olarak değiştirildi. 
     Caddeye İlhan Mansız'ın adının verilmesi dolayısıyla Mahmudiye Belediyesi Çay Bahçesi'nde bir tören düzenlendi. Törende konuşan Mahmudiye Belediye Başkanı Necmi Sönmez, ''2002 Dünya Kupası'nda büyük başarı göstererek 3. olan Milli Takımın yıldız oyuncularından hemşehrimiz İlhan Mansız'ın adının Işıklar Mahallesi'nde bulunan, 15 metre genişliğinde 1200 metre uzunluğundaki Yeniköy Caddesi'nin adının İlhan Mansız Caddesi olarak değiştirilmesi Belediye Meclisimiz tarafından oybirliği ile kabul edilmiştir'' dedi. 
     Törene katılan ANAP Grup Başkan Vekili ve Eskişehir Milletvekili İbrahim Yaşar Dedelek de, 48 yıl sonra katılınılan Dünya Kupası finallerinde 3. lük kazandıran Milli Takım ve Eskişehir'in evladı İlhan Mansız'ı kutladığını belirtti. 
     Dedelek, Milli Takımın başarısının yalnızca sporda klasik bir başarı olmadığını, Milli Takımın aldığı başarının Türkiye'de başlayan çağdaş ülkelere entegre olma yolundaki kabuk değişiminin önemli bir başlangıcı olduğunu kaydetti. Dedelek, daha sonra Başbakan Yardımcısı Mesut Yılmaz'ın gönderdiği teşekkür belgesini İlhan Mansız'ın babasına verdi. 
     İlhan Mansız'ın babası İrfan Mansız da elde edilen başarıdan büyük mutluluk duyduklarını belirtti. Mansız, Mahmudiye ilçesine bağlı Hamidiye köyünde yaşadıklarını hatırlatarak, oğlunun ilçelerindeki bir caddeye adının verilmesinden büyük memnunluk duyduğunu anlattı. Annesi Birsen Mansız ise oğlunun başarılı olacağını rüyasında gördüğünü belirterek attığı gollerle Türkiye ile birlikte danyada yaşayan Türkleri de sevince boğduğunu söyledi. 
     Anne Mansız, oğlunun ilk 11'de yer alarak İstiklal Marşı'yla sahaya çıkmasını istediğini, bunun da son maçta gerçekleşmesinden ve oğlunun isminin bir caddeye verilmesinden mutlu olduğunu kaydetti. 
     Öte yandan, Mahmudiye Belediyesi tarafından İlhan Mansız'ın annesi Birsen ve babası İrfan Mansız, ilçede yılın anne ve babası seçilirken, kendilerine belediye başkanı tarafından plaket verildi. 
     





</TEXT>
</DOC>
