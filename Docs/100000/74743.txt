<DOC>
<DOCNO> 74743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur13.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam adam ile kanserli hastanın röntgenleri karışınca... 
</HEADLINE>
<TEXT>

     Denizli Devlet Hastanesi'nde aynı gün ve saatte röntgen filmi çekilen hastalardan 80 yaşındaki Kadri Issı'ya, yanlışlıkla kanserli bir hastanın röntgen filmi verildiği bildirildi. Kadri Issı, röntgen filminde kanser bulgularının yer alması karşısında 24 saat azap çektiğini belirtti. 
     Kadri Issı'nın kanser olmadığı bir gün sonra tomografisinin alınmasıyla ortaya çıktı. Kadri Issı'nın kanser olmadığını öğrenmesine karşın, kanser bulguları yer almayan röntgen filmi verilen kanser hastası kişinin ise kimliği henüz belirlenemedi. 
     İlginç olay şöyle yaşandı 
     ''Bronşit rahatsızlığı nedeniyle Denizli Devlet Hastanesi'ne giden ve göğüs filmi çekilen Kadri Issı, kendisine verilen röntgen filminde kanserli olduğunun belirtilmesi üzerine şoka girdi. Doktorunun isteği üzerine hasta, özel bir kurumda tomografi çektirince, rahat nefes aldı. Çünkü tomografi çektirdiği yerde görev yapan doktorlar, akciğer röntgeninin kanser içermediğini, Devlet Hastanesi'nde kendisine verilen filmin ise başkasına ait olduğunu söylediler. Kadri Issı'nın kararan dünyası, bu haberle yeniden aydınlandı. Elindeki yeni filmler ile Devlet Hastanesi'nde kendisine kanser olduğunu söyleyen Dr. Ferit Özen'in yanına giden Kadri Issı, kanserli olmadığını gösteren filmi Dr. Özen'e gösterdi.'' Hastasının kanser olmadığının ortaya çıkmasına hem şaşıran hem sevinen Dr. Ferit Özen, yaptığı açıklamada, ''Hastamız Kadri Dede'ye bronşit teşhisi koyduk ve tedavisini sürdürüyoruz. Yanlışlıkla verdiğimiz, kanser bulguları içeren röntgen filminin kime ait olduğu ise henüz ortaya çıkmadı'' dedi. 
     Denizli Devlet Hastanesi Başhekimi Dr. Ahmet Bacanlı, röntgen filmlerinin karıştırılması konusuyla ilgili yaptığı açıklamada, tüm kayıtların gözden geçirildiğini, buna rağmen kanserli hastanın kimliğinin belirlenemediğini söyledi. 
     






</TEXT>
</DOC>
