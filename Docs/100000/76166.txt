<DOC>
<DOCNO> 76166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun18.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Times "İncirlik olmadan Irak'a operasyon zor" 
</HEADLINE>
<TEXT>

     ABD'de iktidardaki Cumhuriyetçi Parti'ye yakın muhafazakar basın, Amerikan yönetiminin ilgisinin, İsrail-Filistin sorunu yerine ''terörizmle savaşa'' odaklanmasından yana yorumlara yer veriyor. 
     The Washington Times, Wall Street Journal gazeteleriyle The Weekly Standard dergisi, ABD Başkanı George Bush yönetiminin, İsrail-Filistin çatışmalarına yoğunlaşmasının, ''ABD'yi ilgilendiren asıl konu olan terörizmle savaşta tam konsantrasyonu bozduğu'' yönünde yorumlar yayınlıyor. 
     Muhafazakar basın, İsrail'in Filistin'e karşı eylemlerine ABD'nin karışmaması gerektiğini ve ilginin Irak'a kayması gerektiğini savunuyor. 
     Öte yandan, The Washington Times gazetesi, ABD'nin Irak'a muhtemel bir askeri harekatında Türkiye'deki İncirlik Üssü'nün kilit önem taşıyacağını yazdı. 
     Gazete, Irak lideri Saddam Hüseyin'i devirmeye yönelik bir askeri operasyonda, Iraklı Kürt mültecilerin, Türkiye'nin ''kabusu'' haline gelebileceğini, ancak ''Musul bölgesindeki petrol kaynaklarından pay alma karşılığında Ankara'nın tavrını yumuşatabileceğini'' iddia etti. 
     Washington Times, ''bir şey çok açık İncirlik'teki askeri üs olmadan Irak'a karşı bir hareketin yapılması çok zor'' ifadelerini kullandı. 
     






</TEXT>
</DOC>
