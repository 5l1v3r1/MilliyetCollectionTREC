<DOC>
<DOCNO> 67810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun22.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte dünyada yılın en iyi basın fotoğrafı 
</HEADLINE>
<TEXT>

     Hollanda'da her yıl geleneksel olarak düzenlenen yılın ''dünya basın fotoğrafı'' yarışmasında, Danimarkalı foto muhabiri Erik Refner tarafından çekilen siyah beyaz fotoğraf birinciliği kazandı. 
     Birinciliğe layık görülen fotoğraf, Afganlı bir çocuğun cenazesinin toprağa verilmeden önce üzerinin bir örtüyle kapatılmasını gösteriyor. 
     Danimarkalı foto muhabiri, ödül alan fotoğrafını Berlingske Tidende adlı gazetesi için geçen Haziran ayında Pakistan'da Afganlıların bulunduğu bir mülteci kampında çekmişti. 
     2001 yılı dünya basın fotoğrafı yarışmasına bu yıl 123 ülkeden 49 bin 235 fotoğraf gönderildi ve bunlar arasında jüri, ilk elemede 4 bin 171 fotoğrafı yarışmaya layık gördü. 
     Daha sonra 19 ülkeden gazeteci ve foto muhabirleri çeşitli dallarda ödül kazandı. Bu yıl yarışmaya gönderilen fotoğrafların büyük çoğunluğunu, New York'ta Dünya Ticaret Merkezi'ne düzenlenen saldırı ve sonrası ile Afganistan operasyonundan izlenimler oluşturdu. 
     Dünya basın fotoğrafı yarışmasında birinci olan foto muhabiri Erik Refner, 10 bin euro para ödülünün de sahibi oldu. Birinci olan gazeteciye ödülü, 21 Nisan'da Amsterdam düzenlenecek törenle, Belediye Başkanı Job Cohen tarafından verilecek. Yarışmada dereceye giren basın fotoğrafları, 22 Nisan'dan itibaren Amsterdam'da bir ay süreyle sergilenecek. 
     






</TEXT>
</DOC>
