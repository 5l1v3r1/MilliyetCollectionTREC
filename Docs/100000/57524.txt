<DOC>
<DOCNO> 57524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur06.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz yüzünden eylem yapamıyorlar 
</HEADLINE>
<TEXT>

     Türkiye'de yaşanan ekonomik krizin etkisi, toplumsal tepkilerin ortaya konduğu eylemlere de yansıdı. 
     İzmir'de trafik kazalarında yakınlarını kaybeden ailelerin oluşturduğu, periyodik eylemleriyle trafik cezalarını sık sık gündeme getiren ''Trafik Gerçeğimiz Grubu'', yaşanan kriz nedeniyle eylemlerine ara vermek zorunda kaldı. 
     Çocuklarını trafik kazalarında kaybetmenin acısını üzerlerinden atamadan, ''yeni canlar yanmasın'' sloganıyla harekete geçen ailelerin oluşturduğu ''Trafik Gerçeğimiz Grubu''na, ekonomik kriz darbe vurdu. 
     ''Alkollü'', ''sürat düşkünü'' ve ''dikkatsiz'' sürücülerin neden olduğu kazalara dikkat çekmek amacıyla yaptıkları eylemlerle gündeme gelen, yakınlarını kaybeden ailelere destek veren, yeni Trafik Ceza Yasası'nın TBMM'den çıkması için imza toplayıp Ankara yollarına düşen grup, çalışmalarını askıya aldı. 
     Grup Sözcüsü Mümin Karaca, ekonomik kriz nedeniyle bu kararı aldıklarını belirterek, birçok girişimi de bu aynı nedenle durdurduklarını söyledi. Yeni yasa için TBMM'ye 50 ve 65 bin imza götürdüklerini hatırlatan Karaca, üçüncü imza kampanyasında 68 bin imza topladıklarını belirtti. Karaca, ''Bunun yanı sıra, demiryollarının önem kazanması için 40 bin, af yasasına karşı ise 30 bin imza topladık. Hepsini TBMM'ye götürmeyi hedefliyorduk. Trafik kazalarına duyarlılığı artırmak için ayrıca Ankara'ya yürümeyi planlamıştık. Fakat kriz nedeniyle, grubu oluşturan ailelerle bile sık görüşemez olduk. Bu nedenle eylemlerimize belirli bir süre ara verdik. 
     Krizin etkilerinin azalmasıyla eylemlere tekrar başlayacağız'' dedi. 
     İzmir Fuarı'nda trafik kazalarına dikkat çekmek için stand açmayı hedeflediklerini fakat yine ekonomik nedenlerden ötürü bu plandan vazgeçtiklerini söyleyen Karaca, yaptıklarıyla topluma belli bir bakış açısı kazandırdıklarına inandıklarını söyledi. 
     






</TEXT>
</DOC>
