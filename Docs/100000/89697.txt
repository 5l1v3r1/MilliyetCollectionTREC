<DOC>
<DOCNO> 89697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur11.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın 15 yıldır süren davası 
</HEADLINE>
<TEXT>

     Abdullah Öcalan'ın da aralarında bulunduğu 101 PKK'lının idam istemiyle yargılandığı ve son iki buçuk yıllık bölümü Ankara 8'inci Ağır Ceza Mahkemesi'nde görülen 15 yıllık davada bugün de somut bir ilerleme sağlanamadı. 
     Bazı sanıkların açık kimlikleri ve adreslerinin dahi saptanamadığı davanın bugünkü duruşması eksikliklerin giderilmesi amacıyla eylül ayına ertelendi. 
     Ankara 8'inci Ağır Ceza Mahkemesi'nde yapılan 17'inci duruşmaya hiç bir sanık ve avukatı katılmadı. Mahkeme Başkanı Hikmet Uyar, gıyabi tutuklu sanık Kesire Yıldırım'ın yakalanması için Cumhuriyet Savcılığı'na gönderilen yazının Almanya'da olduğu ve adresinin bilinmediği gerekçesiyle yerine getirilmeden iade edildiğini bildirdi. Başkan Uyar, sanık Abuzer Özgötürücü'nün nüfusa kayıtlı oluduğu yerde adresinin araştırılacağını belirtirken, Kesire Yıldırım'ın gıyabi tutukluluk halinin devam edeceğine, yakalanması için Cumhuriyet Savcılığı'na yeniden müzekkere yazılıcağını belirtti. Hikmet Uyar, sanıklar Cemil Bayık, Murat Karayılan, Mehmet Milli, Ayhan Atalay, Numan Uçar, Baki Uludağ, necip Akşahin ve Necip Işık'ın gıyabi tutukluluk hallerinin devam edeceğini açıkladı. Bazı sanıkların açık kimlikleri ile adreslerinin belirlenmesi ve iddianamenin buna göre düzenlenmesi için Şanlıurfa Cumhuriyet Savcılığı'na gönderilen yazının sonucunun bekleneceğini kaydeden Başkan Uyar, Bucak Aşireti'ne mensup bazı korucuların tanık olarak dinlenip dinlenmeyeceklerine sanıkların savunmalarının alınmasından sonra karar verileceğini bildirdi. Başkan Uyar, "İş çokluğu ve araya adli tatilin girmesi nedeniyle" duruşmanın eylül ayına ertelendiğini açıkladı. 
     Öcalan'ın Ankara 2 No'lu DGM tarafından idam cezasına mahkum edildiği davayla ilgili olarak Avrupa İnsan Hakları Mahkemesi'ne yaptığı başvurunun da, bugünkü duruşmanın ertelendiği günlerde sonuçlanacak olması dikkat çekti. 
     Ankara 8'inci Ağır Ceza Mahkemesi, yargılanan sanıklar hakkında açılan bu dava ilk olarak 1987'de Şanlıurfa Ağır Ceza Mahkemesi'nde görüldü. Ancak daha sonra "Kamu güvenliği" gerekçesiyle Ankara'ya nakledildi. Ankara'daki ilk duruşması 15 Aralık 1999'da yapılan davada, sanıklar hakkında "Devletin anayasa ve temel nizamlarını bozmak, devletin emniyetine karşı silahlı çete kurmak ve kasten adam öldürmek" suçlarından idam cezası talep ediliyor. 
     Davanın Ankara ayağında iki buçuk yılı aşkın bir süredir yapılan yargılamada sadece İmralı'da tutulan Öcalan'ın temmuz 2001'de ifadesinin alınmasıyla somut bir ilerleme sağlandı. Öcalan'ın İmralı'da tutulduğu bilinmesine karşın Ankara 8'inci Ağır Ceza Mahkemesi yaptığı ilk duruşmalarda aylar boyunca gıyabi tutuklu olarak Öcalan'ı aradı. Ayrıca Öcalan hakkında idam cezası veren Ankara 2 No'lu DGM'nin bu kararı da aynı binada bir kat aşağıda bulunan 8'inci Ağır Ceza Mahkemesi'ne aylar sonra ulaşmıştı. 
     





</TEXT>
</DOC>
