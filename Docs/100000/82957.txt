<DOC>
<DOCNO> 82957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/spor/spo02.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon krizi 
</HEADLINE>
<TEXT>

Başkan Yıldırım, Simao’nun transferinde 450 bin doların menajerlerin cebine girdiğini ortaya çıkardı, çeklerini geri alıp sambacının biletini kesti. Washington’un İstanbul’a gelişi bir - kaç gün ertelendi 
     FENERBAHÇE Başkanı Aziz Yıldırım ve yönetici Sadettin’in Saran’ın Brezilya seferlerinin ardında Simao’nun transferindeki komisyon payı çıktı. Yıldırım, Sao Caetano Kulübü’ne giderek Simao’nun transferi ile ilgili belgeleri inceledi. Aziz Yıldırım, yaptığı inceleme sonunda Fenerbahçe’ye 1 milyon 250 bin dolara malolan sambacının kulübünün sadece 800 bin dolar aldığını öğrenince adeta çılgına döndü. 
     YILDIRIM, aradaki 450 bin doların menajerler tarafından paylaşıldığını öğrenip transferde aracı olanlarla buluştu ve çekleri geri alarak kulübün parasının bir bölümünü kurtardı. Fenerbahçe başkanı dün ise Simao’yu kulübe çağırdı ve transferi hakkında daha ayrıntılı bilgi aldı. Tecrübeli futbolcunun gönderilmesi kesinleşirken banka teminat mektuplarında problem çıkan Washington’un İstanbul’a gelişinin bir kaç gün erteleneceği öğrenildi. 
     
Abdullah imza attı      FENERBAHÇE’NİN tecrübeli futbolcusu Abdullah Ercan, dün Sarı - Lacivertli yöneticilerle yaptığı görüşmede anlaşma sağladı ve iki yıllık sözleşmeyi imzaladı. Lorant’ın kendisini önümüzdeki sezon kadroya almayacağını söyleyip, sonra söylem değiştirmesi üzerine kararsız kalan milli futbolcu, bu konuda garanti alınca imzayı attı. 
     YÖNETİMİN Johnson’la pürüzleri giderdiği ve bugün imzayı attıracağı öğrenildi. Öte yandan Serhat’ın menajerinin bugün Londra’da önce West Ham yöneticileri ile görüşeceği, dönüşte de Bayern Münih Başkanı Franz Beckenbauer ile bir araya geleceği belirtildi. Menajer, daha sonra Fenerbahçe’ye bu kulüplerin tekliflerini iletecek. 
     
Şirketleşme girişimi      YALÇIN TÜRK 

     FENERBAHÇE Yönetimi, 1 Haziran’da Olağanüstü Genel Kurul toplantısı yapma kararı aldı. Üyelere gönderilen mektuplarda şirketleşme konusunda onay isteneceği açıklandı. Yetkili yönetici Zeynep Sabancı, şirketleşme ile ilgili basına bilgi vermeyeceklerini söyledi. Genel Kurul’da Fenerbahçe Sportif Hizmetler Sanayi ve Ticaret AŞ’nin yüzde 15’inin halka arzı görüşülecek. 
     FENERBAHÇE Üniversitesi’nin kurulması için vakıf oluşturulması ve Şükrü Saracoğlu Stadı’nın Beden Terbiyesi’nden alınması için gerekenlerin yönetimce yapılması için de Genel Kurul’dan yetki istenecek. 50 milyon liralık aidatın Valilik Hukuk Kurulu’nca reddedilmesiyla 600 bin liralık bedele geri dönüldü. 
     
Güldüren’e ameliyat      SARI - Lacivertli takımla anlaşan Gençlerbirliği’nin başarılı defans oyuncusu İsmail Güldüren sol dizindeki kıkırdak problemi nedeniyle dün artroskopi oldu. Milli Takım aday kadrosundan çıkarılan bu futbolcunun bir ay içinde antrenman yapacak düzeye geleceği bildirildi. 
     
Çizme’nin iddiası      İTALYA’DA Corriere dello Sport ve Tutto Sport gazeteleri, Fenerbahçe’nin Çizme’de iki oyuncu ile görüştüğünü ileri sürdü. Parma’nın orta saha oyuncusu 28 yaşındaki Arjantinli Matias Almeyda ve Roma’dan ayrılacak olan 36 yaşındaki emektar Brezilyalı Santos Aldair’in yönetimden teklif aldığı haberleri yer aldı. 
     
Yıldırım’a güvenoyu      TARAFTARLAR, Aziz Yıldırım ve arkadaşlarını başarılı buldu. www.antu.com adlı sitede süren ankette 67 bin 445 oydan "Başkan başarılı mı" sorusuna yüzde 85.21, yönetime 79.83, teknik direktöre 60.23, takıma da 37.01 olumlu oy çıktı. fanatik.com.tr sitesindeki 5569 oy kullanılan ankette de yüzde 57 oy stat yerine, yıldız transferler yapılması önerisine çıktı. 
     



 SPOR 




























</TEXT>
</DOC>
