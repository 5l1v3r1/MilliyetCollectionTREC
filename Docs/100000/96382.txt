<DOC>
<DOCNO> 96382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur07.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava çok sıcak... Bu önerilere kulak verin... 
</HEADLINE>
<TEXT>

     Hava sıcaklığı artık gündelik yaşantımızı güçleştirecek hale geldi. Ancak meteorolojiden kötü haber var. Havalar bugünden itibaren daha da ısınacak. Hatta bugün rekor sıcaklıklara ulaşılması bekleniyor. 
     Marmara'da 39 dereceye kadar yükselecek olan sıcaklık yüzde 70'i aşan nem oranı yüzünden 40 derecenin çok üstünde hissedilecek. Akdeniz Bölgesi ise 42 derecenin üzerindeki sıcaklıklara hazır olsun. 
     Meteoroloji uzmanları sıcak havanın boğucu bir şekilde hissedilmesine rüzgarın kesilmesinin de etkili olduğunu belirtiyor. Yüksek nem oranıyla birleşen sıcak hava, rüzgarla dağılmadığı için sağlığımızı tehdit edici boyutta hissediliyor. 
     Sıcakların artmasıyla birlikte beslenmelere dikkat edilmesi, günde 3 öğün değil, küçük porsiyonlar şeklinde 4-5 öğün beslenmek gerektiği bildirildi. 
     Uludağ Üniversitesi Tıp Fakültesi Hastanesi Gastroenteroloji Bilim Dalı Başkanı Prof. Dr. Faruk Memik, yaptığı açıklamada, sıcak havalarda ağır yemeklerin yenilmesinin ve alkollü içeceklerin alınmasının mide sağlığı açısından sakıncalı olduğunu söyledi. 
     Sıcakların artmasıyla birlikte ter ve buharlaşmayla insan vücudunda sıvı ve elektrolit kaybı fazla olacağından, vücudun direncini kaybedebileceğini kaydeden Prof. Dr. Memik, ''Öncelikle normalden daha fazla çorba, komposto, su ile meyve suyu gibi sulu gıdalar almaya özen gösterilmeli'' dedi. 
     Prof. Dr. Memik, yaz aylarında insanları, mide ve bağırsaklarının çok dolu olmamasına dikkat etmeleri konusunda da uyararak, ''Normal zamanlarda yenilenin yarısı kadar gıda ile beslenilmeli. 3 öğün değil, günde küçük porsiyonlar şeklinde 4-5 öğünde beslenilmeli. Alkollü içeceklerden ve ağır yemeklerden sakınılmalı. Zeytinyağı ve taze sebzelerin bol olduğu ülkemizde yazın en çok zeytinyağlı yemekler tercih edilmeli'' diye konuştu. 
     Sık sık meyve yenmesini de tavsiye eden Prof. Dr. Memik, yağlı koyun ve kuzu gibi etlerden kaçınılmasını, daha çok tavuk ve yağsız dana eti tüketilmesinin sağlık açısından yararlı olduğunu vurguladı. 
     
</TEXT>
</DOC>
