<DOC>
<DOCNO> 52329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/dunya/dun02.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker yargılayacak 
</HEADLINE>
<TEXT>

Başkan Bush, El Kaide üyesi teröristlerin jürili sivil mahkemeler yerine askeri mahkemelerde yargılanmasını öngören bir kararnameyi imzaladı 
     YASEMİN ÇONGAR Washington 

     Bush yönetimi, terörle mücadele kapsamında aldığı önlemlere dün "El Kaide üyesi teröristlerin askeri mahkemelerde yargılanması seçeneğini" de ekledi. Başkan George W. Bush’un imzaladığı kararname, El Kaide örgütüne üye olduğu ve uluslararası terör eylemlerine katıldığı ya da bu eylemleri planladığından kuşkulanılan kişilerin yargılanmasında, askeri mahkemelerin devreye sokulabilmesine yeşil ışık yakıyor. 
     Hukuki temelini, ABD’nin 11 Eylül saldırılarını "kendisine karşı savaş ilanı" saymasından ve "savaş hallerinde, haklarında suç iddiası bulunanların askeri mahkemelerde yargılanabilmesine, Amerikan Anayasası’nın imkan vermesinden" alan kararname, sadece El Kaide örgütü özelinde geçerli olacak. Ancak kararname, 11 Eylül öncesindeki uluslararası terör eylemlerinda payı olan El Kaide üyelerini de kapsayacak. Ayrıca askeri mahkemelerde yargılanacak kişilerin, "ABD vatandaşı olmaması" koşulu var. 
     
     Yakalandığı yerde... 
     ABD Adalet Bakanlığı yetkilileri, yeni kararnamede öngörülen askeri mahkemelerin özelliğini, "ABD’deki sivil mahkemelerdeki gibi, halk arasından seçilen bir jüri kurumuna sahip olmayacak ve kararın bir subaylar kurulunun eğilimi çizgisinde askeri hakimce verilecek olması" diye açıklıyorlar. Bu mahkemelerin, daha ziyade ABD dışında kurulmasının beklenebileceği de vurgulanıyor. Mahkeme kararları daha sonra üst askeri mahkemelerde ve nihai olarak Amerikan Anayasa Mahkemesi’nde temyiz edilebilecek. 
     Yetkililer, Bush’un kararnamesinin, "genelgeçer" bir önlem değil, özellikle Usame bin Ladin ile diğer El Kaide liderlerinin yakalanması olasılığı durumunda, devreye sokulabilecek "bir seçenek" olduğunu belirtiyorlar. Buna göre, Bin Ladin ve yardımcıları yakalanırsa, yargılanmak için muhtemelen Afganistan ya da Pakistan’da kurulacak askeri mahkemelerin önüne çıkarılacaklar. 
     



 DÜNYA 


















</TEXT>
</DOC>
