<DOC>
<DOCNO> 95904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/ekonomi/eko02.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin arabulucu’su Türkiye’de 
</HEADLINE>
<TEXT>

Kritik dönemlerde Türkiye ile IMF arasında arabuluculuk yapan Avrupa Bölgesi İcra Direktörü Kiekens, belirsizliğin program üzerindeki etkileri konusunda nabız tutmaya çalışıyor 
     HARUN GÜREK Ankara 

     Uluslararası Para Fonu IMF ekonomik programın gözden geçirmesine İcra Direktörleri Kurulu üyesi Willy Kiekens’i göndererek, üst düzeyde katıldı. 
     Borçlanma faizinin yüzde 80’e yaklaşması üzerine IMF yönetiminin gözden geçirmeye daha üst düzeyde katılma kararı aldığı ve Kiekens’in bu nedenle Türkiye’ye geldiği kaydedildi. Kiekens’in belirsizliğin ne kadar süreceği ve programı nasıl etkileyeceği konusunda nabız tutmaya çalıştığı da belirtildi. 
     En son martta bir konferans için Türkiye’ye gelen Kiekens, gerek bu yılın başında yürürlüğe giren stand - by anlaşması, gerekse geçtiğimiz yıllardaki krizlerin ardından Türkiye’ye verilen taze IMF kaynağının sağlanmasında aktif olarak görev almıştı. 
     Kiekens genellikle, Türkiye ile IMF arasındaki görüşmeler ve ekonomik gündemin yoğunlaştığı dönemlerde Ankara’da görüşmelere katılıyor. Kiekens, Türkiye’nin IMF’ye sunulan Niyet Mektubu’nda yer alan taahhütlerin zamanında ve tam olarak yerine getirilememesi halinde ya da Türkiye’nin, IMF taahhütlerinin uygulama takviminde esneklik talebinde bulunması durumlarında, IMF yönetimi ile Türkiye arasında "arabulucu" olarak da çalışıyor. 
     
     Özelleştirmeyi sordu 
     Kiekens dün IMF Türkiye Masası Şefi Juha Kahkonen başkanlığındaki IMF heyeti ile birlikte Kamu Bankaları Ortak Yönetim Kurulu Başkanı Safa Ocak’ı ziyaret etti. Bir buçuk saat süren görüşmede Kiekens ve Kahkonen, Ocak’a özelleştirme konusunda ne tür çalışmalar yapıldığını sordu. Ocak ise Ziraat ve Halkbank yeniden yapılandırılması çalışmalarının büyük ölçüde tamamlandığını ve özelleştirme çalışmalarının başlaması için hazır durumda olunduğunu söyledi. 
     
     Operasyon planını anlattı 
     Görüşmeden sonra IMF heyeti bir açıklama yapmazken Ocak, Ziraat ve Halk Bankası’nın mali ve organizasyonel yapısıyla ilgili gelişmeleri anlattığını belirtti. 
     Ocak, "İki bankanın yeniden yapılandırılması sonrasında, özelleştirmeye hazırlanmaları ve özelleştirme aksiyonu üzerindeki düşüncelerimizi anlattık. Biz bunlar için, zaten hazırlık içindeyiz. Ortaya çıkacak model ve yanımıza alacağımız danışmanlar konusunda konuştuk" dedi. 
     
80 şubeyi niye kapatmadınız ’ sorusu      IMF heyeti ile Kamu Bankaları Ortak Yönetim Kurulu arasındaki görüşmede, niyet mektubunda öngörülen ve programın performans kriteri olan kamu bankalarının 800 şubesinin neden kapatılamadığı ele alındı. Ziraat ve Halk Bankası’nın genel müdürleri, Bakanlar Kurulu’nun her ilçede bir Ziraat ya da Halk Bankası şubesinin kalması kararını aldıklarını ve kamuoyu baskısı sonucu 80 şubenin kapatılamadığını belirtti. Genel müdürler, kapatılamayan şubelerin bankalara büyük bir yük getirmediğini de kaydederken IMF konuyu sorun yapmaktan kaçındı. Hazine, Kamu Bankaları Ortak Yönetim Kurulu ve IMF arasında yapılan görüşmelerde performans kriterinin verilecek ek niyet mektubunda 720 olarak değiştirilmesi kararlaştırıldı. Kamu bankalarının özelleştirme süreci ise önümüzdeki ay fiilen başlıyor. Modeli belirlemek amacıyla danışman firma tutmak için önümüzdeki ay ilana çıkılıyor. Ayrıca firma seçiminin ekim ayına kadar tamamlanmasının öngörüldüğünü ifade etti. 
     



 EKONOMİ 























</TEXT>
</DOC>
