<DOC>
<DOCNO> 98957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur16.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Celal Güzel kararı Tayyip Erdoğan'ı umutlandırdı... 
</HEADLINE>
<TEXT>

     Türkiye erken seçime giderken, akıllardaki soru işaretlerinden biri de AKP Genel Başkanı Tayyip Erdoğan'ın seçime katılıp katılamayacağı... 
     Son olarak Yüksek Seçim Kurulu Başkanı'nın da "seçimlere katılamaz" demesi tartışmaları ateşledi. 
     Tayyip Erdoğan bu hukuki tartışma ortamında gözünü Hasan Celal Güzel'in davasına dikmiş Anayasa Mahkemesi'nden çıkacak sonucu bekliyordu. AKP'liler, Hasan Celal Güzel'in davası ile kendileri arasında önemli bir benzerlik kuruyordu. 
     Hasan Celal Güzel ile ilgili dava dün sonuçlandı ve AKP'lilerin yüzü gülmeye başladı. İşte bugün AKP kanadından gelen yorumlar... 
     AK Parti Genel Sekreteri Ertuğrul Yalçınbayır, Anayasa Mahkemesi'nin YDP Genel Başkanı Hasan Celal Güzel ile ilgili gerekçeli kararından, aynı durumda olan Recep Tayyip Erdoğan'ın da yararlanacağını söyledi. 
     Yalçınbayır, Parlamento'da düzenlediği basın toplantısında, Anayasa Mahkemesi'nin YDP Genel Başkanı Hasan Celal Güzel'e ihtar istemine ret gerekçesi ile AK Parti Genel Başkanı Recep Tayyip Erdoğan'ın durumu hakkında görüşlerini dile getirdi. 
     Türkiye'nin birinci gündem maddesinin seçim olduğuna işaret eden Yalçınbayır, bu süreçte kamuoyunun da bazı kişilerin seçimlere girip giremeyeceğine endekslendiğini kaydetti. Bu anlamda Erdoğan'ın'nın durumunun da tartışıldığına işaret eden Yalçınbayır, kendileri açısından seçime girmesinde hiçbir engelin olmadığını söyledi. 
     ''Anayasa Mahkemesi'nin Hasan Celal Güzel ile ilgili kararına bakıldığında, Erdoğan ile ilgili söylediklerimizin ne kadar doğru ve tutarlı olduğu görülüyor'' diyen Yalçınbayır, karar ile ilgili görüşlerini şöyle anlattı 
     ''Biz, Anayasa Mahkemesi'nin, Güzel kararının 3 Eylül 2002 tarihinden önce Resmi Gazete'de yayımlanmasını istiyoruz. Karar olması için Resmi Gazete'de yayımlanması gerekir. 3 Eylül 2002, niye önemli bir tarih Anayasa Mahkemesi, Güzel'in 4454 sayılı Basın ve Yayın Yoluyla İşlenen Suçlara İlişkin Dava ve Cezaların Ertelenmesi Hakkında Kanun'dan yararlandığını ifade etti. Bu kanunun birinci maddesi, daha önce Anayasa Mahkemesi tarafından iptal edilmiş, toplantılarda yapılan her türlü konuşmaların kanun kapsamına girmesi sağlanmıştır. TBMM, 4616 sayılı kanuna bir madde ilave ederek, bunları 4454 sayılı kanun kapsamında saydı. Bu kanunun yürürlük tarihi, 3 Eylül 1999'dur. Kanunun ikinci maddesiyle, yararlananlara 3 yıllık süre tanınıyor. Bundan yararlananlar, kasıtlı bir cürümden dolayı mahkum edilmeksizin 3 yılı geçirirlerse, mahkumiyet vaki olmamış sayılır. Eski hale iade sözkonusu... Gerek Güzel gerekse Erdoğan'ın 3 Eylül 2002 tarihinde daha önce işledikleri suçlar, suç olmaktan çıkmış olacak. Buna bağlanan sonuç da her türlü kaydın silinmesidir. Bu kişiler tüm haklarını kullanabilecekler.'' 
     
     ''GÜZEL İLE ERDOĞAN AYNI DURUMDA'' 

     Yalçınbayır, Erdoğan'ın 4454 ve 4616 sayılı kanundan yararlanacağını öteden beri söylemelerine rağmen Anayasa Mahkemesi'nin Erdoğan ile ilgili kararında ''bundan yararlanamayacağına'' karar verdiğine dikkati çekti. Yalçınbayır, ''Erdoğan, Güzel kararından sonra bunlardan yararlanacaktır'' görüşünü dile getirdi. Güzel ile Erdoğan'ın aynı durumda olduğunu savunan Yalçınbayır, ''Güzel bundan yararlanırken, aynı durumda olan Erdoğan'ın yararlanması mümkün değildir'' dedi. 
     Yalçınbayır, Anayasa Mahkemesi'nin Erdoğan hakkında verdiği kararın gereğini yerine getireceklerini belirtti. 
     Gerekçeli kararın 3 Eylül'e kadar Resmi Gazete'de yayımlanmaması halinde ne yapacaklarını sorulması üzerine, böyle bur durumda, 4 Eylül'de, Erdoğan'ın mahkumiyetinin adli sicil kayıtlarından çıkarılmasını isteyeceklerini bildirdi. 
     





</TEXT>
</DOC>
