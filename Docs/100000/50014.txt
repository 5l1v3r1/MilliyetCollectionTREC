<DOC>
<DOCNO> 50014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko16.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek kanunu değişiyor..Karşılıksız çekte hapis cezası kalkıyor 
</HEADLINE>
<TEXT>

     Adalet Bakanlığı'nca oluşturulan komisyon, Çek Kanunu'nda değişiklik taslağı hazırlamak üzere çalışmalarına başladı. 
     Adalet Bakanı Hikmet Sami Türk, hiçbir ülkede karşılıksız çek verme nedeniyle hapis cezası öngörülmediğini belirterek, Türkiye'de karşılıksız çek vermeden dolayı ''sosyal bir felaket'' ortaya çıktığını bildirdi. 
     Adalet Bakanlığı'nca, Çek Kanunu'nu değiştirmek üzere taslak hazırlanması için oluşturulan komisyon, Hakim Evi'nde düzenlenen toplantıyla çalışmalarına başladı. 
     Bakan Türk, açılışına katıldığı toplantıda yaptığı konuşmada, 1985 yılında çıkarılan 3167 sayılı yasanın uygulamadan doğan sorunları da ortaya çıkardığını, Anayasa'nın 38. maddesinde yapılan değişiklikle bu yasanın yeniden gözden geçirilmesi gerektiğini ifade etti. Daha önce aynı konuda hazırlanan bir tasarının TBMM Adalet Komisyonu'nda bulunduğunu belirten Türk, ancak, bu tasarının da Anayasa'nın 38. 
     maddesinde yapılan değişiklikten sonra yetersiz kalacağını vurguladı. 
     Çek Kanunu'na göre, karşılıksız çek verenlerin 1 yıldan 5 yıla kadar hapis cezasına çarptırıldığına dikkati çeken Türk, ''Bu dünyada, Türkiye'ye özgü bir durumdur'' diye konuştu. Karşılıksız çek dolayısıyla ortaya çıkan durumu, sosyal bir felaket olarak niteleyen Türk, halen çek suçlarının genel ceza davaları içindeki yerinin yüzde 15'i bulduğunu söyledi. 
     Türk, 1984'te sayısı 104 bin 906 olan çek davalarının, 1999'da 320 bin 320'ye, 2000 yılında da 262 bin 611'e ulaştığını bildirdi. 
     Bakan Türk, 2000 yılındaki toplam 1 milyon 749 bin 8 ceza davasının yüzde 15'ini, çek ile ilgili davaların oluşturduğunu kaydetti. Çek suçlarıyla ilgili olarak 1989'da sanık sayısının 111 bin 351, 1999'da 337 bin 69, geçen yıl ise 281 bin 881 olduğu bilgisini 
     veren Türk, bu sanıklarla ilgili davalarda geçen yıl 132 bin 58 mahkumiyet kararı çıktığını belirtti. Bu rakamların çekle ilgili büyük bir sorun yaşandığını gösterdiğini dile getiren Türk, çek davalarının mahkemelere de önemli yük getirdiğine dikkat çekti. Avrupa İnsan Hakları Sözleşmesi'nin ek 4. protokolünün ''sözleşmeden doğan yükümlülüklerini yerine getirmeyen hiç kimsenin özgürlüğünden alıkonamayacağı'' hükmünü öngördüğünü belirten Bakan Türk, aynı yöndeki düzenlemenin Anayasa'nın 38. maddesine de konulduğunu kaydetti. Sözleşmeden doğan bir yükümlülüğün yerine getirilmemesinden dolayı, anayasa değişikliği karşısında hapis cezası verilmesinin, Anayasa'ya aykırı olacağını vurgulayan Türk, ''Bunun için Anayasa'ya uygun değişikliği yapmak zorundayız. Uyum yasası bir an önce çıkmalı'' dedi. Adalet Bakanı Türk, Yargıtay 10. Ceza Dairesi'nin karşılıksız çek vermeden dolayı başka bir davanın temyiz incelemesinde, Anayasa'da yapılan değişiklik nedeniyle uyum yasasının bir an önce çıkarılması gerektiğine işaret ederek, verilen kararı bozduğunu hatırlatarak, şöyle dedi ''Mahkemeler, 38. madde değişikliği doğrultusunda uyum yasasını beklemektedir. Başka ülkelerde karşılıksız çekten dolayı hapis cezası yok. Bu Türkiye'de var. Hapis cezası yerine para cezası getirilebilir. Çek, bir ödeme aracı olarak kalmalı, korunmalıdır. Ayrıca, yasada yapılacak düzenleme ile bankaların çek karnesi verirken gerekli özeni göstermeleri için de düzenlemeler yapılacaktır.'' Toplantıda, daha sonra, Komisyon Başkanlığı'na Ordinaryüs Prof. Dr. Sulhi Dönmezer getirildi. Adalet Bakanı Türk, Çek Kanunu'nda değişiklik yapılıncaya kadar ortaya çıkacak duruma ilişkin bir soru üzerine, Yargıtay 10. Ceza Dairesi'nin kararından sonra, mahkemelerin uyum yasasının çıkmasını bekleyeceğini belirtti. Türk, yerel mahkemelerden Anayasa'nın 38. maddesinin değişmesi nedeniyle 3 bin 167 sayılı Çek Kanunu'ndaki karşılıksız çek verme dolayısıyla öngörülen hapis cezasının, anayasaya aykırı olduğu iddiasıyla başvuru yapılabileceğini hatırlattı. Anayasa'nın 38. maddesinde yapılan değişiklikle ölüm cezası verilecek suçlara da sınırlama getirdiğine işaret eden Türk, daha önce hazırlanan Türk Ceza Kanunu tasarısında ölüm cezası yerine müebbet hapis cezası öngörüldüğünü, ancak anayasada son yapılan bu değişiklikle ölüm cezaları ile ilgili olarak kısa bir kanun tasarısı hazırlamak zorunda olduklarını ifade etti. Komisyonda yer alan Yargıtay 10. Ceza Dairesi Başkanı Şener Güngör de bir soru üzerine, dairelerinin verdiği çek ile ilgili karara, Yargıtay Cumhuriyet Başsavcılığı'nın Yargıtay Ceza Genel Kurulu'nda itiraz ettiğini bildirdi. Bunun üzerine Bakan Türk, bu durumda Genel Kurul'un vereceği karara da bakılacağını söyledi. Adalet Bakanı Türk, Medeni Kanun tasarısındaki mal rejimi düzenlemesine ilişkin bir soruyu yanıtlarken, bu konuda komisyonda uzlaşma sağlandığını, bugün de TBMM Genel Kurulu'nda mal rejimi ile ilgili değişikliğin görüşüleceğini belirterek, ''Medeni Kanun için kritik gün, bugündür. TBMM'nin takdirindedir'' diye konuştu. 
     






</TEXT>
</DOC>
