<DOC>
<DOCNO> 91254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo11.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Sertan, Malatyaspor'da... 
</HEADLINE>
<TEXT>

     Yeni sezon için transfer çalışmalarını sürdüren Malatyaspor, Beşiktaşlı Sertan Eser ile 1 yıllık sözleşme imzaladı. 
     Sertan Eser, Polat Rönesans Oteli'nde düzenlenen törende, kendisini 1 yıllığına Malatyasporlu yapan sözleşmeye imza atarken, törende sarı-kırmızılı kulübün basın sözcüsü Şaban Taçyıldız ve futbol şubesi sorumlusu Süleyman Karaman hazır bulundu. 
     İmza töreninden sonra açıklama yapan Sertan, Beşiktaş'taki futbol yaşamına, attığı imzayla son verdiğini ifade ederek, Malatyaspor'a yararlı olacağına inandığını söyledi. 
     Malatyaspor'un gelecek sezon için büyük hedefleri olduğunu belirten Sertan, şöyle konuştu 
     ''Geçen sezon Beşiktaş'ta faydalı olamadım, Malatyaspor'a faydalı olacağıma inanıyorum. Kulübüm ve benim için hayırlı olsun. Bu imzayla Beşiktaş'taki futbol hayatıma son veriyorum. Geçmiş iyi ve kötü günlerle geride kaldı. Malatyaspor güçlü bir ekip, yeni sezonda daha farklı hedefleri var. Bu hedeflerin içinde bulunmaktan mutluluk duyacağım.'' Malatyaspor Kulübü Basın Sözcüsü Şaban Taçyıldız da geçen sezon ligde sıkıntılı günler geçirdiklerini ifade ederek, ''Yeni sezonda aynı sorunları yaşamak istemiyoruz'' dedi. 
     Sertan'ın transferiyle kadrolarını daha güçlendirdiklerini vurgulayan Taçyıldız, ''İnşallah en son transferimiz Sertan olur. Biz bu futbolcunun kalitesini biliyoruz. Karakterinden en ufak bir şüphemiz yok. Kadromuz onunla daha da güçlenecek'' diye konuştu. 
     Taçyıldız, yeni sezonda ligde üst sıralarda yer almayı hedeflediklerini anlatarak, ''Yaptığımız transferlerle, yeni sezonda güçlü bir Malatyaspor hedefliyoruz. Geçen yıl sıkıntılar yaşadık. Aynı sıkıntıları bir daha yaşamak istemiyoruz. Hedefimiz ligin ilk sıralarında yer almak'' diye konuştu. 
     





</TEXT>
</DOC>
