<DOC>
<DOCNO> 94694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sonspo13.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sutopu şampiyonu İYİK büyük sevinç yaşıyor 
</HEADLINE>
<TEXT>

     Deplasmanlı Birinci Sutopu Ligi'nin final serisinde Galatasaray'a 3-2 üstünlük sağlayarak şampiyonluğa ulaşan İstanbul Yüzme İhtisas Kulübü'nde İYİK büyük sevinç yaşanıyor. 
     İYİK Başkanı Necat Duran, Galatasaray'ı zorlu bir serinin ardından yenerek şampiyonluğa ulaştıklarını ve çok mutlu olduklarını söyledi. 
     Duran, 1943'te kurulan İYİK'in bütün faaliyetlerinin yüzme ve sutopu branşlarında olduğunu belirterek, ''Şu ana kadar 23 kez ligde şampiyon olduk. 1978-89 tarihleri arasında da yenilmez armadaydık. Bu dönemde Avrupa'da ilk 4'te yer aldık. Son dönemde de başarılarımız sürüyor. Galatasaray'ı yenerek bir kez daha şampiyon olmanın sevincini yaşıyoruz. Galatasaray da iyi hazırlanmıştı. Ancak biz altın golle mutlu sona ulaştık'' diye konuştu. 
     İYİK olarak çıtayı yükselttiklerini kaydeden Duran, ''Altyapıdan gelecek oyuncularla kadromuzu güçlendirmeyi düşünüyoruz. Bundan sonra Avrupa'da dereceye girecek mücadeleyi ortaya koymaya çalışacağız'' dedi. 
     Necat Duran, kulüp olarak Türk sutopuna büyük katkı sağladıklarını kaydederek, milli takımın iskeletinin kendi bünyelerinden çıkan oyuncularla kurulduğunu, bundan da mutluluk duyduklarını dile getirdi. 
     Galatasaray ile yaptıkları final serisi maçlarının 4.'sünde çıkan olaylara da değinen Duran, ''4. maçta gerçek Galatasaray taraftarı yoktu. Sutopu sporunun içinden gelen insanlar tribünde olsaydı bu tür olaylar yaşanmazdı. Güney Kore ve Japonya'da seyircilerin tutumu ne kadar güzeldi. Gönlüm ülkemizde de bütün branşlarda taraftarların böyle davranmasından yana'' diyerek sözlerini tamamladı. 
     





</TEXT>
</DOC>
