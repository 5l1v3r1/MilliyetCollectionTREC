<DOC>
<DOCNO> 54847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/yasam/yas04.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpek sevgisi pahalıya patladı 
</HEADLINE>
<TEXT>

Yunan polisinin elinden kurtularak Romanya’da saklanan azılı gangster, sevgili köpeği Bruno’nun hasretine dayanamayınca yakayı ele verdi 
     YORGO KIRBAKİ Atina 

     Yunanistan’ın başkenti Atina’da, 4 ay önce polisin elinden kurnazca kurtularak Emniyet Genel Müdürü ve yardımcılarının istifasına sebep olan azılı gangster ve katil Kostas Passaris, köpeğine olan aşırı düşkünlüğü nedeniyle Romanya’da yakayı ele verdi. 
     Dört cinayet işleyen ve çok sayıda banka soygunu gerçekleştiren Passaris, temmuz sonunda, Atina’da gizlendiği eve pusu kuran özel polis timinden kurtulmayı başardı ve Romanya’ya kaçtı. 
     Passaris’i bulmak ve Yunan emniyet teşkilatının incinen itibarını onarmak için seferber olan polis, Passsaris’in arkadaşı olarak bilinen ve yine Romanya’ya kaçan Paolo Popa adlı Rumen soyguncunun Atina’da yaşayan sevgilisi Evelina Karku’yu takibe aldı. 
     
Bruno’nun kargo fişi      Bükreş yakınlarında bir villada, soygundan elde ettiği paralarla hayli lüks bir yaşam sürdüren Passaris, zamanla Bruno’ adlı köpeğini özledi. 
     Passaris, Karku’yu arayarak, köpeğini Atina’dan uçakla Romanya’ya göndermesini istedi. Bruno’ Romanya’ya gitti, ama polis birkaç gün sonra Karku’nun evine yaptığı baskında, köpeğin uçakla gönderilmesi için tanzim edilen kargo belgesini buldu. Bu bulgunun elde edilmesinden 15 gün sonra da bir polis timi Bükreş’e giderek, Passaris’in burada gizlendiğine ilişkin Rumen polisine bilgi verdi. 
     Rumen polisi de, ay başında Passaris’i yakalamak için düzenlediği ilk operasyonda Passaris yerine Bruno’yu buldu. Passaris’in burada gizlendiğine şüphe kalmayınca, önceki gün düzenlenen ikinci operasyonla, azılı katil kıskıvrak yakalandı. 
     Passaris’in Bükreş’te iki kişinin ölümüyle sonuçlanan bir kambiyo bürosundaki soygunda yer alıp almadığı da araştırılıyor. Eğer Romanya’da suç işlediği kanıtlanmazsa, Passaris Yunanistan’a iade edilecek. 
     



 YAŞAM 



















</TEXT>
</DOC>
