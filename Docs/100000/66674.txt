<DOC>
<DOCNO> 66674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur28.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorun hastasını kaçırdığı iddiası... 
</HEADLINE>
<TEXT>

     İstanbul'da bir hastasını, tedavi ücretinin 5 milyar liralık bölümünü ödemediği gerekçesiyle kaçırdığı öne sürülen doktor ile adamları olduğu belirtilen 3 kişi gözlem altına alındı. 
     Asayiş Şube Müdürlüğü Gasp Büro Amirliği'ne ihbarda bulunan Şevket Duran adlı kişinin yakınları, bilgisayar programcısı olan Duran'ın bir doktor tarafından kaçırıldığını öne sürdüler. 
     Bunun üzerine Dr. Nedim Aslan'ın, Bahçeşehir'deki muayenehanesine operasyon düzenleyen polis, Şevket Duran'ı kurtararak, Dr. Aslan ile adamları olduğu belirtilen Özkan Türk, İbrahim Dağlı ve Yasin Yılmaz'ı gözlem altına aldı. 
     İfadesine başvurulan Duran'ın, yaklaşık 1 yıl önce vücudundaki kaşıntılar nedeniyle başvurduğu Dr. Aslan'ın kendisine, ''frengi'' teşhisi koyarak tedaviye başladığını ve bunun karşılığında 16 milyar liralık fatura çıkardığını anlattığı öğrenildi. 
     Bu paranın 11 milyarlık bölümünü ödediğini, ancak rahatsızlığının geçmediğini savunan Duran'ın, eşinin de aynı rahatsızlığa yakalanması üzerine başvurduğu başka bir doktor tarafından yapılan kontrolünde hastalığına ''uyuz'' teşhisi konulduğunu söylediği belirtildi. 
     Tedavi ücretinin kalan 5 milyar liralık bölümünü ödemediği gerekçesiyle Dr. Nedim Aslan ile adamları tarafından Üsküdar'dan bir otomobile bindirilerek kaçırıldığını öne süren Şevket Duran'ın, bu kişiler tarafından üzerindeki 3 ayrı kredi kartından 1 milyar 95 milyon lira para çekildiğini de savunduğu kaydedildi. 
     Polis yetkilileri, Dr. Nedim Aslan'ın ise ilk ifadesinde, tedavi ücretini ödemeyen Şevket Duran'ı bir otomobile bindirerek muayenehanesine götürdüğünü anlattığını belirttiler. 
     






</TEXT>
</DOC>
