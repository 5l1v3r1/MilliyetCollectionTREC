<DOC>
<DOCNO> 75148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo24.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 Başkanı ''Türkiye'deki potansiyeli kullanmamız gerekiyor'' 
</HEADLINE>
<TEXT>

     Formula 1 organizasyonunun başkanı İngiliz Bernie Ecclestone, Otomobil ve Motor Sporları Federasyonu TOMSFED Başkanı Mümtaz Tahincioğlu'nun konuğu olarak Türkiye'ye geldi. 
     Özel uçağıyla Sabiha Gökçen Havaalanı'na inen Bernia Ecclestone, burada Mümtaz Tahincioğlu ile birlikte basın toplantısı düzenledi. 
     Türkiye'ye daha önce 3 kez geldiğini kaydeden Ecclestone, ''Türkiye saklı bir coğrafya. Çok büyük bir potansiyele sahip, ama sanki saklanmış gibi. Burayı kullanmamız gerekir. Mümtaz Tahincioğlu federasyon başkanı olduktan sonra, Formula 1 talebi daha ciddi duruma geldi'' dedi. 
     Bir gazetecinin, ''Türkiye'de Formula 1 düzenlemeyi düşünüyor musunuz '' sorusuna Ecclestone ''Neden olmasın Çok fazla avantajı var. Dezavantaj göremiyorum. Yalnız önce pist üretmeniz lazım. Ondan sonra takvime koyabiliriz. Biz bu otomobillerle, pist olmadan yarış yapamayız'' yanıtını verdi. 
     Bernie Ecclestone, birçok ülkenin Formula 1'i düzenlemek istediğini ifade ederek, ''Burada hükümet desteği ne derecedir, bilmiyorum. Şu anda Formula 1 düzenleyen herkes memnun. Binlerce turist geliyor, turizm patlaması yaşanıyor. Malezya'daki gibi, ilginin gittikçe artacağını düşünüyorum. Ama Türkiye'de ilgi Malezya'dan daha iyi olacaktır'' diye konuştu. 
     ''Formula 1'de bu sezon kim şampiyon olur'' biçimindeki bir soruya da Ecclestone, ''Schumacher'in 5. şampiyonluğu almasını isterim. Ama bu yıl büyük bir çekişme var'' diye yanıt verdi. 
     Federasyon başkanı Mümtaz Tahincioğlu da Türkiye'de Formula 1 için İstanbul, İzmir ve Antalya'yı düşündüklerini kaydederek, ''İstanbul daha avantajlı. 2004'e kadar pisti bitirip, 2005'te takvime girmeliyiz. Ecclestone bizi çok destekliyor. Kendi hükümetimiz de üzerine düşen görevi yapmalı'' dedi. 
     






</TEXT>
</DOC>
