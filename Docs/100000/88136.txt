<DOC>
<DOCNO> 88136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo28.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor "Rexach ile anlaştık ama Barcelona bırakmıyor" 
</HEADLINE>
<TEXT>

     Teknik direktör arayışlarını sürdüren Birinci Süper Lig takımlarından Gaziantepspor, FC Barcelona'nın teknik direktör Carles Rexach'ın sözleşmesini feshetmemesi üzerine yeni arayışlara başladı. 
     Kulüp başkanı Celal Doğan, yaptığı açıklamada, menajer Bayram Tutumlu vasıtasıyla görüştükleri Carles Rexach'ın bugün olumlu yanıt vermesini beklediklerini, ancak teknik direktörün FC Barcelona Kulübü ile olan sözleşmesinin sürmesi nedeniyle görüşmelerin çıkmaza girdiğini söyledi. 
     FC Barcelona'da altyapı ve A takımda da görev yapan Rexach'ın kendilerinden süre istediğini ve yapılan öneriye sıcak baktığını anlatan Doğan, şöyle konuştu 
     ''Kendisiyle yaptığımız son görüşmede, kulüp yönetim kurulunun kararını beklediğini ve Gaziantepspor'da çalışmaktan onur duyacağını bize iletmişti. Vizyonu olan, özellikle altyapıda başarılı çalışmalarıyla tanınan Rexach, bizden bugüne kadar süre isteyerek cevabını bugün ileteceğini söylemişti. Ancak Barcelona Kulübü, sözleşmesini feshetmeye yanaşmıyor yani anladığım kadarıyla bu hocayı bırakmak istemiyor. 
     Gaziantepspor, teknik direktörsüz kalmaz, takıma uyum sağlamakta zorluk çekmeyecek bir teknik direktörü göreve getirmeye kararlıyız. Bu konuda hiç acele etmeyeceğiz.'' Bu arada geçen sezon Malatyaspor'a kiralanan kaptan Mert'in bonservisi bu kulübe verildi. 
     





</TEXT>
</DOC>
