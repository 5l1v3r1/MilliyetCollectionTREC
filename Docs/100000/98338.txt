<DOC>
<DOCNO> 98338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sondun08.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian'ın iddiası ''Blair Bush'a tam destek sözü verdi'' 
</HEADLINE>
<TEXT>

     İngiltere Başbakanı Tony Blair'in, Irak'a saldırı konusunda ABD Başkanı George Bush'a ''tam destek'' sözü verdiği ileri sürüldü. 
     İngiltere'nin saygın gazetelerinden Guardian'da bugün yayınlanan haberde, Blair'in Bush'a, Irak Devlet Başkanı Saddam Hüseyin'in silah denetiminin yeniden başlamasını reddetmesi durumunda, İngiltere'nin ABD'nin Irak'a yönelik harekatını destekleyeceğini söylediği belirtildi. 
     Gazetenin haberine göre, Blair şahsen, bir harekat için İngiltere'nin tam askeri ve diplomatik destek vereceğini söyledi. Bu destek 30 bin askerden oluşan, hava ve denizden desteklenen bir askeri tümenden oluşuyor. 
     Gazete, Blair'in bu önerisinin Irak'ın BM silah denetiminin yeniden başlamasına ikna edilmesi için gerçekten çaba gösterilmesi şartına bağlı olduğunu da kaydetti. 
     Guardian, Bush'un Fransa Cumhurbaşkanı Jacques Chirac ile yaptığı özel görüşmelerinde, ilke olarak Fransa'nın desteği konusunda bir anlaşma sağladığını da iddia etti. 
     





</TEXT>
</DOC>
