<DOC>
<DOCNO> 87547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sonspo18.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yabancıları yorumcu oldu... 
</HEADLINE>
<TEXT>

     Fenerbahçeli futbolcu Revivo ve sarı-lacivertli takımın eski futbolcuları Andersson ile Högh, ülkelerinin televizyonları için Dünya Kupası finallerinde yorumculuk yapıyor. 
     Halen sarı-lacivertli takımın formasını giyen İsrailli Haim Revivo, Türk Milli Takımı'nın oynayacağı maçlarda yorum yapacak. 
     Futbol yaşantısını 2001-2002 sezonu sonunda Fenerbahçe'de noktalayan İsveçli Bernt Kennet Andersson da Dünya Kupası finallerinde, ülkesinin ve diğer maçların yanı sıra Türkiye'nin yapacağı maçları da yorumlayacak. 
     Sarı-lacivertli takımın 4 sezon formasını giyen ve bir dönem Uche ile birlikte savunmada ortaya koydukları performansla oldukça başarılı olan Danimarkalı Jess Högh'ün de, 17. Dünya Kupası'nda yorumculuk yaptığı bildirildi. 
     Andersson, Fenerbahçe'nin yeni sezon için kadrosuna dahil etmek istediği Arjantinli futbolcu Jesus Matias Almeyda için tam not verdi. 
     İsveçli futbolcunun, daha önce İtalya'nın SS Lazio takımında birlikte forma giydiği Almeyda'nın Fenerbahçe'ye çok yararlı olabileceğini söylediği öğrenildi. 
     





</TEXT>
</DOC>
