<DOC>
<DOCNO> 75328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/soneko28.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı ''Akbank soygunları bir tesadüf..'' 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Akbank soygunlarının tesadüf olduğunu söyledi. 
     Özel bir uçakla Antalya'ya giden işadamı Sabancı, Atatürk Havalimanı'nda gazetecilerin sorularını yanıtladı. 
     Son günlerde banka soygunlarını artmasıyla ilgili bir soru üzerine Sabancı, ''Afları gündeme getirirken toplum menfaatleri yerine oy hesaplarını önde tutarsak böyle oluyor'' dedi. 
     Sakıp Sabancı, soyulan bankalar içinde Akbank'ın çoğunlukta olduğunun hatırlatılması üzerine de, şöyle konuştu 
     ''Bu bir tesadüf, başka bir sebep yok. Özdemir Sabancı'yı öldüren adamların bir sebebi yoktu, kişisel bir hesabı yoktu. Ama olayların gelişi ve alın yazısı öyle olmuştur. Bu da tesadüf olabilir. Akbank'ın dünya bankacılığında başarılı bir yeri var.'' 
     
     Faiz yakınması 

     Sabancı Holding'in 2001 yılına ilişkin bilançosuyla ilgili soruları da yanıtlayan Sakıp Sabancı, krizden kendilerinin de etkilendiğini belirtti. 
     Sabancı, ''İşimize sahibiz, evimizin önünü iyi süpürmek için ahdediyoruz. El ele veriyoruz, takımlar halinde çalışırken Allah yardım ediyor'' dedi. 
     Sabancı Topluluğu'nun hissedarlarına yüzde 270 temettü dağıttığını bildiren Sabancı, ''İşine sahip takımlar, akıllı stratejiler, netice bu'' şeklinde konuştu. 
     Türkiye'nin iyi şirketlere ve müteşebbislere ihtiyacı bulunduğunu anlatan Sabancı, yeni işyerleri açılmadıkça işsizliğin daha da büyüyeceğini söyledi. 
     Faizlerin yüksekliğinden yakınan Sabancı, ''Devlet koşarak borçlanmak zorunda kalıyor. Devlet bana daha çok para verin ben daha fazla faiz vereceğim diye rekabet ediyor. Paraya aç oğlu aç bir devlet var. Dünyada olmadık bir faiz bu memlekette var. Bütün dünya bize şaşıyor. Yüzde 100-150 faizle sanayi mi olur '' diye konuştu. 
     






</TEXT>
</DOC>
