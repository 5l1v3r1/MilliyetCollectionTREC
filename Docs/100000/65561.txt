<DOC>
<DOCNO> 65561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sondun14.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li senatör "Türkiye Irak'ta bizi yalnız bırakmaz" 
</HEADLINE>
<TEXT>

     Amerikalı Cumhuriyetçi Parti senatörü John McCain, Türkiye'nin, terörle mücadelede ön saflarda yer alan devletlerden biri olduğunu söyledi. 
     McCain, Münih'te düzenlenen 38. Güvenlik Konferansı'nda yaptığı konuşmada, ''Afganistan'da barışın sağlanmasına önemli katkıda bulunan Türkiye, Irak'a karşı yapılacak herhangi bir girişimde Türkiye de yanımızda yer alacaktır'' dedi. 
     McCain, ''Müslüman halkı ve laik hükümetiyle Türkiye'nin güçlü desteği, düşmanlarımızın inandırmaya çalıştıkları gibi, savaşımızın İslam'a karşı olmadığını göstermiştir. Türkiye'den gördüğümüz destek ve işbirliği, bizi hayal kırıklığına uğratan diğer bir Müslüman müttefikimiz olan Suudi Arabistan'ın aksi olmuştur'' diye konuştu. 
     Avrupa'nın Türkiye'ye uzun yıllar mesafeli davrandığını belirten McCain, ''NATO'nun genişlemesi Güneydoğu Avrupa kanadını güçlendirecek, Balkanlarda istikrarı sağlayacak ve Türkiye'nin ittifak içinde stratejik açıdan dışlanmasına son verecektir'' dedi. 
     NATO ile AB arasındaki etkili işbirliğinin geliştirilmesinin, Türkiye-AB ilişkilerinde hala devam eden soğukluğun azalmasını sağlayacağına işaret eden senatör McCain, ''NATO'nun güneye ve AB'nin doğuya doğru tarihsel genişlemesiyle, Türkiye'nin Avrupa'yla bütünleşmesinin yolu açılacak ve bu gelişme Türkiye, AB, ABD ve NATO'nun menfaatine olacaktır'' diye konuştu. 
     Öte yandan, Münih'te ilan edilen gösteri yasağına rağmen yaklaşık 1000 kişinin konferansı protesto etmek amacıyla toplandığı, polisin 
     dağılmak istemeyen çok sayıda göstericiyi gözaltına aldığı bildirildi. 
     






</TEXT>
</DOC>
