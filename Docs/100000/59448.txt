<DOC>
<DOCNO> 59448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun12.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milano'nun merkezinde büyük soygun 
</HEADLINE>
<TEXT>

     İtalya'nın Milano kentinde Noel tatilini fırsat bilen bir grup soyguncu, şehrin merkezindeki Cariplo Intesa bankasından 2 milyon euro çalarak, hiçbir iz bırakmadan kaçmayı başardı. 
     Son zamanların en büyük banka soygunu sayılan soygunu yapanların 4 kişi olduğu tahmin edilirken, polisin en ufak bir iz dahi bulamadığı bildirildi. Noel dolayısıyla 24 Aralık saat 12.00'de kapatılan bankanın soyulduğu dün sabah banka yeniden açıldığında anlaşıldı. 
     Banka görevlilerinin sabah işlerine geldiklerinde normal olarak çalışmalarına başladığı, bir süre geçtikten sonra Avrupa Birliği para birimi euroların bulunduğu odaya gidildiğinde 150 küçük kasada bulunan 2 milyon euronun çalındığının anlaşıldığı belirtildi. 
     Büyük soygunda göze çarpan önemli bir ayrıntı ise 26 Aralık akşamı saat 22.00'de bankada alarm zillerinin çalması ve bunun sonucu bankaya gelen polisin hiçbir şeyden şüphelenmeden, yanlış alarm sanarak geri dönmesi oldu. Polisin bankaya geldiğinde sadece veznelerin bulunduğu büyük salona ve bankanın yanındaki yollara baktığı, şüpheli hiçbir şey görmeyince de geri döndüğü kaydedildi. 
     Soruşturma polisleri, yaptıkları açıklamalarda, sadece bankanın arka girişindeki demir kapının sökülmüş olduğunu ve euroların bulunduğu odada duvarda bir delik bulunduğunu ifade ettiler. 
     






</TEXT>
</DOC>
