<DOC>
<DOCNO> 83035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun38.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır ve İsrail ana muhalefeti Gazze Şeridi'ne operasyon istemiyor 
</HEADLINE>
<TEXT>

     Mısır, İsrail'i Gazze Şeridi'ne operasyon düzenlememesi konusunda uyardı. 
     Mısır Dışişleri Bakanı Ahmed Mahir, İsrail'in Gazze Şeridi'ne olası bir askeri operasyonu konusundaki soruya, ''İsrail'i böyle bir operasyon düzenlememesi konusunda uyarıyoruz. İsrail, Batı Şeria'ya yaptığı operasyonda amaçlarının hiçbirine ulaşamadığını gördü. Bu yüzden Gazze Şeridi'ne operasyon yapmayacaklarını düşünüyorum'' karşılığını verdi. 
     Bu arada İsrail anamuhalefet partisi Meretz lideri Yossi Sarid de İsrail ordusunun Gazze Şeridi'ne operasyon düzenlememesi çağrısında bulunarak, bu operasyonun büyük bir hata olacağını söyledi. 
     İsrail askeri radyosunun haberine göre Sarid, İsrail ordusunun Gazze Şeridi'ne girmesi halinde, burada Cenin mülteci kampındakine benzer trajedilerin yaşanabileceği uyarısında bulundu. 
     Sarid, İsrail'in güvenliğinin sağlanması için gereken mücadelenin, sivil halka zarar vermeyecek şekilde sürdürülmesi gerektiğini belirtti. 
     İsrail'de önceki gün düzenlenen intihar saldırısının ardından ''terörist hedeflere'' misillemede bulunulmasına karar veren İsrail güvenlik kabinesi, Gazze Şeridi'nde operasyon düzenlenmesi konusunda fikir birliğine varmıştı. 
     





</TEXT>
</DOC>
