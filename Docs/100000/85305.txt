<DOC>
<DOCNO> 85305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo19.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taze Fenerli Erhan Albayrak "Sol kanatta rekabet olması iyidir" 
</HEADLINE>
<TEXT>

     Fenerbahçe'nin yeni transferi Erhan Albayrak, sarı-lacivertli kulüple 3 yıllık anlaştığını belirterek, ''Fenerbahçe'de oynamak hayalimdi, sonunda gerçek oldu'' dedi. 
     Erhan, teknik direktör Werner Lorant'ın ısrarlı isteği üzerine, Fenerbahçe'nin asbaşkan ve dış ilişkiler sorumlusu Sadettin Saran'ın kulübü Almanya'nın Arminia Bielefeld takımıyla anlaştığını ifade ederek, ''Lorant, buradaki futbolu yakından takip ediyor. Görüşmeler olmuş, beni ısrarla istemiş. 
     Benim kulübümle 2003'e kadar sözleşmem vardı. Sadettin Saran, önce kulübümle sonra da benimle anlaştı'' diye konuştu. 
     Arminia Bielefeld'in gelecek sezon Almanya'da Birinci Lig'de mücadele edeceğini belirten Erhan Albayrak, şöyle devam etti 
     ''Almanya'da Birinci Ligde oynamayı her futbolcu ister. Ben de burada oynamak istiyordum. Ancak hiçbir zaman Fenerbahçe'de oynamak istemem demedim. Benim hayallerimden biri Fenerbahçe'de oynamaktı, sonunda gerçek oldu.'' 
     
     ''FORMA İÇİN KİMSEDEN ÇEKİNMEM'' 
     Erhan, Fenerbahçe'de ilk 11'de oynayarak, milli takıma seçilmek istediğini söyledi. 
     Rekabet olmasının takıma fayda sağlayacağını ifade eden Erhan Albayrak, şöyle konuştu 
     ''Benim hedefim Fenerbahçe'de ilk 11'de oynamak. Sol kanatta Abdullah, Cem Karaca, Ali Güneş'in olması, rekabet yaratır. Ben hiç kimseden çekinmem. Sonuçta beni Lorant istedi. Bu benim için avantaj. Ayrıca rekabet iyidir. Her pozisyonda 2-3 futbolcu olması, takıma olumlu yansır. İdmanlarda kim iyiyse, kim iyi oynuyorsa, o formayı giyer.'' Erhan, Fenerbahçe'de ilk 11'de oynayarak A Milli Takıma seçilmeyi amaçladığını ifade ederek, ''Milli takımla 2004 Avrupa Şampiyonası'nda, özellikle 2006'da Almanya'da yapılacak Dünya Kupası'nda oynamak istiyorum'' dedi. 
     
     ''FENERBAHÇE, AVRUPA'DA 1 NUMARA OLMALI'' 
     Erhan Albayrak, Fenerbahçe'nin Türkiye'nin değil, Avrupa'nın 1 numarası olması gerektiğini söyledi. Geçen sezon sarı-lacivertlilerin, Avrupa ampiyonlar Ligi'nde tecrübe kazandığını kaydeden Erhan, ''Geçen sezon Fenerbahçe zor bir grupta, tecrübe yaşadı. Bu sezon daha da iyi olacak. Gruptan çıkacağımıza inanıyorum'' diye konuştu. 
     Erhan, Fenerbahçe taraftarı ve camiasının daha güzel şeylere layık olduğunu vurgulayarak, ''Fenerbahçe taraftarını ikincilik mutlu etmez. Fenerbahçe, ligde şampiyon olmalı, Avrupa'da da Galatasaray'ın başarılarının üstüne çıkmalı. Şampiyonlar Ligi'nde gruptan çıkmalı, çeyrek final, yarı final, sonunda da final oynamalı'' dedi. 
     Hamburg'da ailesiyle birlikte olduğunu belirten Erhan, ''26 Mayıs Pazar günü tatil için İspanya'ya gideceğim ve 2 Haziran'a kadar tatil yapacağım. Daha sonra Haziran ayı içinde Türkiye'ye gelip, resmi sözleşme imzalayacağım'' diyerek sözlerini tamamladı. 
     





</TEXT>
</DOC>
