<DOC>
<DOCNO> 86254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/dunya/dun01.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo’da ipler tutsakların elinde 
</HEADLINE>
<TEXT>
Gardiyanları oyuncak ettiler 
İnsan hakları kuruluşlarının gösterdiği tepkiler üzerine Guantanamo’daki koşullar yumuşayınca, tutukluların askerleri parmaklarında oynatmaya başladığı öne sürülüyor 
     NEVSAL ELEVLİ Londra 

     İnsan hakları kuruluşlarının tepkileri yüzünden ABD’nin Küba’daki Guantanamo üssünde oluşturduğu cezaevinde kuralların iyice yumuşatıldığı ve bu yüzden mahkumların adeta askerlerin "tepesine çıktığı" öne sürülüyor. 
     İngiltere’de yayınlanan The Sunday Times gazetesinin üsten sızan bilgilere dayandırdığı habere göre, Taliban ve El Kaide tutuklularının buraya ilk getirildiklerinde kafeslerde tutulan ve zincirlenen görüntülerinin tepki çekmesi üzerine, ABD şimdi "yumuşak" bir tutum içine girdi. 
     Bu nedenle cezaevinin tutuklular için bir tatil kampına dönüştüğünü savunan gazete, tutukluların üs görevlileriyle alay etme cesareti gösterdiklerini, hep bir ağızdan Kuranıkerim okuduklarını, gardiyanları tehdit ettiklerini ve hatta onlara su attıklarını öne sürdü. Sunday Times, Washington’ın uluslararası tepkilerden çekinmesi nedeniyle, bu duruma bir çare bulunamadığını yazdı. 
     CIA, Federal Soruşturma Bürosu FBI ve askeri istihbaratın kıdemli görevlilerinden oluşan soruşturma ekibinin yeterince deneyimli olmadığını iddia eden Sunday Times, bu görevlilerin arasında sadece iyi dil bildiği için bulunan çok genç bir kadının "tutukluların eğlencesi" haline geldiğini yazdı. 
     



 DÜNYA 










</TEXT>
</DOC>
