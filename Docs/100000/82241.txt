<DOC>
<DOCNO> 82241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun24.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
The Marmara baskınına Rusya'dan tepki geldi 
</HEADLINE>
<TEXT>

     İstanbul'da dün meydana gelen rehin alma eylemine Rusya'nın ilk tepkisi Savunma Bakanı Sergey İvanov'dan geldi. İvanov, Türkiye'nin Çeçenistan'daki savaşta yer alan veya bu savaşa katılanları destekleyenlere karşı müsamaha gösterdiğini öne sürdü. 
     Çeçenistan'daki Rus birliklerinin ana karargahı olan Hankala'da iç istihbarat servisi FSB'nin başkanı Nikolay Patruşev ile birlikte bir toplantıya katılan İvanov, görüşmelerinin ardından gazetecilerin sorularını yanıtlarken, Türkiye'yi, teröristlere karşı etkin önlem almamakla suçladı. 
     İtar-Tass'ın haberine göre İvanov, ''En hafif deyimiyle söylersek, Türkiye'de yetkililer, Çeçenistan'da savaşan aşırılara veya savaşanlara destek verenlere karşı müsamahakar davranıyor'' dedi. 
     ''Terörizmle savaşın söz düzeyinde kaldığını'' ileri süren ve ''Herkes terörizmle sözle savaşıyor'' görüşünü savunan İvanov, ''Örneğin Türkiye, Afganistan'daki barışı koruma güçlerine komuta etmeyi planlıyor. Bunu memnuniyetle karşılıyoruz. Öte yandan ise İnterpol bülteniyle aranan Movladi Udugov'a, Türkiye'ye gelmesine izin verme konusu üzerinde düşünüyor'' iddiasında bulundu. 
     
     İVANOV YANLIŞ MI ANIMSIYOR 
     Çeçen isyancı liderler arasında bulunan Udugov ile ilgili olay, İvanov'un söz ettiğinin tersi bir şekilde, bir süre önce gündeme gelmiş, hatta Moskova, ''Türkiye'nin tutumunu alkışlıyoruz'' şeklinde bir açıklama yapmıştı. 
     İvanov'un gelişmeyi muhtemelen yanlış anımsamasından dolayı böyle konuştuğu tahmin ediliyor. Rusya'da da büyük bir memnuniyetle karşılanan Udugov olayı şöyle gerçekleşmişti 
     Kremlin Sarayı, geçen Ocak ayında yaptığı bir açıklamada, Udugov'un Türkiye'ye gelmesi halinde tutuklararak Rusya'ya teslim edilmesi konusunda Moskova'nın talebine Türkiye'nin karşılık verdiğini ve dosya ile ilgili ayrıntılı bilgi istediğini belirtmişti. Udugov'un, Rus istihbarat servislerinin bilgilerine göre o sırada bir Basra Körfezi ülkesinde bulunmasına karşın Türkiye'nin, Çeçen liderin Türk topraklarına girmesi halinde tedbir alacağı yolunda tutum belirlemesi Moskova'yı memnun etmişti. Bir Kremlin yetkilisi, ''Türkiye'nin kararını, Ankara'nın, uluslararası terörizm konusunda Moskova ile işbirliğine hazır olduğunu kanıtladığı şeklinde değerlendirerek alkışlıyoruz'' demişti. 
     





</TEXT>
</DOC>
