<DOC>
<DOCNO> 85771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/ekonomi/eko01.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset beklentileri bozdu 
</HEADLINE>
<TEXT>

Erken seçim açıklamaları Merkez Bankası’nın beklenti anketini de etkiledi. Mayısın ikinci anketinde faiz ve enflasyon beklentisinin ilk ankete göre yükseldiği gözlendi 
     EKONOMİ SERVİSİ 

     Erken seçime ilişkin değerlendirmelerin yarattığı belirsizlik ortamı Merkez Bankası’nın beklenti anketini de olumsuz etkiledi. Bankanın iki haftada bir yaptığı ankete göre, hem enflasyon hem de faiz beklentisi bir önceki ankete oranla yükseldi. 
     Merkez Bankası dün mayısın ikinci anket sonuçlarını açıkladı. Buna göre, ocakta yüzde 70’ten başlayarak mayısın ilk anketinde yüzde 51.8’e kadar düşen üç aylık Hazine Bonosu’nun faizi son ankette yüzde 55.3’e yükseldi. Yılsonu bileşik faiz beklentisi ise yüzde 44’ten 45’e çekildi. 
     Aylık, yıllık ve yılsonu tüketici fiyat endeksi TÜFE beklentisinin de siyasette yaşanan gelişmelerden etkilendiği gözlendi. İlk ankette aylık yüzde 1.8 olan mayıs TÜFE beklentisi yüzde 1.9’a çıkarken, yılsonu TÜFE beklentisi yüzde 36.7’den yüzde 36.9’a, 12 aylık TÜFE beklentisi de yüzde 32.7’den yüzde 32.9’a çıktı. 
     Ağustos 2001’de 54 kişiyle başlatılan ve 2002 yılından itibaren 70’lere çıkarılan ve mayısın ilk anketinde 82 olan katılımcı sayısı ise son ankette 74’e düştü. 
     
En çok faiz beklentisi arttı Beklenti 1. anket 2. anket Mayıs TÜFE 1.8 1.9 Yılsonu TÜFE 36.7 36.9 12 aylık TÜFE 32.7 32.9 Bono faizi 3 aylık 51.8 55.3 Yılsonu bileşik faiz 44.0 45.0 Gecelik faiz 48.0 48.0 Yılsonu basit faiz 38.9 39.3 Dolar kuru bin TL 1.400 1.400 Yılsonu dolar bin TL 1.750 1.750 Büyüme 2.2 2.2 Katılımcı sayısı 82 74      
     
Dolar ve büyüme tahmini değişmedi      Mayıs anketlerinde, ortalama dolar kuru ile büyüme oranına ilişkin beklentilerde bir değişiklik olmazken tahmin aralığının genişlediği gözlendi. İki ankette de ortalama dolar kuru 1 milyon 400 bin lira olmasına karşın ilk ankette 1 milyon 431 bin - 1 milyon 700 bin lira arasında olan tahminler 1 milyon 390 bin - 1 milyon 800 bin aralığına yükseldi. Mayısın ilk anketinde yüzde 0.2 - 5 aralığında tahmin edilen büyüme ise son ankette yüzde eksi 2.5 ile yüzde 5 aralığına çıktı. 
     



 EKONOMİ 






















</TEXT>
</DOC>
