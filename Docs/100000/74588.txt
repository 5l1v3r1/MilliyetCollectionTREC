<DOC>
<DOCNO> 74588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/guncel/gun11.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Servis şoförünün üzerinden esrar çıktı 
     İzmir’in Karşıyaka ilçesinde kırmızı ışıkta geçen Cenk Şadan Derim 22 yönetimindeki 35 S 1559 plakalı MİMTUR şirketine ait servis minibüsü, belediye otobüsüne ortadan çarptı. Çakabey Koleji’nden 3 öğrenci ve 4 öğretmenin yaralandığı kazada, şoför Derim’in 22 cüzdanında esrar bulundu. Gözaltına alınan Derim’in kaza anında uyuşturucunun etkisinde olup olmadığının tespiti için Adli Tıp’ta kan örneği alındı. 
     
     Öğretmen okuldan bilgisayar çaldı 
     Eskişehir’in Han ilçesindeki görev yaptığı Şehit Bayram Özden Lisesi’nden bilgisayar ile faks cihazı çalan 27 yaşındaki öğretmen Ö.B., jandarma tarafından yakalandı. Jandarma yetkilileri, Ö.B.’nin tartıştığı okul müdürüne kızdığı için hırsızlık yaptığını söylediğini belirttiler. Öğretmenin önümüzdeki aylarda askere gideceğini, bu nedenle okulundan rapor aldığı öğrenildi. 
     
     Kız lisesinde korkutan yangın 
     Beşiktaş Dereboyu Caddesi’ndeki beş katlı Ortaköy Zübeyde Hanım Kız Meslek Lisesi ve Anadolu Kız Meslek Lisesi’nin en üst katında dün 01.30’da henüz belirlenemeyen bir nedenle yangın çıktı. İlk anda okul görevlilerinin müdahale ettiği yangın, 4. katı yatakhane olarak kullanılan okulun çatısına da sıçradı. Yatakhanede kalan 130 öğrenci kantine sığınırken, yangın itfaiyenin bir saatlik çalışması sonucu söndürüldü. 
     
     Karadeniz’de dört sandık bulundu 
     Karadeniz’de bir balıkçının ağına takılan 4 adet sandıktan, muhabere cihazları çıktı. İl Jandarma Komutanlığı’ndan alınan bilgiye göre, İğneada açıklarında balık avlayan Nuri Başlantı’nın ağına 4 sandık takıldı. Sandıkları tekneye alarak Rumelifeneri’nde karaya çıkaran Başlantı, durumu jandarmaya bildirdi. Olay yerine gelen jandarmanın kontrolü sonucu, Ukrayna yapımı sandıklarda muhabere cihazları bulunduğunu tespit edildi. 
     
     Marmara’da 3.0’lık deprem 
     Marmara Denizi’nde hafif şiddette deprem oldu. Boğaziçi Üniversitesi Kandilli Rasathanesi ve Deprem Araştırma Enstitüsü’nden verilen bilgiye göre, Küçükçekmece açıklarında dün saat 23.20’de, 3.0 büyüklüğündeki deprem meydana geldi. 
     
     Mersin’deki Nevruz’a 152 tutuklama 
     Mersin’de Nevruz’u bahane ederek izinsiz gösteri yapmak, ateş yakmak ve polise saldırmak suçlarından gözaltına alındıktan sonra mahkemeye çıkartılan 172 kişiden 159’u tutuklandı. 21 Mart Salı günü gözaltına alınan ve Emniyet’teki sorgulamalarının ardından 25’er kişilik gruplar halinde mahkemeye sevk edilen göstericilerden 159’u tutuklanarak cezaevine gönderildi. 13 kişi ise serbest kaldı. 
     



 GÜNCEL 


















</TEXT>
</DOC>
