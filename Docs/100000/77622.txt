<DOC>
<DOCNO> 77622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo29.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Başkanı Bilgili "Gün, birlik beraberlik günüdür.." 
</HEADLINE>
<TEXT>

     Beşiktaş Kulübü Başkanı Serdar Bilgili, 31 Mart'ta Türk spor tarihine geçecek ve uzun süre belleklerden silinmeyecek bir genel kurul yaşadıklarını belirterek, ''Orada da ifade ettiğim gibi, sadece bana ve arkadaşlarıma oy verenlerin değil, tüm Beşiktaşlıların başkanı olacağım. İddia edilenlerin aksine, genel kurula sırtımı dönmem söz konusu değil. Ben her zaman sırtını camiaya dayayan bir başkan oldum'' dedi. 
     Serdar Bilgili, Beşiktaş Kulübü'nün resmi internet sitesi ''www.besiktasjk.com.tr'' de yaptığı açıklamada, siyasal partilerin kongrelerinde dahi görülmeyen yüksek bir katılımla gerçekleşen kongreyle, Türkiye'ye demokrasinin en güzel örneğini sunduklarını ifade ederek, artık seçimlerin geride kaldığını, bundan böyle birlik beraberlik içinde, tek yumruk olarak hedefe doğru ilerlemeleri gerektiğini bildirdi. 
     ''Daha güçlü bir Beşiktaş oluşturulmasının'' hedefleri olması gerektiğini ifade eden Bilgili, ''Gelin hep birlikte Beşiktaşımızı daha güçlü hale getirelim. Kulübe hizmet etmek isteyen kim olursa olsun, kapılarımız sonuna kadar açıktır. Fertler geçici, yapılan hizmetler her zaman bakidir ve ilelebet yaşayacaktır'' dedi. 
     Bilgili, önlerinde aşmaları gereken ilk engelin pazar günü Birinci Süper Futbol Ligi'nde yapacakları Fenerbahçe maçı olduğunu da vurgulayarak, şunları kaydetti 
     ''Bu maçta sırt sırta, el ele vererek hep birlikte tribünlerdeki yerimizi alarak, takımımıza ihtiyacı olan desteği verelim. 
     Gün, birlik ve beraberlik günüdür. Bugün tüm camianın tek vücut, tek ses olarak kendini ve gücünü göstereceği gündür. Tek yumruk olarak hedefe doğru ilerlemeliyiz. Unutmayalım ki bir tane Beşiktaş var, o da hepimizindir.'' 
     






</TEXT>
</DOC>
