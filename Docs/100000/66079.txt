<DOC>
<DOCNO> 66079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur06.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine organizasyonlar aksadı, çadırlar parayla satıldı... 
</HEADLINE>
<TEXT>

     Afyon'a bağlı Bolvadin ve Çay ilçelerinde yardımın geç ulaştığı bazı yerlerde, depremzedeler 125 ile 150 milyon liradan çadır satın aldı. 
     Çadır satıcıları memurlara 6-7 taksit kolaylığı da sağlıyor. 
     Deprem sonrası evleri yıkılan ya da hasar gören vatandaşlar, dün geceyi de kriz merkezleri önünde çadır ve battaniye bekleyerek geçirdiler. 
     Havanın soğuk olması, deprem sonrası sıkıntıları bir kat daha artırdı. Kriz merkezlerinden çadır alabilen depremzedeler, mahalle araları ve okul bahçelerine kurdukları çadırlarda geceyi geçirirken, hasar görmeyen tek katlı okullar da depremzedeler için sıcak bir yuva oldu. Akrabaları ile birlikte sınıfları dolduran depremzedeler, küçük sınıflarda 20 civarındaki gruplar halinde yatarak soğuktan korundular. 
     Kimi depremzede, bölgede ''pat pat'' olarak adlandırılan 4 tekerlekli motosikletler ve kamyonetlerin kasalarında, üzerlerini branda ve naylon ile örterek geceyi geçirirken, üzerlerine naylon geçirilen tahta parçaları da konaklama mekanı oldu. Bolvadin İlçesi'nde bir naylon satıcısı kısa sürede tüm ürününü satınca, dükkanını kapattı. 
     Çadır sıkıntısı, bu işin imalatını yapan kişileri de bölgeye çekti. İlçe merkezinde kamyonet kasaları arkasında çadır satışı yapan esnaflar, gece geç saatlere kadar talebi karşılıyorlar. Denizli'de çadır üretimi yapan Akbaş firmasının iki günde 500'e yakın çadır satışı yaptığı öğrenildi. 
     Çadırlar 125 ile 150 milyon lira arasında satışa sunulurken, depremzedenin memur olması durumunda aynı fiyattan 6-7 taksitle ödeme olanağı sağlanıyor. 
     Çay İlçesi'nde esnaflık yapan Mehmet Ali Çemrek, çadır satıcılarının dün öğle saatlerine kadar fazla müşterisinin olmadığını, yardımların gecikmesi üzerine çaresiz kalan vatandaşların çadır almak zorunda kaldığını söyledi. Çemrek, çadırların normal fiyatının üstünde satıldığını ifade ederek, ''Taksitle çadır alanlara boş senede imza attırıyorlar. Ben de esnafım. Bu tür zor günlerde vatandaşa kolaylık sağlanmalı'' dedi. 
     Bu arada, temizlik ihtiyacının da had safhaya geldiği Bolvadin'de açık olan 2 hamamdan biri tam kapasite çalışıyor. 
     






</TEXT>
</DOC>
