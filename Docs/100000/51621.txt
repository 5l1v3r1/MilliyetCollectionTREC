<DOC>
<DOCNO> 51621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sonspo13.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Viyana'yı düşürdük .. 
</HEADLINE>
<TEXT>

     A Milli futbol takımımız, Avusturya ile oynadığı Dünya Kupası baraj maçını Okan'ın 60. dakikada kaydettiği golle 1 - 0 galibiyetle tamamladı. 
     Maçın ilk yarısına hızlı başlayan A Milliler, ilk 5 dakika içinde Avusturya'yı kendi yarı alanına hapsederken, bu dakikadan sonra oyunda dengeyi sağlayan ev sahibi ekip, ilk devrede topla daha fazla oynayan taraf oldu. 
     Gol pozisyonunun fazla yaşanmadığı ilk yarıda, her iki ekip de rakip kalede birer önemli pozisyondan yararlanamadı. 
     5. dakikada sağ taraftan Ergün'ün ceza alanına ortasında, arka 
     direkte yükselen Alpay'ın kafa vuruşunda, top yandan auta gitti. 
     26. dakikada Avusturya gole çok yaklaştı. Soldan Foegel'in 
     ortasında, ceza alanında bomboş pozisyonda kalan Haas, topa kafayla vurdu. Rüştü, yerden sağ tarafına gelen topun filelere gitmesine izin vermedi. 27. dakikada sol taraftan Ergün'ün yaptığı ortada ceza alanında topla buluşan Hakan, meşin yuvarlağa istediği gibi vuramayınca, pozisyon autla sonuçlandı. 29. dakikada bu kez Türkiye, gole yaklaştı. Okan'ın pasında Avusturya ceza alanının sağ çaprazında topla buluşan Ergün'ün yerden vuruşunda, top uzak kale direğini sıyırarak auta gitti. Kalan dakikalarda 2 takımın çabası gol getirmedi ve karşılaşmanın ilk yarısı golsüz sona erdi. 
     






</TEXT>
</DOC>
