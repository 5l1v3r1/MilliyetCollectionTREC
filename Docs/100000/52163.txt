<DOC>
<DOCNO> 52163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/guncel/gun06.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Görülen lüzum üzerine iptal 
</HEADLINE>
<TEXT>

Milliyet’in daha önceki yayınlarında ’Çocukları ve gençleri kumara alıştıracağı’ gerekçesiyle tartışmaya açtığı djital bahis sistemi ihalesi daha başlamadan bitti 
     AYDIN HASAN, NECMİ KEPÇETUTAN 

     Spor Toto Teşkilat Müdürlüğü’nün futbol maçlarında cep telefonu ve internet üzerinden bahis oynanmasını sağlamaya yönelik dijital sistem ihalesi başlamadan bitti. Teşkilat Müdürü Erdenay Oflas, komisyonun görülen lüzum üzerine ihaleyi iptal ettiğini belirterek, "Bir ay sonra yeni bir şartnameyle ihaleye çıkılacak" dedi. 
     
     Devler yarıştı 
     Milliyet’in, "Çocukları ve gençleri kumara alıştıracağı" gerekçesiyle kamuoyunda tartışmaya açtığı ve tepki oyunla ilgili ihalenin iptal edildiği, katılımcı firmalara dün bildirildi. Böylece GSM devlerinin yarıştığı ihale sürecinde ortaya atılan iddialar ve iptal kararı ile ilginç bir ihale skandalı yaşandı. Spordan Sorumlu Devlet Bakanı Fikret Ünlü, ihaleyle ilgili, "Oflas, ihaleden önce bana ertelemeye gideceklerini söylemişti. Buna rağmen ihaleyi yaptılar. Bu işin baştan yapılmaması gerekirdi. Sorumluluk tamamen onlara ait. Gerekirse yeni bir düzenlemeyle yeniden ihale edilir" dedi. 
     Kulüpler Birliği Başkanı İlhan Cavcav da, "Biz de böyle bir bahis oyunu hazırlığı içindeyiz. Bu düpedüz bizi sabote etmektir. İsim hakkımızı bu oyunda kullandırmayız" dedi. 
     Spor Toto Teşkilat Müdürlüğü, 7 Ekim’de yapılacak ihaleyi, ancak 24 Ekim tarihli Resmi Gazete’de "ilan edebildi." Yani teklif mektupları için 17 gün sonra duyuru yapıldı. Bu "yanlışlık" da bir hafta sonra düzeltildi. 
     
     Gece yarısı açıklandı 
     İhaleye teklif veren Medya 2000, Star Dijital Telsim , Bilişim Turkcell , Meteksan Sistem Mobil Soft, İşnet Aria , Güray ve Yıldız Medya’nın zarfları, 7 Kasım’da açıldı. İkinci turda en düşük teklifi yüzde 6.67 ile Star Dijital getirdi. Gece yarısına kadar yapılan komisyon toplantısı sonucu ise ihalenin iptali kararlaştırıldı. 
     



 GÜNCEL 

























</TEXT>
</DOC>
