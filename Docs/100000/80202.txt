<DOC>
<DOCNO> 80202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur13.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'li Hatipoğlu'ndan Genelkurmay Başkanı'na örtülü eleştiri... 
</HEADLINE>
<TEXT>

     SP Grup Başkanvekili Yasin Hatiboğlu, Genelkurmay Başkanı Orgeneral Hüseyin Kıvrıkoğlu'nun iki turlu seçim sistemi ile ilgili sözlerini değerlendirirken, ''Bana düşen Anayasa'nın yetki ve görev verdiği insanlarla bunu tartışmaktır'' dedi. 
     Hatiboğlu, TBMM'de düzenlediği basın toplantısında, bir gazetecinin, Orgeneral Kıvrıkoğlu'nun iki turlu seçimin yararlarına ilişkin sözlerine nasıl değerlendirdiğini sorması üzerine şunları söyledi 
     ''Biz siyaset yapıyoruz. TBMM çatısı altında her türlü konuyu düşünürüm. Benim siyasi meseleleri tartışmada muhatabım yahut kendisiyle rahat tartışabileceğim siyasi kesimlerdir. DSP, ANAP Grup Başkanvekili şöyle dedi. Siz nasıl değerlendiriyorsunuz derseniz, onu değerlendirmeye alıp değerlendirmemi söylerim. 
     Öyle söylediyse onu değerlendirmek benim hudutlarımın dışındadır. 
     Sivil yönetimin, TBMM'nin bir hükmüyüm. Bana düşen, Anayasa'nın yetki ve görev verdiği insanlarla bunu tartışmaktır. Genelkurmay Başkanı'nın değerlendirmesini değerlendirmek bana düşmez.'' 
     
     ''BAŞBAKAN KOLTUĞUNA BİR DAHA OTURMASIN'' 
     Yasin Hatiboğlu, Milli Egemenlik ve Çocuk Bayramı'nın dün 82. 
     yıldönümünün kutlandığını anımsattı. Milli egemenliğin amacına uygun kullanılmadığını öne süren Hatiboğlu, Başbakan Bülent Ecevit'in bir oylama sonucunu içine sindiremeyerek, ''TBMM laik cumhuriyete karşı tavır almıştır'' diyebildiğini ileri sürdü. Başbakan Ecevit'in dün TBMM'de yaptığı konuşmada ise milli egemenlikten söz ettiğini anımsatan Hatiboğlu, ''Ecevit, Meclis'e yönelik sözlerinden dolayı özür dilemelidir'' dedi. Yasin Hatiboğlu, Filistinli çocuklardan Başbakan Ecevit'in hiç söz etmemesini de eleştirdi. Yasin Hatiboğlu, 23 Nisan'da çocukların Başbakan veya bakanların koltuklarına oturduğunu anımsatarak, ''Başbakan ve Milli Eğitim Bakanı'nın koltuğuna da çocuklar oturdular. Başbakan'a ve Bakan'a rica edelim de o koltuklara bir daha oturmasınlar. Çünkü çocukların tespitleri onlardan daha iyi'' diye konuştu. 
     





</TEXT>
</DOC>
