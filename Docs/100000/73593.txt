<DOC>
<DOCNO> 73593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun21.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney Arafat konusunda Peres'ten de sert çıktı 
</HEADLINE>
<TEXT>

     ABD Başkan Yardımcısı Dick Cheney'in, Filistin Lideri Yaser Arafat'a karşı izlenecek politika konusunda İsrail Dışişleri Bakanı Şimon Peres'ten daha sert görüşlere sahip olduğu ortaya çıktı. 
     İsrail basınında bugün yer alan haberlere göre, dün Cheney'in bakanlarla yaptığı toplantı sırasında Peres, Cheney'in ''Arafat ile Tenet planını uygulanmaya başlamasından sonra görüşürüm'' şeklindeki tavrını eleştirdi. 
     
     Peres "Arafat görüşme için önkoşul koymamalı" 
     Peres, ''Arafat ile görüşmek için önkoşul koymayın. Arafat'ı aşağılamamalıyız'' dedi. Peres, Arafat'ın Beyrut'taki Arap zirvesine katılması için koşul konmasına da karşı çıktı. Peres, ''Bu onu mutsuz edecektir ve teröre karşı gerekli önlemleri almasını engelleyecektir'' dedi. 
     
     Cheney "Arafat ancak baskı ile yola gelir" 
     Cheney ise ''Size bütün saygıma karşın bu konuda sizinle aynı fikirde değilim. Arafat ancak baskı yapılırsa yola gelir'' dedi. 
     Yediot Ahronot gazetesine göre, Peres, daha sonra yakın çevresine toplantının yapılış şeklini ''skandal'' olarak niteledi ve ''Başbakan ile Cheney'in ne konuştukları hakkında bize hiçbir bilgi verilmeden toplantı yapıldı'' dedi. 
     Haberde, İsrail Başbakanı Ariel Şaron'un Cheney ile yaptığı görüşmelere, ''dışarıya bilgi sızmaması için'' Peres ve Savunma Bakanı Binyamin Ben Eliezer'i çağırmadığı belirtildi. 
     
     Peres sağın tepkisini çekti 
     Öte yandan, Peres ile Cheney'nin Arafat tartışması sağ kesimi ayağa kaldırdı. 
     Koalisyonun Filistinlilere karşı politikasını yeterince sert bulmadığı için bir süre önce istifa eden eski Altyapı Bakanı Avigdor Liberman, ''İsrail halkı ve Başbakan, Arafat ile önkoşulsuz görüşmesi için Cheney'e baskı yapan Peres'in kimi temsil ettiğini merak ediyor olmalılar'' dedi. 
     Liberman, Peres için, ''ya aklı başında değil, ya da öyle davranıyor'' ifadesini kullandı. 
     Aşırı sağcı Arutz Şeva radyosu da Peres'in ''Amerikalılardan da daha yumuşak olduğunu'' belirterek, sert bir şekilde suçladı. 
     






</TEXT>
</DOC>
