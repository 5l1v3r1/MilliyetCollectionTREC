<DOC>
<DOCNO> 70248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo04.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan derbisinde İbrahim'in Panathinaikos'u mağlup 
</HEADLINE>
<TEXT>

     Avrupa Ligi karşılaşmalarında mücadele veren Yunan Basketbol Ligi'nin iki ''devi'' Panathinaikos ile Pire Olimpiyakos'un bu gece yaptıkları maçta, ev sahibi Olimpiyakos salondan 92-75 galip ayrıldı. 
     Karşılaşma öncesinde, Yunan basını tarafından Olimpiyakos'un ''Ateşle vaftiz edilmesi'' görevinin milli basketbolcu İbrahim Kutluay'a ait olduğu değerlendirmesi yapılırken, Türk basketbolcu zorlu mücadelede 13 sayı kaydetti. 
     Yaklaşık 8 bin taraftarın izlediği karşılaşmada 27 dakika kalan Kutluay, özellikle pota altı mücadeleleri ve oyun kuruculuğu ile göz doldurdu. 
     Mücadelenin başa baş geçen ilk periyodunda Olimpiyakos, Panathinaikos karşısında 19-18 üstünlük sağladı. Ancak birkaç dakika içerisinde Panathinaikos'u adeta etkisiz hale getiren Olimpiyakos, 14. dakikada 32-20 ile aradaki farkı 12 sayıya çıkarttı. 
     İlk yarı, 48-27 ile savunma ve saldırıda bileği bükülemeyen Olimpiyakos'un lehine son buldu. 
     3. periyotta, Panathinaikos, Kutluay'ın tüm çabalarına rağmen kızıl-beyazlı rakibinin 73-45 skor ile araya koymayı başardığı 28 sayı farkı kapatamadı. 
     Panathinaikos'un ''stresli'' oyunuyla geçen son periyotta Olimpiyakos, elde ettiği üstünlüğün rahatlığını sürdürerek, 92-75 ile galibiyete ulaşan taraf oldu. 
     






</TEXT>
</DOC>
