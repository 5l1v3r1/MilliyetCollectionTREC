<DOC>
<DOCNO> 64097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/spor/ymese.html </URL>
<DATE> 2002/01/25/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Ruh yetmiyor 
</HEADLINE>
<TEXT>

     Kapalıda göze çarpan dev bir pankart "RUHUMUZ YETER"... 
     Yetmez, beyler yetmez... Sizsiz olmuyor... Böylesi sessizliklere ne bizler, ne de sahada ter dökenler alışkın... Hep burada olun, ama sahaya atlamayın, küfür etmeyin...Ne takımı yalnız bırakın, ne de bizleri... 
     Sizler sportif başarıların en büyük unsurusunuz... Tuzu, biberisiniz... 
     Lütfen 12. adam olmaya devam edin... Kartal’a maddi ve manevi zarar vermeyin... 
     Seyircisizlik hem Beşiktaş’ı, hem de bizi olumsuz yönde etkiledi... Ne onlar, ne de bizler maça motive olamadık... Buna karşın Beşiktaş, işini ciddiye aldı, rakibe zaman zaman pozisyon vermesine karşın üç puan için yüklendi... 
     Kartal’ın gol arayışları sırasında kalesinde ciddi tehlikeler yaşadı, biri de penaltıydı. Ne var ki, kalede Asper, başka bir deyişle "örümcek adam" vardı... 
     Moshoeu, penaltıyı dışarıya atarken, Asper yaptığı kritik kurtarışlarla yine ön plana çıktı. Kartal’ın artık kalesi emin ellerde... 
     Maça, bizi ve de Kartal’ı motive eden tek faktör Tümer’di... Tümer’i izlerken müthiş zevk alıyoruz...Adam tam bir maestro... Oyun kuruyor, pozisyon hazırlıyor, üstüne üstlük "şahane" goller atıyor. Tümer klas olduğu kadar, son vuruşlarda da müthiş... 14.dakikadaki golü, uçan adam olsa kurtaramazdı. Hep böyle kal Tümer... 
     Her iki takım da açık futbol oynadı, üç forvetle gol aradılar, adam markajından çok alan savunması yaptılar. Tablo futbol adına iyimser... Ancak motivasyonsuzluk ön plandaydı. Konuk takım Ender’le Kartal’ın kalesinde etkili olurken, İlhan Mansız ve Ahmet Dursun, ilk yarıda pozisyon fukarası olup, çıktılar. Yakaladıkları pozisyonlarda da son vuruşlarda etkili olamadılar. 
     İkinci yarıya konuk takım biraz daha baskılı başladı. İlhan Mansız ve Ahmet Dursun’un etkisiz oyunu, Kartal’ı sıkıntıya soktu. Nitekim konuk takım Okan’la durumu eşitlerken, Beşiktaş’ı paniğe soktu. Golden iki dakika sonra Ahmet Dursun nihayet sahneye çıktı ve takımını yeniden öne geçirdi. 
     Beşiktaş, Galatasaray ile aradaki puan farkını bire indirdi... Kuşkusuz bu atmosferde alınan üç puan altın değerindedir. Biraz motivasyonsuzluk, biraz ciddiyetsizlik ve de SEYİRCİSİZLİK kötü futbolda en büyük faktörlerdi... 
     



 SPOR 
























</TEXT>
</DOC>
