<DOC>
<DOCNO> 66593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sondun20.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç, Sinatra'nın "My way" parçasıyla sakinleşiyor 
</HEADLINE>
<TEXT>

     Lahey'deki uluslararası mahkemede savaş suçundan yargılanan Yugoslavya'nın eski Devlet Başkanı Slobodan Miloşeviç, hücresinde yumuşak sesli Amerikalı sanatçı Frank Sinatra'nın ''My Way'' parçasını dinleyerek rahatlıyor. 
     Hollanda'daki cezaevi hücresinde, iktidar, imtiyaz ve saygıdan mahrum bir şekilde 7 aydır yaşayan Miloşeviç'in, dünya liderleriyle armut brendisi içtiği günlerle cezaevinde kağıt oynadığı günler arasında büyük farklar bulunuyor. 
     Viski, şarap ve Hollanda sigarasından hoşlanan Miloşeviç'in şimdi sağlıklı yaşamaya özen gösterdiği ve 12 Şubat'ta çıkacağı mahkemeye odaklandığı belirtiliyor. 
     BM'nin modern gözaltı merkezinde bulunan 43 mahkumdan biri olan Miloşeviç, güne içinde uydu televizyonu, kahve makinası ve duşun bulunduğu hücresinden dışarı çıkarak başlıyor ve 12 saat dışarda kalabiliyor. 
     Diğer mahkumlarla ortak kullanılan bölgelerde dolaşmakta özgür bırakılan Miloşeviç, ortak mutfakta yemek pişiriyor, kağıt, satranç oynuyor ve jimnastik yapıyor. 
     Mahkumiyetinin ilk günlerinde tecrit edilen ve hücresi sürekli gözlenen Miloşeviç, şimdi diğer mahkumların arasına karışmakta özgür bırakılıyor ve mahkumların İngilizce öğrenmesine yardımcı oluyor. 
     Demir parmaklıklar arkasında Ağustos ayında 60 yaşına basan Miloşeviç, hücresinde yalnız kaldığında Ernest Hemingway ve John Updike'ın romanlarını okuyor, BBC'nin televizyon yayınlarını izliyor veya Sinatra ile Celine Dion'un CD'lerini dinliyor. 
     Gardiyanların denetiminden geçen e-posta mesajlarına bakan Miloşeviç'e, gözaltı merkezindeki kantininden günde 2 dolara telefon kartı, yiyecek ve sigara almasına izin veriliyor. 
     Miloşeviç ayrıca, sık sık ziyaretine gelen karısı Mirjana Markoviç ile ''özel odada'' gözlenmeden görüşmeler yapabiliyor. 
     






</TEXT>
</DOC>
