<DOC>
<DOCNO> 54088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/ekonomi/eko04.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, kısıntıya destek arıyor 
</HEADLINE>
<TEXT>

Fiyatları yükseltmek için petrol üretimini 1.5 milyon varil kısan OPEC, daha fazla kısıntı için kartel dışı ülkelerden destek istiyor 
     EKONOMİ SERVİSİ 

     Petrol İhraç Eden Ülkeler Teşkilatı OPEC Başkanı Chakib Khelil, düşen petrol fiyatlarının istikrara kavuşması için Kartel dışındaki petrol üreticisi ülkelerden üretimlerini kısmalarını istiyor. 
     Cezayir’in Petrol Bakanı da olan Khelil, basına açıklamasında, OPEC üyesi olmayan ülkelerin günlük ham petrol üretimlerini 500 bin varil kısmaları halinde, OPEC’in de günlük ham petrol üretimini 1.5 milyon varil azaltacağını bildirdi. OPEC üyesi olmayan ülkelerce şimdiye kadar açıklanan günlük toplam ham petrol üretim kısıntısı miktarının 300 bin varile yaklaştığını ve kartel dışındaki üreticilerin yeni çabalarını beklediklerini söyledi. 
     OPEC, esasen, Rusya, Meksika ve Norveç gibi kartel dışındaki petrol üreticisi ülkelerden üretimi kısmalarını istiyor. 
     
"Herkes kaybeder"      Bir soru üzerine, Rusya’nın günlük ham petrol üretimini ekim-aralık döneminde 50 bin varil kısma kararını takdire şayan bir çaba olarak değerlendiren Khelil, diğer OPEC dışı ülkelerin de katkıda bulunmaları gerektiğini söyledi. 
     Khelil, "günlük üretim sadece 1.5 milyon varil kısılırsa, fiyatlar çöker ve petrol üreticisi ülkeler kaybeder" dedi. 
     Rusya günlük ham petrol üretimini 50 bin varil kıstı ve OPEC, daha fazla kısıntı için bastırıyor. Norveç, günlük ham petrol üretimini 100 ila 200 bin varil, Meksika da 100 bin varil kısmaya söz verdi. 
     



 EKONOMİ 



















</TEXT>
</DOC>
