<DOC>
<DOCNO> 77403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur04.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Tümgeneral Özbek "21 Haziran'da partileşiyoruz" 
</HEADLINE>
<TEXT>

     Emekli Tümgeneral Osman Özbek, Anayasa Mahkemesi'nin eski başkanlarından Yekta Güngör Özden'in sözcülüğünü yaptığı ''yeni oluşum''un, 21 Haziran günü partileşeceğini bildirdi. 
     Özbek, ''11 Eylül 2001'in düşündürdükleri'' adlı kitabının imza günü için geldiği 7. TÜYAP Kitap Fuarı'nda, yeni oluşumu Türkiye için zorunlu bulduklarını, özveriyle birleşip gerekli yapıyı kurmaya çalıştıklarını söyledi. 
     ''Herhangi bir kişisel istek veya ego tatmini'' için yola çıkmadıklarını kaydeden Özbek, yeni oluşumun başta, CHP ile birleşerek bütünleşmek istediğini ancak, ''Atatürkçülük konusunda açıklanan görüşler ve Atatürkçü olarak tanınan kişilere yaklaşımlar uygun bulunmadığından'' ayrı düşüldüğünü kaydetti. 
     Osman Özbek, şu bilgileri verdi 
     ''Aramızda önder yok, öncüler var. Kuruluşumuzu tamamladıktan sonra yöneticilerimiz belli olacaktır. Dağınıklığı ve çelişkileri önlemek, olası bir yanlışlığa düşmemek için Yekta Güngör Özden'i geçici yönetici ve sözcü olarak görevlendirdik. Diğer oluşumlarla görüşmeler sürmektedir. Bunun olmaması durumunda, Amasya Genelgesi'nin 83. yıldönümü olan 21 Haziran'da partiyi kuracağız.'' 
     Siyasi Partiler Yasası ve Seçim Yasası'nın değiştirilmesinden yana olduklarını, Senato'nun yeniden teşkil ettirilmesini istediklerini dile getiren emekli tümgeneral Özbek, ''Milletvekili sayısı 375, senatör sayısı 125 olmalıdır. Bakanlık sayısı da azaltılmalıdır. 
     Milletvekili dokunulmazlığının sınırları görev alanı esasına göre daraltılmalıdır'' diye konuştu. 
     






</TEXT>
</DOC>
