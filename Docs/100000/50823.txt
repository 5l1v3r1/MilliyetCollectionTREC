<DOC>
<DOCNO> 50823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/siyaset/siy01.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü’den yalı ve vakıf savunması 
</HEADLINE>
<TEXT>
Vakıf senediyle yalıda oturuyoruz 
Erdal İnönü, vakfa ait evin kira gelirinin hiç kimsenin cebinde kaybolmasına olanak olmadığını ve yalıya gittiğini belirtti 
     İSTANBUL Milliyet 

     Prof. Dr. Erdal İnönü, Anadoluhisarı’ndaki yalı etrafında kurdukları vakfın tüm gelirinin Bebek Tanova Sitesi’nde bulunan dairenin kirasından ibaret olduğunu belirterek, "Kira gelirinin hiç kimsenin cebinde kaybolmasına olanak yoktur, tümü vakıf için kullanılmaktadır" dedi. İnönü, yaptığı yazılı açıklamada, 1970’li yılların başında ODTÜ’den ayrılıp, Boğaziçi Üniversitesi’ne geçmeye karar verdiğinde, Anadoluhisarı’ndaki eski yalıyı, Ankara’daki evi ile İstanbul’daki 2 kooperatif dairesinin satışından elde ettiği parayla satın aldığını belirtti. 
     "Nasıl olsa eşimden önce öleceğimi tahmin ettiğim için, yalıyı tapuda eşimin mülkü olarak kaydettirmiştim" diyen İnönü, satın aldıktan 20 yıl sonra bu eski binanın, eşinin çabalarıyla "sanatsal bir yapı" haline geldiğini ifade etti. 
     Vefatlarından sonra "tahrip olmadan işe yaramaya devam etmesi" için yalı etrafında bir vakıf kurmaya karar verdiklerini kaydeden İnönü, vakıf senedinin eşi ile kendisine intifa hakkı tanıdığı için yalıda oturduklarını belirtti. İnönü, "icra takibi"ne ilişkin şunları kaydetti 
     "Siyaset yıllarımdan önce, deniz taşımacılığı ile uğraşacak bir aile şirketine, eşimle beraber küçük ortaklar olarak katılmıştık. Küçük kayınbiraderimin yönettiği bu şirket, dünyadaki olumsuz gelişmelerden etkilenerek, kredi borçlarını zamanında ödeyemedi. Kardeşine kefil olan eşim de borçlu durumda kaldı. Haciz maksadıyla evimize gelen bir icra memuru, söz konusu eşyaların eşime değil, bir vakfa ait olduğunu öğrenince işlem yapmadı." 



 SİYASET 










</TEXT>
</DOC>
