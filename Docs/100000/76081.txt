<DOC>
<DOCNO> 76081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/guncel/gun02.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekle bizi Amerika 
</HEADLINE>
<TEXT>

Dünya Basketbol Şampiyonası için 12 Dev Adam’la Amerika’ya gitmeye hazırlanan 5 bin taraftar, Indianapolis’i karnaval yerine çevirecek 
     CAN KAMİLOĞLU New York DHA 

     İlk kez Dünya Basketbol Şampiyonası finallerine katılmaya hak kazanan milli basketbolcularımız, kendilerine eşlik edecek 5 bin Türk sayesinde hiç yalnızlık hissetmeyecek. 28 Ağustos - 8 Eylül arasında Indianapolis’te düzenlenecek olan şampiyonaya katılacak basketbolcularımız, oynayacakları karşılaşmalara da şölen havasında çıkacak. Salonların en ön bölümlerinde oturacak olan seyircilerimiz, Mahsun Kırmızıgül ve Sertab Erener’in şarkılarıyla coşacak. Maçlara Devlet Halk Dansları Topluluğu da renk katacak. 
     
     Hidayet de gidecek 
     Şölen programının tanıtımını, New York’ta 19 Mayıs’ta yapılacak Türk Günü Yürüyüşü’ne katılacak olan Sacremento Kings’li milli basketçimiz Hidayet Türkoğlu üstlenecek. Program üzerine yoğun çalışmalar yapan Türk - Amerikan Dernekleri Federasyonu İdare Heyeti Başkanı Dr. Ata Erim, "New York’ta her yıl yaptığımız Türk Günü Yürüyüşü’nün bir benzerini Indianapolis’te de yapacağız. Şehri karnaval yerine çevireceğiz. 12 Dev Adam’ı Amerika’da yalnız bırakmayacağız" dedi. 
     
     Altın Bilet aldılar 
     Maçları izleyecek taraftarları 180 - 680 dolara Indianapolis’e taşıyacak Alp Turizm’in sahibi Adnan Karabulut da salonların, "Golden Ticket" Altın Bilet olarak anılan bölümlerinden 5000 kişilik yerin Türk Basketbol Federasyonu, Türk - Amerikan Dernekleri Federasyonu ve turizmcilerin işbirliğiyle satın alındığını belirtti. Toplu bilet alındığı için yaklaşık yüzde 25’lik bir indirim sağladıklarını dile getiren Karabulut. "Ticari kuruluşların amacı k r etmektir. Ancak milli davalar söz konusu olunca kazanç ikinci plana atılır" diye konuştu. 
     



 GÜNCEL 


















</TEXT>
</DOC>
