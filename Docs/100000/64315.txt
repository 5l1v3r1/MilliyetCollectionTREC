<DOC>
<DOCNO> 64315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo09.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler'e kötü haber...Stat, Galatasaray maçına yetişmiyor 
</HEADLINE>
<TEXT>

     Fenerbahçe Kulübü Olağan Yüksek Divan Kurulu Toplantısı başladı. 
     Faruk Ilgaz Sosyal Tesisleri'nde gerçekleştirilen ve Yüksek Divan Kurulu'nun yeni başkanının seçileceği toplantıya kulüp başkanı Aziz Yıldırım ile yöneticiler ve divan kurulu üyeleri katıldı. 
     Yüksek Divan Kurulu Başkanı Yüksel Günay, toplantının başında bir veda konuşması yaparak, seçim platformunun meşru yollardan olması gerektiğini belirtti. Günay, ''Geçmişte üzücü ve kırıcı olaylar yaşandı. Bu kez böyle şeyler yaşanmasın. Hepinize teşekkür ediyorum'' dedi. 
     Kulüp başkanı Aziz Yıldırım ve yöneticiler ile divan kurulu üyeleri, Günay'ın konuşmasını ayakta alkışladılar. 
     Yerine oturan Günay, daha sonra sandık kurulu üyeleri için oylama yapmak istemediğini ifade ederek, ''Tartışma yaşanmasını istemiyorum. 
     Her aday bir kişi versin ve Divan'dan da bir kişi belirlenerek 4 kişilik sandık kurulu üyeleri böyle oluşturulsun'' diye konuştu. 
     Toplantıda, yönetim kurulu adına konuşan kulüp genel sekreteri Vedat Olcay, sarı-lacivertli kulübün 31 Aralık 2000 tarihinde 64.5 milyon dolar olan sözleşmeye dayalı borcunun, 31 Aralık 2001 tarihi itibariyle 42.8 milyon dolara indiğini açıkladı. 
     Ödemelerin 2002 ile 2005 yılları arasına yayıldığını kaydeden Olcay, kulübün sözleşmeye dayalı alacaklarının ise 32.7 milyon dolar olduğunu belirtti. 
     
     Stat inşaatı 
     FB Şükrü Saracoğlu Stadı inşaatı ile ilgili de bilgi veren Vedat Olcay, ''İnşaatı Galatasaray maçına kadar bitirecektik. Ama kötü hava şartları buna imkan vermedi. Şimdi Galatasaray maçına seyirci alacağız ve akabinde de tamamen inşaatı bitireceğiz'' şeklinde konuştu. 
     Vedat Olcay, teknik direktör konusunda da bazı spekülatif haberler yapıldığını vurgulayarak, ''Yönetim kurulu hoca değişikliğine karar verdi ve acilen yaptı. Bunun semeresini yakında alacağız. Önümüzdeki tüm maçları kazanıp şampiyon olacağımıza inanıyorum'' dedi. 
     Faruk Ilgaz Sosyal Tesisleri'nin yenilenme projesinin hazırlandığını da anlatan Olcay, bu tesisin tadilat için yıkımının 28 Ocak Pazartesi günü başlayacağını söyledi. 
     Olcay konuşmasında, Dereağzı Kompleksi'nde bitirilen tesislerle ilgili olarak da bilgi verdi ve amatör branşların 2001 yılındaki aldığı sonuçları anlattı. 
     Toplantıda daha sonra Denetleme Kurulu raporu okundu. 
     






</TEXT>
</DOC>
