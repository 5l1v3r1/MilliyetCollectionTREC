<DOC>
<DOCNO> 62963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/soneko17.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'nun en küçük birimleri istenmiyor... 
</HEADLINE>
<TEXT>

     Avrupa Birliği AB üyesi 12 ülkede, 1 Ocak 2002'den itibaren piyasaya sürülen euro'nun en küçük birimleri 
     olan 1 ve 2 cent'lik madeni paraların kaldırılması talebi, tüm Euroland ülkelerinde artıyor. Yaklaşık 12 bin lira değerindeki 1 cent ile 24 bin lira değerindeki 2 cent, ''cüzdanlarda ve hesaplarda karmaşa çıkarmak'' dışında işlev görmüyor. Tüketicilerin ve tüccarların yoğun şikayetlerine konu olan madeni paraların piyasadan çekilmesi, ''tek çözüm'' olarak görülüyor. Finlandiya'nın 1 ve 2 cent'lerin kullanımını kaldırması ve fiyatların en yakın 5 cent'e doğru ''yuvarlak hesap'' yapılarak belirlenmesini kararlaştırmasından sonra, Belçika Maliye Bakanı Didier Reynders de, bu tavrı ''iyi bir seçim'' olarak değerlendirdi. Reynders, bozuk para çeşitlerinin azaltılmasından yana görüş bildirirken, Belçika'nın tek başına böyle bir inisiyatif almayacağını da ifade etti. Euro Genel Komiserliği de, mevcut euro'ların kullanım şekillerinin zamanla netleşeceğini, 1 ve 2 cent'lerin akıbetinin de bir süre sonra ortaya çıkacağını, tüketicinin ihtiyaçları doğrultusunda, yeni kağıt paraların da piyasaya sürülmesinin düşünülebileceğini ifade etti. Yetkililer, madeni ve kağıt paralardaki değişikliklerin, tüm Euroland ülkeleri tarafından alınacak ortak kararlarla hayata geçirilmesinin önem taşıdığını, aksi takdirde ''kaos'' yaşanacağını ve ''hedeften uzaklaşılacağını'' belirtiyorlar. 
     






</TEXT>
</DOC>
