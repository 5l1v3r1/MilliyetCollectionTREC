<DOC>
<DOCNO> 54156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun06.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan deniz piyadeleri kara savaşına başladı 
</HEADLINE>
<TEXT>

     Umman Denizi'nde seyreden Amerikan savaş gemisi Peleliu'daki General James Mattis, deniz piyadelerinin, Afganistan harekatını bir sonraki aşamaya taşımak amacıyla ileri hava üssü kurmak üzere, güneyde küçük bir haavalanını ele geçirdiğini açıkladı. 
     General Mattis, gemide gazetecilere aptığı açıklamada, söz konusu hava üssünün, Taliban ve El Kaide örgütüne karşı yürütülen savaşın, ''Tez Özgürlük Operasyonu'' kod adındaki bir sonraki aşamasında görev alacak yeni kara birliklerinin getirilmesi için kullanılacağını kaydetti. 
     Mattis, ''Afganistan'a indik ve güneyinde üssümüz var. Afgan halkını, teröristlerden ve teröristleri destekleyenlerden kurtulma çabalarında destekleyeceğiz'' dedi. 
     Peleliu'daki Amerikalı subaylar da ele geçirilen havaalanının Kandahar'ın yakınında olduğunu belirtti. 
     Afganistan'da Taliban'ın elindeki son kent olan ve kalesi durumundaki Kandahar yakınlarına dün yüzlerce Amerikan askeri helikopterle inerken, bugün de KC-130 Hercules tipi uçaklarla yeni birliklerin ve teçhizatın bölgeye taşındığı bildirildi. 
     Amerikalı subaylar, Afganistan'daki Amerikan askerinin sayısı konusunda ayrıntı vermezken, deniz piyadelerinin ''çok büyük güç'' oluşturmaya hazırlandığını belirttiler. Albay Miller, kısa sürede Taliban çevresinde ek 1000 deniz piyadesi daha olacağını kaydetti. 
     
     Kandahar'a bombardıman 

     Amerikan uçaklarının Kandahar'a yoğun bombardımanı bugün de sürdürdüğü bildirildi. 
     Bölgeden gelen haberlere göre, ağır silahlarla donatılmış AC-130 tipi uçaklar ve saldırı helikopterleri dün gece yoğun bombardımana tuttuğu Kandahar'ı bu sabah yeniden vurdu. Sabahki 3 saatlik bombardımanın yerel saatle 09 30'a TSİ 06 30 kadar sürdüğü haber verildi. 
     






</TEXT>
</DOC>
