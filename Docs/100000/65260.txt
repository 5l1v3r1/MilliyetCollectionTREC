<DOC>
<DOCNO> 65260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur25.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da sahile vuran atıklar kuşları öldürdü... 
</HEADLINE>
<TEXT>

     Florya sahiline vuran petrol atığı, yaklaşık 50 deniz kuşunun ölümüne yol açtı. 
     İstanbul İl Çevre Müdürü Yavuz Çengel, dünden bu yana Florya sahiline vuran petrol atığının kaynağının henüz tespit edilemediğini belirterek, ''Atık ya bir gemiden kaynaklandı ya da bir süre önce batan 'Volganeft-248' adlı gemiden yayıldı. Atıklardan örnek alıp analize gönderdik. Analiz sonucuna göre atığın kaynağı belirlenecek'' dedi. 
     Florya açıklarında batan ''Volganeft-248'' adlı geminin bir bölümünün hala deniz dibinde olduğunu ve içindeki petrolün dalgıçlarca temizlenmesine devam edildiğini hatırlatan Çengel, petrol atığının bir gemiden kaynaklanması ihtimaline karşı İstanbul Büyükşehir Belediyesi ekiplerinin de denizde kontrol yaptıklarını kaydetti. 
     Çengel, petrolün bölgedeki deniz kuşlarını tehdit ettiğini vurgulayarak, ''Atıklar küçük bir alanı etkiledi, ama bazı kuşlar petrole bulanarak öldü'' dedi. 
     Kuşların kurtarılması konusunda İstanbul Üniversitesi İÜ 
     Veteriner Fakültesi'nden yardım istediklerini dile getiren Çengel, petrole bulanan bazı kuşların temizlenerek kurtarılması için fakülteye götürüldüğünü sözlerine ekledi. 
     İÜ Veteriner Fakültesi İç Hastalıklar Anabilim Dalı Başkanı Prof. 
     Dr. Tamer Dodurka da, Florya sahiline vuran petrol atığı nedeniyle yaklaşık 50 deniz kuşunun öldüğünü ifade ederek, fakülteye getirilen petrole bulanmış 4 kuşun temizlenip tedavi altına alındığını söyledi. 
     Prof. Dr. Dodurka, petrol atıklarından daha çok sakarmeke ve karabatakların etkilendiğini bildirdi. 
     






</TEXT>
</DOC>
