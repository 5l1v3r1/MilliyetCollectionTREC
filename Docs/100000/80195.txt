<DOC>
<DOCNO> 80195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur06.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanlarına maaş ödeyemeyen belediyenin kapısına kilit vuruldu 
</HEADLINE>
<TEXT>

     Muş'un Yağcılar Belediye Başkanı Nizamettin Karasu, 37 aydır çalışanına maaş ödeyemediğini belirterek, Belediye'nin kapısına kilit vurdu. 
     Yağcılar Beldesi'nin CHP'li Belediye Başkanı Karasu, ''seçimlerden sonra borç batağı içinde devraldıkları Belediye'yi, bir türlü ekonomik sıkıntılardan kurtaramadıklarını söyledi. 
     Karasu, İller Bankası'ndan alınması gereken 6 milyar liralık payın, SSK ve çeşitli borçlar nedeniyle kesintiye uğradığını, bu nedenle ayda sadece 600 milyon lira pay alabildiklerini bildirdi. 
     Başkan Karasu, ''Ekonomik sıkıntı nedeniyle 37 aydır belediye çalışanına maaş ödeyemiyorum'' dedi. 
     Belediye'ye gelir sağlamak için çeşitli yollara başvurduklarını kaydeden Karasu, şunları söyledi 
     ''Çalışanlarımıza maaş ödeyebilmek için buğday ektik. 
     Personelimizin maaşını buğday olarak verdik. Ama artık dayanacak gücümüz kalmadı. Yardım için çaldığım tüm kapılar yüzüme kapandı. 
     Hizmet veremeyen, çalışanına maaş ödeyemeyen bir belediyenin kapısına ancak kilit vurulur. Biz de personelimizle toplantı yaptıktan sonra, belediyenin kapısına kilit vurduk.'' 
     





</TEXT>
</DOC>
