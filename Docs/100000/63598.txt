<DOC>
<DOCNO> 63598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/soneko15.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran-Türkiye doğalgaz boru hattı resmen açıldı 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, İran'dan doğalgaz alımıyla birlikte, ticari dengenin İran lehine bozulduğunu belirterek, ''iki ülke arasındaki ticari dengenin sağlanacağını umuyorum'' dedi. 
     İran-Türkiye doğalgaz boru hattından gaz sevkiyatına başlanması nedeniyle, sınırın İran tarafındaki Bazargan ölçüm istasyonunda resmi açılış töreni düzenlendi. 
     Bir süre önce, uluslararası normlara uymadığı gerekçesiyle devreye girmesi uzayan Bazargan Ölçüm İstasyonu, 10 Aralık'ta hizmete girerek Türkiye'ye gaz verilmeye başlanmıştı. Bugün Bazangan'da düzenlenen törenle, proje resmen hayata geçirilmiş oldu. 
     Bazargan ölçüm istasyonundaki törene katılmak için gelen Enerji ve Tabii Kaynaklar Bakan Çakan ve beraberindeki heyeti sınırda, İran Petrol Bakanı Bijen Namdar Zengene karşıladı. 
     Bakan Çakan daha sonra Bazargan'da yapılan ikili görüşmede, gaz alımıyla birlikte ticaret dengesinin İran lehine bozulduğunu belirterek, şöyle konuştu 
     ''Devletlerin ticari ilişkilerinde denge kurması esastır. 
     Özellikle şunu sayın Bakandan rica ediyorum. İthalat-ihracat dengesi İran lehine bozulmuştur. Ticaretin Türkiye lehinede geliştirilmesini yetkililere iletmesidir. Ticarette eşitlik ticareti uzun ve sürekli kılar.'' Bakan Çakan, ölçüm istasyonunun normlara uygun tamamlanmasıyla Türkiye'nin gaz alabileceğini söylediğini ve Petrol Bakanı Zengene'nin de kendisine hak verdiğini hatırlatırken, tarihi ve kültürel bağları bulunan komşu ülkeler ile ticaret hacminin geliştirilmesinin, her iki ülkenin halkının refah düzeyinin yükselmesine katkı sağlayacağını bildirdi. 
     İran Petrol bakanı Bijen Namdar Zengene de yaptığı konuşmada, İran doğalgazının yalnız iktisadi ilişkilere değil, sosyal ve siyasi ilişkileri de geliştireceğini ifade etti. 
     Projeyi Avrupa'ya doğalgaz ihracında önemli bir adım olarak niteleyen Zengene, şunları kaydetti 
     ''İki ülke arasında ticari dengenin kurulması konusu, Sayın bakan Keçeciler'in ziyaretinde de dile getirildi. Petrol ihalelerinde Türk firmaları niye yok onu sordum. Kendisine Kore, Tayland mühendisleri var, Türk mühendis ve mimarlarını göremedik dedik. Türk firmalarının İran da iş almasını istiyoruz.'' Enerji ve Tabii Kaynaklar Bakanı Çakan ve beraberindeki heyet, tören sonrası ölçüm istasyonunda incelemelerde bulunduktan sonra, Türk sınırına hakim bir tepedeki anıtın açılışına katıldılar ve meşaleyi yaktılar. 
     






</TEXT>
</DOC>
