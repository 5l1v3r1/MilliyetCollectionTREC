<DOC>
<DOCNO> 68046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/ekonomi/eko08.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilton Konya, asker yolu gözlüyor 
</HEADLINE>
<TEXT>

     ŞÜKRÜ ANDAÇ Konya 

     Hilton oteller zincirinin Türkiye’deki yedinci halkası ve ilk mescitli oteli olan Hilton Konya, NATO toplantılarına ev sahipliği yapmaya hazırlanıyor. Önceki gün basına tanıtılan otelin yetkilileri, yılda iki kez gerçekleştirilen ve her defasında bine yakın kişinin katıldığı, 15 günlük NATO toplantılarında asker müşteri çekeceklerini söylediler. 
     Hilton Konya’nın yapımını üslenen MASER Holding Yönetim Kurulu Başkanı Mustafa Sert, "Çevrede Kapadokya, Çatalhöyük ve Mevlana var. Bunlar için turist bekliyoruz tabi. Ancak burada başka bir beklentimiz de askeriye ile ilgili. Yılda iki defa genişletilmiş NATO toplantıları Konya’da yapılacak. Bu toplantılara bin kadar NATO ilgilisi gelip 15 gün kalacak. Bunun dışında ABD, İsrail ve Türkiye’nin ortak düzenledikleri tatbikatlarda her ay 100’er kişilik yabancı asker grupları geliyor. Bu askerler müşterimiz olacak" dedi. 
     279 odalı Konya Hilton’da mağaza açma yarışı da sürüyor. Şu ana kadar mağaza kiralayan firmalar arasında Ayyıldız, Bisse, Cacharel, Desa, Kiğılı, Sarar, Levis ve Gloria Jeans Coffees gibi firmalar var. 
     



 EKONOMİ 














</TEXT>
</DOC>
