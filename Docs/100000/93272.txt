<DOC>
<DOCNO> 93272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun03.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar Bush'a yeni bir lakap taktı "88" 
</HEADLINE>
<TEXT>

     ABD Kongre üyesi bir milletvekili, zekası sıklıkla esprilere konu olan ABD Başkanı George Bush'a, ''IQ'su çok düşük. Mesela 88'' dedikten sonra, Bush'un yeni lakabı ''88'' olarak kaldı. 
     ABD Kongresi'nin Demokrat Partili California milletvekili Diane E. 
     Watson, gazetecilere açıklamasında, ''Başkan Bush çok düşük bir zekaya sahip. IQ'su 88. Bu da bize, bu ülkeyi kimin yönettiği konusunda önemli bir mesaj veriyor'' dedi. Watson, daha da ileri giderek, Bush'un eski ABD Başkanı olan babası George Bush ve ABD Başkan Yardımcısı Dick Cheney'nin, aslında ''gölgedeki hükümet'' olarak ABD'yi yönettiklerini savundu. Watson, ''şurası çok açık ki, bu ülkede kararları veren kişi 88 değil'' dedi. 
     Demokrat Partili Watson'un sözlerine karşılık Bush'un partisi Cumhuriyetçi Partililer de hemen yanıt vermekte geri kalmadı. 
     Watson'un eski bir kararda oynadığı role işaret eden Cumhuriyetçi Partililer, ''bu durum kimin düşük zekalı olduğunu açıkça gösteriyor. 
     Daha fazla yoruma gerek yok'' dediler. 
     Watson'un da karıştığı olaya ilişkin kanıt, 31 Mayıs 1984 tarihinde California yerel senatosunun, ''devletin resmi dansı olmadığı gerekçesiyle'' meydan dansını yasaklanmasına ilişkin bir gazete sayfasından ibaret bulunuyor. O sırada Los Angeles bölgesi yerel senatörü olan Watson bu kararda, ABD'nin batı kıyısı eyaleti California'nın batılı kültürünü önemsemediği gerekçesiyle meydan dansını reddediyor. 
     Gazete haberine göre, Watson, meydan dansının kuzey Avrupa geleneği olduğunu ve California'da siyahlara karşı kültürel ayrımcılık yarattığını da savunuyor. 
     Ortaçağ'da İspanya'da doğan meydan dansı, daha sonra İngiliz köylerine yayılarak, baharın gelişinin dansla kutlanması, Mayıs kraliçesinin seçilmesi benzeri gelenekleri taşıyor. 
     





</TEXT>
</DOC>
