<DOC>
<DOCNO> 67569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/yasam/yas07.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut kayaya oturdu 
</HEADLINE>
<TEXT>

Yunanistan’ın Kos Adası’na mülteci kaçıran kaptan su alan teknesini kayalara oturtarak 32 kişinin boğulmasını önledi 
     YAŞAR ANTER Bodrum DHA 

     Önceki akşam saatlerinde İstanbul’dan kamyonla getirilen 14’ü çocuk 8’i kadın 32 Afganlı, 12 mil uzaklıktaki İstanköy’e götürülmek üzere 22.30’da 8 metrelik "Ahtapot" isimli eski bir balıkçı teknesine bindirildi. 
     İzmirli kaptan Mesut İlgü’nün kullandığı tekne, Mazı köyü sahilinden bir mil açıldıktan sonra su almaya başladı. İlgü, paniği yatıştırarak tekneyi karaya doğru yöneltti. İlgü, yarısına kadar su dolan ve batmak üzere olan teknede ağlamaya başlayan çocukların çığlıkları arasında sahilden 500 metre açıktaki Hurma kayalıklarına ulaştı ve kayalıkların üstüne çıkararak 32 kişinin boğulmasını önledi. 
     
     Kaptana duacılar 
     Gece karanlığında kayalıklarının üzerinde soğukta 9 saat bekleyen kaçaklar, balıkçılar tarafından görüldü ve Sahil Güvenlik Komutanlığı’na bildirildi. Kurtulduklarına bir türlü inanamayan Afganlı Abdülhasan Karhan, "Tekne su alınca kaptanın yüzerek kaçacağını düşünmüştük. Birçoğumuz yüzme bilmiyordu. Kaptanın sayesinde çocuklarımız ve kadınlarımız ölümden döndü. Kaptana teşekkür ettik" dedi. 
     



 YAŞAM 


















</TEXT>
</DOC>
