<DOC>
<DOCNO> 99004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/guncel/gun02.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç suçtan iadesi isteniyor 
</HEADLINE>
<TEXT>

Evrakta sahtecilik, kaçakçılık ve tarihi eser kaçakçılığı suçlarından iadesi istenen batık işadamı Halil Bezmen’le ilgili belgeler, 2 ay içinde hazırlanarak ABD’ye gönderilecek 
     ERSAN ATAR Ankara 

     Adalet Bakanlığı, ABD’de yakalanan kaçak işadamı Halil Bezmen’in Türkiye’ye iadesinin yapılabilmesi için girişimlere başladı. Adalet Bakanlığı Uluslararası Hukuk ve Dış İlişkiler Genel Müdürlüğü’nde yapılan çalışma sonunda, Bezmen’in daha önce ABD’den "evrakta sahtecilik", "kaçakçılık" ve "tarihi eser kaçakçılığı" suçlarından iadesinin istendiği anlaşıldı. Bu nedenle şu aşamada bir çalışma yapmaya gerek duymayan yetkililer, ABD’nin ek bilgi istemesi durumunda bunların sözleşme gereği 60 gün içinde iletileceğini belirtti. 
     Türkiye ile ABD arasındaki "Adli Yardımlaşma Anlaşması"nın hükümleri gereği bir kişinin iadesini istemek veya eksiklikleri tamamlamak için muhatap ülkenin 60 gün süresi bulunuyor. İki ülke arasında özel bir anlaşma olmasına karşın özellikle mali suçlarla ilgili iade başvuruları, ABD tarafından dikkatle inceleniyor. 
     
     Gözaltı nedeni vize usulsüzlüğü 
     Bu arada Bezmen’in, pasaportundaki Amerikan vizesinin yasalara uygun olmaması nedeniyle gözaltına alındığı ve kısa süre içerisinde mahkemeye çıkarılacağı öğrenildi. Bu çerçevede Bezmen’in, kefaletle serbest kalması da mümkün değil. 
     
Af’fa girmiyor      ABD’de tutuklanan kaçak işadamı Halil Bezmen’in iadesine dayanak olan yargılamalarından "evrakta sahtecilik" suçuyla ilgili dava Türkiye’de devam ediyor. Bezmen ayrıca, "kaçakçılık" suçundan da yargılanıyor. Bezmen’in ABD tarafından Türkiye’ye iade edilmesi durumunda bu suçlar af kapsamı dışında olduğu için, yargılama kaldığı yerden devam edecek. 
     



 GÜNCEL 














</TEXT>
</DOC>
