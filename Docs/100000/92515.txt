<DOC>
<DOCNO> 92515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur32.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprakbank eski yöneticilerine soruşturma... 
</HEADLINE>
<TEXT>

     Şişli Cumhuriyet Başsavcılığı, Tasarruf Mevduatı Sigorta Fonu TMSF bünyesine alınan Toprakbank A.Ş'nin eski Yönetim Kurulu Başkanı Halis Toprak'ın da aralarında bulunduğu 19 eski yönetici hakkında, bankayı 675 milyon dolar zarara uğrattıkları gerekçesiyle soruşturma başlattı. 
     Bankacılık Düzenleme ve Denetleme Kurumu BDDK , ''gerekli tedbirleri almadığı, kaynaklarını hissedarlarının oluşturduğu sermaye grubuna aktardığı, zararı özkaynaklarını aştığı ve mali bünyesi zayıfladığı'' gerekçesiyle 30 Kasım 2001 tarihinde TMSF'ye devrettiği Toprakbank A.Ş. eski yöneticileri hakkında hazırladığı raporu, Şişli Cumhuriyet Başsavcılığı'na gönderdi. 
     Başsavcılık da bankanın eski Yönetim Kurulu Başkanı Halis Toprak ile eski yöneticilerden DSP Aydın Milletvekili Ertuğrul Kumcuoğlu'nun da aralarında bulunduğu 19 kişi hakkında, raporda yer alan, bankayı 675 milyon dolar zarara uğrattıkları iddiasına ilişkin soruşturma açtı. 
     Bu amaçla görevlendirilen 4 savcı, önümüzdeki günlerde, ''Bankalar Kanunu'na muhalefet'' ile ''Emniyeti suiistimal'' suçları yönünden yürütülen soruşturmada ifade alma aşamasına geçecek. 
     





</TEXT>
</DOC>
