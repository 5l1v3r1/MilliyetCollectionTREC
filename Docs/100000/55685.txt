<DOC>
<DOCNO> 55685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo01.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom Barcelona'ya hazır... Muhtemel 11 için tıklayın... 
</HEADLINE>
<TEXT>

     Galatasaray, Avrupa Şampiyonlar Ligi'nde bu akşam Barcelona ile oynayacağı zorlu maçın hazırlıklarını tamamladı. 
     Sarı-kırmızılılar, dün akşam karşılaşmanın oynanacağı Neu Camp Stadı'nda bir antrenman yaptı. Antrenmanda, futbolcular koşu ve tek pas çalışmasının ardından, çift kale maç oynadılar. 
     Teknik Direktör Lucescu'nun sürekli olarak futbolcularını uyardığı ve daha hırslı olmalarını istemesi dikkat çekti. 
     Sakatlıkları bulunan futbolculardan Sergen, tek pas çalışmasının ardından takımdan ayrılırken, Perez de özel bir idmana tabi tutuldu. 
     Kulüp doktoru Serhan Kurtulmuş, Perez'i bugünkü karşılaşmada oynatabileceklerini, Sergen'in durumunun ise maç saatinde kesinlik kazanacağını, ancak büyük ihtimalle bu futbolcunun da forma giyebilecek duruma gelebileceğini bildirdi. 
     Galatasaray'ın bugünkü karşılaşmaya Mondragon, Capone, Bülent Korkmaz, Emre, Hakan, Perez, Bülent Akın, Ayhan, Sergen Suat , Ergün ve Arif 11'i ile çıkması bekleniyor. 
     
     Barcelona çekiniyor 
     Galatasaray'ın rakibi Barcelona ise özellikle kendi liginde aldığı başarısız sonuçların ardından, Galatasaray maçına çok sıkı bir şekilde hazırlanıyor. 
     İspanyol ekibinin Teknik Direktörü Carles Rexach, takımını Alaves maçının ardından Barcelona'ya 60 kilometre uzaklıkta, dağ eteklerinde bulunan bir yerde kampa soktu. İspanyol ekibinin, son iki lig maçında rakip kaleye sadece 3 şut atabildiği belirtilirken, Teknik Direktör Rexach, bunu utanç verici olarak değerlendirdi. Özellikle Alaves maçında kaleye sadece 1 şut atabildiklerini kaydeden Teknik Direktör Rexach, bu maçta gerçek Barcelona gibi oynamaları gerektiğini söyledi. 
     Bu arada bu sezon Rivaldo, Saviola ve Kluivert'i ilk kez birlikte sahaya sürecek olan Barcelona'nın, Galatasaray karşısında sürekli olarak hücumu düşüneceği kaydedildi. 
     Barcelona'nın bu akşamki maça Bonano, Puyol, Anderson, Franc De Boer Christamval , Cocu, Xavi, Rochembek Gabri , Cow, Kluivert, Saviola ve Rivaldo 11'i ile çıkması bekleniyor. 
     Barcelona'da Luis Enriquie dışında eksik futbolcu bulunmuyor. 
     Öte yandan, İspanyol basını, Barcelona'nın Galatasaray maçını kazanamaması halinde, büyük bir krize girebileceğini belirttiler. 
     Bu arada, Galatasaray'ı destekleyecek olan sarı-kırmızılı taraftarlar, Neu Camp Stadı'nın en üst katı olan 5. katta karşılaşmayı izleyecekler. 
     






</TEXT>
</DOC>
