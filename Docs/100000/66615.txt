<DOC>
<DOCNO> 66615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/soneko22.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörüne Ocak şoku.. 
</HEADLINE>
<TEXT>

     Türk otomotiv sektörünün motorlu araç üretimi, Ocak ayında geçen yılın aynı ayına oranla yüzde 19 azalarak, 17 bin 96 adet oldu. 
     OSD'den yapılan açıklamaya göre, iç pazarda devam eden aşırı talep daralmasına karşın, üretimin kısıtlı olarak devam etmesi, yapılan 12 bin dolayındaki araç ihracatından kaynaklandı. 
     Yalnız iç pazara yönelik toplam üretim ise 2001 yılı Ocak ayına oranla yüzde 46 geriledi. 
     Ocak ayındaki otomobil üretimi, 2001 yılının aynı ayına göre yüzde 8 azalarak 11,861 adet olarak gerçekleşti. İç pazardaki aşırı talep 
     daralmasına karşılık, bu yıl gerçekleştirilen 9 bin dolayındaki otomobil ihracatı, bu alandaki üretimin kısmen de olsa devamını sağladı. İç pazar için yapılan otomobil üretimi geçen ay sadece 3 bin 358 adet oldu. Geçen ay, ticari araç üretimi ise minibüste yüzde 81, midibüste yüzde 68, otobüste 51, büyük kamyonda yüzde 45, kamyonette yüzde 29, küçük kamyonda yüzde 10 oranında azaldı. Traktör üretimi de 2001 yılı Ocak ayına göre yüzde 65'lik bir azalma ile 687 adet oldu. Bu değer ile 1991 yılından sonraki en düşük üretim seviyesine ulaşıldı. 
     
     262 yerli otomobil satıldı 
     Ocak ayında toplam 2 bin 660 adet taşıt araç satışı ile geçmiş yılların en düşük değerine ulaşıldı. 
     Satışlar 1999 yılı Ocak ayına göre yüzde 74, 2000 yılı Ocak ayına göre yüzde 86 ve 2001 yılı Ocak ayına göre yüzde 82 azaldı. 
     2001 yılı Ocak ayına göre, geçen ay toplam otomobil satışları 
     yüzde 93 kayıpla 591 adet oldu. Toplam 329 adet olan ithal otomobil satışları yüzde 94 ve toplam 262 adet olan yerli otomobil satışları yüzde 92 azalma kaydetti. İthalatın pazar payı geçen ay yüzde 56 gibi yüksek bir oranda oluştu. Ayrıca, hafif ticari araç satışları da geçen yılın aynı ayına göre yüzde 74 gerileyerek 1213 adet oldu. İthalatın pazar payı ise yüzde 30 olarak gerçekleşti. 
     
     İhracat lokomotif oldu 
     Uludağ İhracatçı Birlikleri'nin verilerine göre, Ocak ayında sektör ihracatı 2001 yılının aynı ayına göre yüzde 3 arttı ve 238 milyon 767 bin 824 ABD Doları oldu. 
     Taşıt aracı ihracatı yüzde 20 artarken, aksam ve parça ihracatı ise yüzde 7 azaldı. 
     OSD verilerine göre Ocak'da toplam 12 bin 670 adet taşıt aracı ihraç edildi. 2001 yılı Ocak ayına göre otomobil ihracatı yüzde 9 azalırken, ticari araç ihracatı yüzde 20 ve traktör ihracatı yüzde 116 oranında arttı. 
     Geçen ay toplam 11 bin 936 adet hafif araç ihraç edildi. Tofaş 2 bin 594 adet otomobil ve 2 bin 794 adet hafif ticari araç olmak üzere toplam 5 bin 388 adet hafif araç, Oyak Renault ise 5 bin 729 adet otomobil ihraç etti. 
     






</TEXT>
</DOC>
