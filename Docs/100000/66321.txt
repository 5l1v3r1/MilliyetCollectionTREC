<DOC>
<DOCNO> 66321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/siyaset/asiy.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’la DSP anlaştı, uyum paketi MHP’siz geçti... 
</HEADLINE>
<TEXT>
Uyum bozan yasa tamam 
TCK’nın 159. ve 312. maddelerinde değişiklik öngören yasa, Genel Kurul’da kabul edildi. Desteğini çeken MHP’nin yarattığı fireyi muhalefetin oyları kapattı 
     ANKARA Milliyet 

     TCK’nın 312. ve 159. maddelerde öngördüğü değişiklikler nedeniyle hükümet ortaklarının "uyumunu bozan" Uyum Yasası, DSP’nin verdiği iki değişiklik önergesinin, MHP’nin karşı çıkmasına rağmen muhalefetin desteklemesiyle TBMM’den geçti. Hükümet ortaklarının imzasıyla ortaya çıkan metinde uzlaşmanın bozulması üzerine değişiklik yapılmasına karşı çıkan MHP, dün yalnız kaldı. DSP ve ANAP’ın uzlaştığı değişikliklerin muhalefetin desteğini alması üzerine, ortakların oyları ilk kez farklı oldu. 
     
     Salonda sinirler gerildi 
     SP’li Yasin Hatipoğlu, MHP dışındaki partilerin aynı cephede yer alması üzerine, "Demek ki istenince oluyormuş" diye laf atınca, MHP’liler sinirlendi. 
     Danışma Kurulu’nda uzlaşma sağlanamayınca tasarının dün TBMM Genel Kurulu’nda görüşülmesini isteyen DSP’nin önergesi Genel Kurul’da oylanırken MHP destek vermedi. Ancak ortaklarıyla birlikte önergeye kabul oyu veren Genel Başkan Devlet Bahçeli’nin bu tavrı üzerine MHP’liler de kabul oyu kullandı. AKP de ortaklara destek verince, önergenin görüşülmesine başlandı. 
     DSP’nin önergesinin kabul edilmesiyle, TCK’nın 159. maddesinin mevcut hali korundu. Yalnızca maddedeki "1 yıldan 6 yıla kadar hapis cezası"nın üst sınırı 3 yıla indirildi. Yasaları veya TBMM kararlarını alenen sövenler için öngörülen "100 liradan 500 liraya kadar ağır para cezası" kaldırılarak, "15 günden 6 aya kadar hapis cezası" korundu. 
     
     Bahçeli’nin izinden gittiler 
     TCK’nın 312. maddesi de, yine DSP’nin önergesinin kabul edilmesiyle, "Sosyal sınıf, ırk, din, mezhep veya bölge farklılığına dayanarak, halkı birbirine karşı kamu düzeni için tehlikeli olabilecek bir şekilde düşmanlığa veya kin beslemeye alenen tahrik eden kimseye 1 yıldan 3 yıla kadar hapis cezası verilir" biçiminde değiştirildi. Birinci fıkradaki, "kişileri" yerine "halkı" sözcüğü getirildi. Ayrıca, "Kamu düzenini bozma olasılığını ortaya çıkaracak bir şekilde" ibaresi yerine, "kamu düzeni için tehlikeli olabilecek bir şekilde" ibaresi getirildi. Bu maddenin oylamasına katılarak ret veren MHP lideri Bahçeli ile ortaklarının oyları ilk kez farklı oldu. Oylamaya katılmayan Başbakan Bülent Ecevit’in yerine de Başbakan Yardımcısı Hüsamettin Özkan oy kullandı. Bu maddede de, yalnızca MHP ret oyu kullandı. Madde kabul edilince, MHP Adıyaman Milletvekili Hasari Güler, "ANAP’lılar artık gidebilir, işleri bitti" diye seslendi. 
     
     159’dan yatan yok 
     Adalet Bakanı Hikmet Sami Türk de, cezaevlerinde TCK’nın 159. maddesinden hükümlü ve tutuklu bulunmadığını, 312. maddesinden dolayı 2, Terörle Mücadele Yasası’nın 7. maddesinden dolayı 16, 8. maddesinden dolayı da 1 hükümlü bulunduğunu bildirdi. 
     
Oylama komedisi      DSP’li Uluç Gürkan’ın, olağanüstü hal bölgesinde yakalanan veya tutuklanan kişiler hakkında "hakimin gözaltı süresini uzatma kararı vermeden önce sanığı dinlemesini" öngören önergesi, MHP’nin alkışlarıyla kabul edildi. Önergeye Ecevit ile DSP’nin büyük bölümü ret verirken, 15 DSP’liden kabul oyu çıktı. 
     
DEVLET BAHÇELİ Koalisyonu etkilemez’      Bahçeli, oylama sonrası gazetecilerin sorularını yanıtlarken, "Hükümetin hazırladığı metne sadık kaldık. Ancak TBMM’de yasa bu şekilde çıktı, Meclis’in iradesine saygılıyız" diye konuştu. Bir gazetecinin "Sonuç hükümeti nasıl etkiler " sorusunu Bahçeli, "Koalisyon başka, bu başka şey. Bu durum ilk defa oldu. Yalnız basının, Meclis zabıtlarıyla oylar arasındaki farkı araştırması lazım" diye yanıtladı. 
     



 SİYASET 










</TEXT>
</DOC>
