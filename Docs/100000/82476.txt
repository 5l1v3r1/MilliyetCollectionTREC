<DOC>
<DOCNO> 82476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur25.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise öğrencisi başına av tüfeğini dayayıp intihar etti 
</HEADLINE>
<TEXT>

     Bursa'nın Mudanya İlçesi'ne bağlı Güzelyalı Beldesi'nde, 16 yaşındaki lise öğrencisi av tüfeğiyle intihar etti. 
     Güzelyalı Beldesi'ndeki Ordu Mensupları Sitesi A Blok'taki kapıcı dairesinde oturan ve Dörtçelik Çok Programlı Lisesi Muhasebe Bölümü 2. sınıf öğrencisi olan 16 yaşındaki İ.D, ailesine, geç kalktığı için yetişemediği okuluna öğleden sonra gideceğini söyleyerek, odasına çekildi. 
     Apartmanın kapıcılığını yapan babası Ali Dursun'un temizliğe, annesi Hatice Dursun'un da Bursa'da çalışmaya gitmesi üzerine, genç öğrenci evde yalnız kaldı. İşlerini tamamlayarak eve dönen baba Ali Dursun, evde, oğlunun cesediyle karşılaştı. 
     Durumun güvenlik kuvvetlerine bildirilmesi üzerine Mudanya Cumhuriyet Savcısı Hüseyin Çınar, olay yerinde inceleme yaptı ve Ali Dursun'un ifadesini aldı. 
     Savcı Çınar'ın ilk incelemesine göre intihar ettiği belirlenen İ.D'nin cesedi, kesin ölüm nedeninin belirlenmesi için Bursa Adli Tıp Morgu'na kaldırıldı. 
     Ölüm haberini alan İ.D'nin okul arkadaşları da evin önünde toplanarak, gözyaşı döktüler. İ.D'nin başarılı ve kendi halinde bir öğrenci olduğunu belirten arkadaşları, içine kapanık olan İ.D'nin tek şikayetinin, ailenin maddi durumu olduğunu kaydettiler. 
     





</TEXT>
</DOC>
