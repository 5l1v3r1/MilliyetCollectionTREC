<DOC>
<DOCNO> 80622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur18.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Ecevit derhal CHP'lilerden özür dilesin" 
</HEADLINE>
<TEXT>

     CHP Genel Başkanı Deniz Baykal, Türkiye'nin bugünkü duruma gelmesinin nedeninin, ''kötü yönetim ve yolsuzluklar'' olduğunu savunarak, ''Türkiye, kalkınmaya kilitlenmiş olarak, dürüst kamu yönetimi ile bu krizi aşacaktır'' dedi. 
     Baykal, Türk Metal Sendikası'nın 11. Olağan Genel Kurulu'nda yaptığı konuşmada, Türkiye'nin mazur görülemeyecek çok ağır, derin, haksız bir bunalımın içine sokulduğunu söyledi. 
     Baykal, toplantıdan ayrılırken, gazetecilerin sorusu üzerine, Başbakan Bülent Ecevit'in ''CHP oy uğruna bölücü bir partiyle bile işbirliğini göze alıyor. Her görüşe kur yapıyor'' sözlerini değerlendirdi. Baykal, şunları söyledi 
     ''Öyle anlaşılıyor ki sayın Başbakan da ilan edilmemiş seçim kampanyasına katılma kararını almıştır. Öyle anlaşılıyor ki CHP'yi hedef seçmiştir kampanyasında. 
     Bunları anlıyorum ama CHP'ye yönelttiği iftiraları kesinlikle kabul etmiyorum. Sayın Başbakan derhal CHP'lilerden özür dilemelidir. 
     Eğer bunu yapmazsa, bir başbakanın mutlaka taşıması gereken sağduyunun, zaman zaman Başbakan'da kaybolduğunu söyleme hakkımız doğacaktır.'' 
     





</TEXT>
</DOC>
