<DOC>
<DOCNO> 94115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko09.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırtan öneri. Isı tasarrufu yapmayanlara hapis cezası... 
</HEADLINE>
<TEXT>

     Plastik Profil Üreticileri Kalite Birliği PÜRKAD Başkanı Muzaffer Tamer, ısı tasarrufu için vakit geçirilmeden bir kanun çıkarılması, yasaya uymayanlara hapis ve para cezaları uygulanmasını önerdi. 
     Tamer, Gaziantep Sanayi Odası'nın GSO düzenlediği PVC Sektörü Eğitim Semineri'nde yaptığı konuşmada, ısı tasarrufunun, enerji ihtiyacının büyük bölümünü ithalatla karşılayan Türkiye için büyük ekonomik önem kazandığını söyledi. 
     Uygulanamayan karar ve yönetmeliklerle ısı tasarrufu sağlanamayacağına dikkati çeken Tamer, şunları anlattı 
     ''Türkiye'de Trafik Kanunu ve trafik polisleri olduğu halde doğru dürüst bir trafik düzeni yok. Isı tasarrufu kanunun olmadığı, inşaat polisliğinin tanınmadığı ülkemizde ısı tasarrufu yapılabileceğini düşünmek hayelperestlik olur. 
     İnşaat sektörünün büyük bölümü yapı bilimiyle ilgisi olmayanların elindedir. Bu kesimin en son aklına getireceği konu ısı tasarrufudur. 
     Türkiye'de Fransa'dakine benzer bir ısı yalıtımı yönetmeliği uygulansaydı yalnızca İstanbul'da yüzde 39 oranında yakıt tasarrufu sağlanmış, çevre de aynı oranda kirletilmemiş olacaktı. 
     Ülkemizde 1981 yılında binalarda ısı yalıtımı zorunluluğu getirildi. 1990 yılında 15 bin 643 yapıda yapılan araştırma, İstanbul'daki yapıların yüzde 'ünde, Ankara'dakilerin yüzde 24'ünde, İzmir, Kocaeli ve Bursa'daki yapıların da yüzde 84'ünde bu yönetmeliğe uyulmadığı saptandı.'' -ÖNERİLER- Tamer, Türkiye'de gerçek anlamda ısı tasarrufu yapılmasının sağlanması için vakit geçirilmeden bir ısı tasarrufu yasası çıkarılmasının zorunlu olduğunu belirtti. Yasaya uymayanlara hapis cezaları ve her yıl enlasyon oranında artırılan para cezaları verilmesini isteyen Tamer, önerilerini şöyle sürdürdü 
     ''İnşaatları belediye zabıtalarından kurtarmak için parasal sorunu olmayan inşaat polisliği kurulmalı. Bu polisler inşaat, makina, elektrik, çevre gibi mühendislik eğitimlerinin yanı sıra hukuk ve tıp eğitimi görmeliler. Zaman içerisinde inşaat polisliği yüksek okulu kurulması bile düşünülmeli. 
     Bir master plan yapılıp 10 yıl içinde ne kadar tasarruf edileceği belirlenmeli. Bu sayede sanayi ısı tasarrufu için çağa ayak uydurmak zorunda kalacaktır. Mevcut binalarda ısı tasarrufu için yapılacak tadilatlar teşvik edilmeli, ödüllendirilmeli. Enerji ihtiyacının büyük bölümünü ithalatla karşılayan Türkiye'de ısı tasarrufu için bir şeyler yapmada daha fazla geçikilmemeli.'' Tamer, binalarda kullanılan enerjinin yüzde 68'inin ısınma amacıyla tüketildiğini, pencereden kaybedilen enerjinin tüketilen enerjinin yüzde 28'ine tekabül ettiğini ifade ederek, pencere tercihinin doğru yapılmasının enerji tasarrufu açısından çok önemli olduğunu vurguladı. 
     GSO Başkan Vekili Erol Mavi de konuşmasında, Enderpen, Erpen, Natural, Günel ve Tecnopen firmalarıyla birlikte düzenledikleri seminerin, PVC sektörü temsilcilerinin modern üretim anlayışına ve bilgi çağının gereklerine olan inançlarının göstergesi olduğunu kaydetti. 
     





</TEXT>
</DOC>
