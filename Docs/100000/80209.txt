<DOC>
<DOCNO> 80209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur20.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Formula 1 yarışlarının Selçuk'ta yapılması için atakta 
</HEADLINE>
<TEXT>

     TBMM Başkan Vekili Yüksel Yalova, Formula-1 otomobil yarışlarının Selçuk'ta yapılması gerektiğini belirterek, ''Bu projenin Ege Bölgesi'ne taşınması için gerekli olan kolektif çalışmanın Ankara ayağını ben üstleniyorum'' dedi. 
     Yalova'nın başkanlığında, İzmir Büyükşehir Belediye Başkanı Ahmet Piriştina, Kuşadası Belediye Başkanı Fuat Akdoğan, İzmir Otomobil Kulübü Başkanı Erol Hülagü, Ege Sanayici, İşadamları Derneği ESİAD 
     Başkanı Enis Özsaruhan ve Ege Ekonomiyi Geliştirme Vakfı Yönetim Kurulu Üyesi Selami Gürgüç'ün katılımıyla 2005 yılındaki Formula-1 yarışlarıyla ilgili toplantı yapıldı. 
     Toplantıda, 29 Nisan 2002 tarihinde Ankara'da yapılacak Formula-1 Türkiye Ayağı Bölge Tespit Toplantısı öncesinde, fikir birliğinin ortaya konulması gerektiği belirtilerek, bunun için 27 Nisan Cumartesi günü İzmir'de Ege Bölgesi sanayicileri, işadamları, İzmir milletvekilleri ve yerel yöneticilerin katılacağı bir toplantı düzenlenmesine karar verildi. 
     Formula-1'in Türkiye için çok önemli bir fırsat olduğunu dile getiren Yalova, yarışlar için en uygun yerin Selçuk olduğunu söyledi. 
     Bu projeye hükümet bazında destek sağlamak amacıyla girişimlerde bulunacağını bildiren Yalova, ESİAD Başkanı Özsaruhan'ı, sanayici ve işadamları bazında çalışmalar yapması için görevlendirdi. 
     Piriştina'nın, yerel yönetimlerin projeye koyacağı katkıları sağlama görevini üstlendiği toplantıda, Kuşadası Belediye Başkanı Akdoğan, Formula-1 projesinin Selçuk, Kuşadası ve Ege Bölgesi için öneminin anlatıldığı bir dosyayı Yalova'ya sundu. Cumartesi günü yapılacak toplantıya, Sisam Samos Belediye Başkanı'nın da katılımını sağlamak amacıyla girişimlerde bulunacağını bildiren Akdoğan, yarışlar için en uygun bölge olarak Pamucak Ovası'nda bulunan Selçuk-Kuşadası arasındaki bir arazinin tespit edildiğini açıkladı. Akdoğan, bu yerin üçüncü derecede sit alanı kapsamına girdiğini ve yüzeysel yapılara izin verildiğini kaydetti. 
     Yalova, 29 Nisan 2002 tarihinde Ankara'da yapılacak toplantı ile ilgili olarak Ulaştırma, Maliye, Spor ve Bayındırlık Bakanlıklarını ve Başbakan Yardımcısı Hüsamettin Özkan'ı da bilgilendirileceğini bildirerek, bu yarışların Ege'de yapılması için desteklerinin sağlanmasına dönük elinden geleni yapacağını sözlerine ekledi. 
     





</TEXT>
</DOC>
