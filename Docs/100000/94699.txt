<DOC>
<DOCNO> 94699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur03.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Bugünden sonra bir kriz dönemine giriyoruz'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''bugünden sonra bir kriz dönemine girildiğini'' belirterek, ''Bundan sonra da bu krizin yönetilmesi gerekiyor. Bu krizin mümkün olan en az zararla atlatılması için de üstümüze düşeni yapacağız'' dedi. 
     Yılmaz, Kanal D'de yayınlanan ''Teke Tek'' programında Fatih Altaylı'nın sorularını yanıtladı. 
     Yılmaz, ''DSP'den istifalar var. Kapıda bir hükümet sorunu var mı'' sorusu üzerine, ''Hiç şüphe yok ki bugünden sonra bir kriz dönemine giriyoruz'' dedi. Yılmaz, şunları söyledi 
     ''Biz işlerin bu noktaya gelmemesi için, Türkiye'nin böyle bir krizle karşı karşıya kalmaması için elimizden gelen gayreti gösterdik. 
     Ama şu anda da görevimizin bittiğini düşünmüyorum. Bundan sonra da bu krizin yönetilmesi gerekiyor. Bu krizin mümkün olan en az zararla atlatılması için de üstümüze düşeni yapacağız. 
     Bana göre bugünkü krizin ilk habercisi 1 ay önce 7 Haziran'da Çankaya Köşkü'nde yapılan parti liderleri toplantısıydı. O toplantının konusu AB ile ilgili yükümlülüklerin yerine getirilmesi konusuydu. 
     Sayın Bahçeli orada kendilerinin, MHP olarak bu kriterlerin yerine getirilmesine hiç bir şekilde katkıda bulunmayacaklarını, gerekirse hükümetten de ayrılmaya hazır olduklarını ifade etti. Uyumlu ve önemli bir icraatta bulunan bu hükümetin ilk defa bozulabileceği orada dile getirilmiş oldu. O tarihten itibaren bu gelişmeler beklenebilecek gelişmelerdi. Daha sonra bir hükümet içerisinde bir liderler toplantısı yaptık geçen hafta. O toplantıda normal tarihe kadar bu hükümetin devam ettirilmesi konusundaki mutabakatımızı kamuoyuna açıkladık. Fakat ondan üç gün sonra yapılan ekonomi ile ilgili toplantıda sanıyorum sayın Bahçeli'nin daha önceki mutabakatımızdaki durumunu da gözden geçirmesini ve değiştirmesini gerektiren değerlendirmeler yapıldı. Daha sonra dün yaptığı bir açıklama ve bugün de DSP içerisinde gelişmeler yaşandı.'' ''Türkiye'nin bugün girmiş olduğu bu kriz ekonomik şartlardan kaynaklanan bir kriz değil'' diyen Yılmaz, bunun doğrudan doğruya siyasi şartlardan kaynaklanan kriz olduğunu kaydetti. Yılmaz, şunları ifade etti 
     ''Bana göre bunun iki tane önemli nedeni var. Bir tanesi kısa vadeli belirsizlik diyebileceğim sayın Başbakan'ın sağlık durumu ile ilgili konudur. İkincisi daha uzun vadeli olan belki orta vadeli bir konu, Türkiye'nin yönü ile ilgili belirsizlik yani AB konusu.'' Yılmaz, yapılması gerekenin, Eylül ayını beklemeden önümüzdeki hafta Meclis'i olağanüstü toplantıya çağırmak ve AB ile ilgili yasal düzenlemeler için uzlaşma arayışını hemen başlatmak olduğunu belirterek, ''Bu düzenlemeler yapıldığı takdirde Kasım ayını beklemeye gerek yok. Benim hesabıma göre Eylül ayının sonunda Türkiye seçime gidebilir'' dedi. 
     Yılmaz, bir çok sorunu hükümet içerisinde uzlaşmayla aşmayı başardıklarını ancak AB konusunun daha başlangıçtan itibaren hükümet için bir sorun olduğunu söyledi. 
     Koalisyon protokolüne bakıldığı zaman 57. Hükümet'in AB üyeliği konusunda net bir iradesinin görüleceğini belirten Yılmaz, ''Ancak iş uygulamaya geldiği zaman, mesela Helsinki'de bize adaylık statüsü verildiği zaman hükümet içerisinde bir değerlendirme yapıldı. O değerlendirmede bazı tereddütler dile getirilmekle birlikte Helsinki'de bize önerilen statü hükümet tarafından benimsendi'' dedi. 
     İkinci kritik konunun, terör örgütü PKK'nın elebaşıyla ilgili yargı kararının Avrupa İnsan Hakları Mahkemesi'ne AİHM 
     gönderilmesiyle ilgili olduğunu belirten Yılmaz, sözlerini şöyle sürdürdü 
     ''Orada da sayın Bahçeli'nin ciddi bazı endişeleri söz konusuydu veya itirazları söz konusuydu. Ama bunu da aramızda konuşarak aştık. 
     Üçüncü yaşadığımız sıkıntı AB'nin yayınladığı Katılım Ortaklığı Belgesi'ne cevaben hükümetimizin Ulusal Programı kaleme alması sırasında yaşandı. Bizim Ulusal Program'da, özellikle kültürel haklarla ilgili veya ölüm cezasıyla ilgili vardığımız uzlaşma, o programda yer alan metinler, Katılım Ortaklığı Belgesi'nde dile getirilen beklentilerin tam karşılığı değildi. Bazı flu, muğlak noktalar vardı. AB bunları iyimser biçimde yorumladı ve Ulusal Programımızı kabul etti. Bir çok taahhütlerimizi yerine getirdikten sonra somut bilinen meselelerde bir tıkanıklığa geldik ve bu tıkanıklığı aşamadık. Önce Cumhurbaşkanı'nın toplantısında daha sonra Başbakan'ın çağrısıyla yapılan toplantılarda bu fikir ayrılığı çok net bir şekilde ortaya çıktı. Dolayısıyla, bugün yaşadığımız kriz aslında bugün birdenbire ortaya çıkan bir kriz değil.'' Altaylı'nın, ''Yani sürpriz değil. 7 Haziran'dan beri böyle diyorsunuz'' sözleri üzerine ise Yılmaz, ''Ama kökeni daha da eski ve yakın bir şekilde AB üyeliğimizle irtibatlı bir konu'' dedi. 
     Yılmaz, ''Mümkün olan en az hasar nedir Bundan sonraki formül ne '' sorusu üzerine ise bundan sonraki formülü hiç kimsenin tek başına dikte edemeyeceğini, Meclis'in çoğunluğuna dayalı bir uzlaşmayla sağlanacağını ifade etti. 
     
     ''ENGEL ORTADAN KALKTI'' 

     ''TBMM erken seçim konusunda bir karar alırsa buna hepimizin saygı duyması gerek'' diyen Yılmaz, Türkiye'nin geldiği noktada AB üyeliğinin diğer bütün konulardan daha önemli olduğuna inandıklarını söyledi. Bunun sadece Türkiye'nin tercihinden kaynaklanmadığını, AB'nin kendi takviminden kaynaklanan bir durum olduğunu kaydeden Yılmaz, şunları söyledi 
     ''Çünkü Kopenhag Zirvesi'nin AB'nin genişlemesi konusunda tarihi bir zirve olacağı yıllar öncesinden biliniyor. Burada diğer aday ülkelerle ilgili ve Türkiye ile ilgili çok önemli bir karar alınması söz konusu. Biz bu konuda hedefimizi ortaya koyduk. Burada müzakerelerle ilgili bir takvim belirlenmesini istiyoruz. Ama bunu alabilmemiz için de yerine getirmemiz gereken kriterler var. Bunların büyük kısmını 57. Hükümet'le yerine getirdik. Şimdi az sayıda, Meclis'te arkasında yeterli siyasi destek olan hususlar söz konusu. 
     Bunların yapılmasının önündeki en önemli engel 57. Hükümet'in devamıydı. Yani MHP'nin ortaya koyduğu tutumdan sonra, bunların yerine getirilmesi, bir hükümet krizi anlamına geliyordu. Hükümetin bozulması anlamına geliyordu. Bence artık son gelişmelerden sonra bu engel ortadan kalktı. 
     Yapılması gereken, Eylül ayını filan beklemeden önümüzdeki hafta Meclis'i olağanüstü toplantıya çağırmaktır. Bu konudaki uzlaşma arayışını hemen başlatmaktır. Bizim bu konudaki kaçınılmaz önceliğimiz AB ile ilgili kriterlerdir, yasal düzenlemelerdir. Bunların Meclis'ten geçmesi için yeterli siyasi irade mevcut. Hükümet içerisindeki iki parti ANAP ile DSP ve bütün muhalefet... Dolayısıyla yapılması gereken süratle Meclis'teki prosedürü tamamlayıp bu yasal düzenlemeleri bir an önce bitirmektir. 
     Bu düzenlemeler yapıldığı takdirde Kasım ayını falan beklemeye gerek yok. Benim hesabıma göre Eylül ayının sonunda Türkiye seçime gidebilir. ANAP, bu düzenlemelerin yapılması kaydıyla, Kasım ayını hatta Ekim ayını beklemeden, zannediyorum 29 Eylül Pazar gününe geliyor, 29 Eylül tarihinde de seçime gidilmesine destek verecektir.'' 
     
     SİYASİ PARTİLER VE SEÇİM YASASI DEĞİŞİKLİKLERİ 

     Yılmaz, bu seçimin bir çözüm seçimi olmasına imkan sağlanması için Siyasi Partiler Yasası ve Seçim Yasası'nda değişiklik yapılması önerilerinin olduğunu, kendilerinin buna açık olduğunu söyledi. 
     AB ile ilgili düzenlemeler yapıldıktan sonra bu düzenlemelerin yapılabileceğini ve ondan sonra sadece gerekli takvim süresi dikkate alınarak seçime gidilebileceğini ifade eden Yılmaz, ''Ama bu konularda bir uzlaşma sağlanamayacağı ortaya çıkarsa hiç öyle yine Eylül ayını Kasım ayını beklemeye gerek yok. Hemen seçim kararı alalım. Her iki halde de bizim için öncelik AB yolunun açılması. Bu ya seçimle seçmen iradesiyle olur. O zaman seçim ister istemez bir referandum niteliği kazanır. Ya da zaten şu anda Meclis'in büyük çoğunluğu halkın çoğunluğuyla paralel düşündüğüne göre bu düzenlemeler yapılıp ondan sonra seçime gitmek kaydıyla olur'' diye konuştu. 
     
     GÜNDEMDE SEÇİM VAR 

     Yılmaz, Türkiye'nin gündemine seçimin girdiğini belirterek, ''Bu sadece zamanlama ve takdir meselesidir. 
     Teknik olarak 2 ay sonra da olabilir, ama en geç 1 yıl içinde bir seçim olayı yaşayacağız'' dedi. 
     Yılmaz, Kanal D'de yayınlanan ''Teke Tek'' programında Fatih Altaylı'nın sorularını yanıtladı. 
     ''MHP bu takvimi verirken özellikle böyle yapmış olabilir mi '' sorusuna Yılmaz, ''Onu bilemem, ama ortadaki bu sakıncayı tespit etmek durumundayız. Bu takvimle, sayın Bahçeli'nin verdiği takvimle Türkiye'nin AB ilişkilerinde mesafe alması mümkün değil'' dedi. 
     Yılmaz, şöyle konuştu 
     ''Bunu artık bugünden itibaren kimse inkar edemez. Türkiye'nin gündemine seçim girmiştir. Bu sadece zamanlama ve takdir meselesidir. 
     Teknik olarak 2 ay sonra da olabilir ama en geç 1 yıl içinde bir seçim olayı yaşayacağız. Bundan sonraki hükümette artık yer alıp almamak benim için ve partim için önem taşımıyor. Biz, bizim dışımızda programına bu kriterleri yerine getirmeyi alan ve tercihen Siyasi Partiler Yasası ve Seçim Kanunu değişikliklerini alan bir hükümete dışardan da tam destek veririz. Zannediyorum diğer partiler de bu hükümetin mutlaka içinde olmak konusunda ısrarlı olmayacak. Azınlık hükümeti da olabilir. Ama biz bu hükümetin Meclis'te karar almasını sağlayacak desteği veririz.'' ''ANAP'a gelmek isteyenlere kapınız açık mı kapalı mı '' sorusuna Yılmaz, ''Dışardan bize gelmek isteyen milletvekilleri konusunda bizim tavrımız her zaman aynıdır, önyargısız yaklaşırız. Türkiye'deki en esnek partilerden birisiyiz. Katı kurallarımız yok'' dedi. 
     ''Kemal Derviş'e özel bir sempatiniz var mı '' sorusuna Yılmaz, Derviş'le ilgili spekülasyonlara katılmadığını ve hiç bir çağrıda bulunmadığını belirterek, ''Siyasi belirsizliğin ortadan kalkmasını sağlayacak bir oluşumda kendisinin de yer alacağını dile getirdi. Şu aşamada bu konudaki rezervler bir anlamda ortadan kalkmıştır. Bize katılırsa bundan mutluluk duyarız. Kendisi ile verimli bir şekilde beraber çalışabileceğimizden en küçük bir kuşkum yok'' dedi. 
     
     PİYASALAR NASIL ETKİLENİR 

     Yaşananlardan piyasaların nasıl etkileneceğinin sorulması üzerine Yılmaz, Türkiye'de artık piyasaların çok da siyasi gelişmelerden etkilenmediğini, yarın da çok büyük olumsuzlukların yaşanacağını zannetmediğini belirtti. 
     Yılmaz, bundan sonraki hükümet oluşumlarına ilişkin bir soru üzerine, ''Eğer bu hükümet devam edecekse Kasım'ı beklemenin bir anlamı yok. Teknik olarak en erken tarihte seçime gidelim. Aralık ayını kaçırmayalım. Eğer bugünkü Meclis'te bu konuda zaten irade vardır diyorsak buna uygun bir hükümet oluşturalım. Ya da AB sürecini aksatmayacak bir seçim tarihi belirleyelim'' dedi. 
     Yılmaz, bu konularla ilgili gelişmelerin birkaç gün içinde ortaya çıkacağını belirtti. 
     
     REDDİ MİRAS LÜKSÜ YOK 

     Bir başka soru üzerine de Yılmaz, Hüsamettin Özkan'ın siyasette kalmasını dilediğini söyledi. 
     Mesut Yılmaz, ''Hükümetin yıkılma durumu, IMF programını nasıl etkiler '' sorusuna karşılık, ''Sadece bu hükümetin yerine kurulacak hükümetin değil, seçimlerden sonra yeni çıkacak hükümetin dahi IMF programını reddi miras etmesi mümkün değildir. Türkiye'nin böyle bir lüksü yoktur'' dedi. 
     Yeni kurulacak hükümetin misyonunun, bu kriterleri yerine getirmek olması gerektiğini belirten Yılmaz, bunun yanında hükümetin, ekonomik istikrar konusuna da önem veren bir hükümet olması gerektiğini dile getirdi. 
     Yılmaz, ''Eğer kurulacak olan hükümet, seçim ekonomisi uygulamayı düşünen bir hükümet olursa biz zaten o hükümetin içinde yer almayız'' diye konuştu. 
     
     ''HÜKÜMETİN İÇİNDE OLUP OLMAMAMIZ ÖNEMLİ DEĞİL'' 

     Yılmaz, ''Yeni hükümet kurulması durumunda sizin tercihiniz ne olur '' sorusu üzerine, ne Başbakanlık ne de hükümetin içinde olup olmama meselesinin kendileri için önemli olmadığını belirtti. Yılmaz, şunları söyledi 
     ''Bizim için önemli olan, kurulacak hükümetin AB ile ilgili öncelikleri yerine getirmesi, ekonomik istikrarı koruyucu bir hükümet olması, eğer mümkün olursa, siyasi partiler ve seçim kanunlarındaki değişiklikleri gerçekleştirmesi, o şart değil... Çünkü benim gördüğüm kadarıyla şu anda partiler arasında bir uzlaşma sağlanması pek kolay değil. Kısa sürede de olacak değil. Ama AB konusunda yapılması gerekenler bizim için birinci öncelik. Biz içinde olmasak bile.'' Hükümetin ne kadar sürede kurulacağına ilişkin bir soru üzerine de Yılmaz, hükümetin kurulmasına şu anda bir süre biçemediğini, bunun temaslara bağlı olduğunu belirtti. 
     ''Umarım ki DSP'deki bu dalgalanma kısa sürede sonuçlanır, ondan sonra bu temaslar daha sağlam bir zeminde yürütülür'' diyen Yılmaz, Temmuz ayı sonuna kadar bunun gerçekleşebileceğini, ondan sonra da 15 gün içinde Meclis'teki gerekli düzenlemelerin yapılabileceğini, Aralık ayına kadar da bütün işleri yerine getirebilecek bir takvimin işleyebileceğini öngördüğünü dile getirdi. 
     Yılmaz, Altaylı'nın ''O zaman ilkbaharda bir seçim olabilir'' diye konuşması üzerine, seçim için ilkbaharın beklenmeyebileceğini söyledi. 
     Seçim için en uygun gördüğü tarihin 2003 yılı sonbaharı olduğunu tekrarlayan Yılmaz, ''Türkiye'de artık her mevsimde seçim yapılabilir. 
     Önümüzdeki sene ilkbaharda da olabilir. Ama eğer sadece Türkiye'yi seçime götürmek için bir hükümet kurulacaksa o zaman bu hükümetin, değişmesine gerek yok. O zaman bu hükümet daha fazla vakit kaybetmeden 29 Eylül Pazar günü seçime gitmelidir'' diye konuştu. 
     





</TEXT>
</DOC>
