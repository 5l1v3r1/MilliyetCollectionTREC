<DOC>
<DOCNO> 76960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sondun01.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Şaron'a "Filistin topraklarından derhal çekil" 
</HEADLINE>
<TEXT>

     ABD Başkanı George Bush, İsrail Başbakanı Ariel Şaron ile yaptığı telefon görüşmesinde, İsrail güçlerinin Filistin topraklarından derhal çekilmesini isterken, Şaron da aynı görüşmede, ülkesinin Batı Şeria'daki operasyonlarını bir an önce bitirmek için elinden geleni yapacağını söyledi. 
     Amerikan yönetiminden isminin açıklanmasını istemeyen bir yetkili, Bush'un, Şaron'u arayarak, İsrail güçlerinin ''gecikmeden geri çekilmesini'' istediğini ve bu süreçteki bir gecikmenin, ABD önderliğindeki barış misyonunu zarara uğratabileceği uyarısında bulunduğunu belirtti. 
     Yetkilinin açıklamasına göre, Amerikan Başkanı, 20 dakika süren ve gergin bir havada geçen görüşmede Şaron'dan ''sadece söz değil, icraat beklediğini'' vurgularken, İsrail'in Batı Şeria'da şiddetlenen operasyonlarından duyduğu derin kaygıyı da dile getirdi. 
     Bush ayrıca, İsrail'in artık ilerleme sağlaması ve gerginliği gidermesi gerektiğini, böylece diplomasinin işleyebileceğini belirtti. 
     İsrail Başbakanı Şaron ise görüşmede, Batı Şeria'daki askeri operasyonu ''en çabuk biçimde'' sona erdirmek için ellerinden geleni yapacaklarını ve bunun için de ''her türlü çabayı göstereceği'' sözünü verdi. 
     Şaron'un makamından yapılan açıklamada, İsrail Başbakanı'nın, Bush'a, askeri operasyona bir an önce son verilmesi yönündeki Amerikan taleplerini anlayışla karşıladığını, ancak İsrail güçlerinin, ''silahlar, silahlı teröristler ve bir çok patlayıcı maddenin yer aldığı kent ve köylerde zor koşullar altında görev yaptığını'' söylediği belirtildi. 
     Açıklamada, Şaron'un, İsrail'in sivil kayıplarını önlemek için her türlü çabayı gösterdiğini ve bu önlemin, operasyonun uzamasına yol açtığını vurguladığı da kaydedildi. 
     Bununla birlikte, açıklamada, operasyona ne zaman son verileceği konusunda bilgi yer almazken, Şaron'un da görüşmede, operasyonun yakın zamanda biteceği yönünde bir taahhütte bulunmadığı bildiriliyor. 
     Bush, İsrail güçlerinin Filistin kentlerinde operasyonlara başlamasından bu yana ilk kez Şaron'u telefonla aradı. 
     Amerikan Başkanı, İngiltere Başbakanı Tony Blair ile düzenlediği ortak basın toplantısında da, İsrail'in Filistin topraklarındaki operasyonlarına son vermesi ve son zamanlarda işgal ettiği kentlerden gecikmeden geri çekilmesi gerektiğini söylemişti. 
     
     İsrailli komutandan farklı açıklama... 
     Bu arada, İsrail Hava Kuvvetleri Komutanı Tuğgeneral Dan Halutz, ordunun, operasyonun ilk aşamasını sona erdirmek için üç haftaya, harekatın etkilerinin kalıcı olmasını garanti altına almak içinse dört haftaya daha ihtiyacı olduğunu söyledi. 
     Halutz, İsrail'in operasyon süresince 1200 kişiyi tutukladığını, bunlardan 100'ünün İsrail'in arananlar listesinde bulunduğunu açıkladı. 
     İsrail hükümetinden üst düzey bir yetkili de, İsrail'in, sadece hedeflerine ulaştığı zaman geri çekilebileceğini kaydetti. 
     Yetkili, ''İşgal ettiğimiz bölgelerden mümkün olan en erken tarihte çekilmek istiyoruz, ancak bunu sadece, Filistinli teröristlerin tutuklanmasının ardından yapabiliriz'' dedi. 
     






</TEXT>
</DOC>
