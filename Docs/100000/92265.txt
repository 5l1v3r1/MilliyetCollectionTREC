<DOC>
<DOCNO> 92265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur06.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Lice'de toplu mezar bulundu... 
</HEADLINE>
<TEXT>

     Diyarbakır'ın Lice İlçesi'nde, inşaat için temel kazılması sırasında ortaya çıkan toplu mezarda 15 iskelet bulundu. İlk incelemede çok eski döneme ait olduğu bildirilen iskeletler, Adli Tıp tarafından incelenmek üzere Cumhuriyet Savcılığı'na teslim edildi. 
     Lice'ye bağlı Uçarlı Köyü'nde ev inşaatının temel kazısı sırasında köylüler, toplu mezar buldu. Bunun üzerine, köylüler durumu jandarmaya bildirdi. 
     Jandarmayla birlikte olay yerine gelen Diyarbakır Müze Müdürlüğü görevlileri, Lice Cumhuriyet Savcısı Ersin Akdere gözetiminde ön araştırma yaptı. Araştırmada, toplu mezardan 15 iskelet çıkarıldı. 
     Diyarbakır Müze Müdürlüğü yetkilileri, yapılan ilk incelemede, iskeletlerin çok eski dönemlere ait olduğunu, ancak kemikler üzerinde yapılacak inceleme sonucu kesin tarihin belirlenebileceğini kaydettiler. 
     Yetkililer, iskeletlerin dağılmış vaziyette olduğunu belirterek, şu bilgiyi verdiler 
     ''Köylüler ev inşaatı için temel kazarken, taş levhalarla lahit şeklinde düzenlenmiş mezar kapağı bulduklarını söylediler. 2 metre 10 santimetre uzunluğunda ve 90 santimetre derinliğinde olan mezar düzgün bir şekilde yapılmış. Üst üste bırakılan iskeletler zamanla dağılmışlar. Bulunan insan iskeletler 1.80 - 1.90 metre boylarında. Mezarda iskeletler dışında o dönemin tespitinde yardımcı olabilecek herhangi bir malzeme bulunmadı. Ayrıca buluntuların hangi yıllar ve döneme ait olduğu konusunda bir şey söylemek mümkün değil. İlk inceleme sonucunda çok eski dönemlere ait olduğunu tahmin ediyoruz.'' Müze Müdürlüğü yetkilileri, iskeletlerin bir tutanakla Lice Cumhuriyet Savcısı Ersin Akdere'ye teslim edildiğini ve incelenmek üzere Adli Tıp Kurumu'na gönderileceğini belirttiler. 
     





</TEXT>
</DOC>
