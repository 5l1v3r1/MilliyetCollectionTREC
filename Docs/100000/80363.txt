<DOC>
<DOCNO> 80363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko19.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''Ekonomik güçlükleri fırsatlara dönüştürmeliyiz'' 
</HEADLINE>
<TEXT>

     Cumhurbaşkanı Ahmet Necdet Sezer, ekonomik istikrar programının ödün verilmeden uygulanmasının, bu yıl içinde ekonominin sürdürülebilir bir büyümeye yeniden geçeceği ve yüksek enflasyonun kabul edilebilir düzeylere indirileceği yönündeki beklentileri güçlendirdiğini bildirdi. 
     Cumhurbaşkanlığı Basın Merkezi'nden yapılan açıklamaya göre, Sezer, Dünya Türk İşadamları 4. Kurultayı'na mesaj gönderdi. 
     Kurultaya bu mesajla seslenme olanağı bulmaktan mutluluk duyduğunu belirten Cumhurbaşkanı Sezer, Türkiye'de ve dünyanın değişik ülkelerinde başarılı çalışmalar yapan Türk girişimci, yatırımcı ve işadamlarını, her toplantıda artan bir katılımla biraraya getiren Türkiye Odalar ve Borsalar Birliği ile Türk Dış Ticaret Vakfı'nın yöneticilerini kutladı. 
     Dünya Türk İşadamları Kurultaylarına 3 dönem başkanlık yapan işadamı Sakıp Sabancı'ya, bu geniş çaplı düzenlemenin bugünkü gurur verici düzeyine ulaşmasındaki katkıları için takdir ve teşekkürlerini ileten Cumhurbaşkanı Sezer, bu görevi devralan Rıfat Hisarcıklıoğlu'na da bu girişimi daha ileri boyutlara taşıyacağı inancıyla başarılar diledi. 
     Cumhurbaşkanı Sezer, bu kurultayların, Türk iş dünyasına, ülke dışında etkinliklerini sürdüren Türk girişimci ve işadamlarını daha yakından tanıma ve onlarla doğrudan iletişim kurma olanağı verdiğini belirterek, yurtdışındaki Türk sermaye birikiminin, Türk ekonomisine kazandırılmasına yönelik bir ortam oluşturmasının da kurultayların önemli işlevlerinden biri olduğunu ifade etti. Cumhurbaşkanı Sezer, mesajında şunları kaydetti 
     ''Çeşitli ülkelerde iş yapan, değişik güçlükleri ve sorunları aşarak başarılı tasarılara imza atan Türk girişimcilerinin bu vesileyle biraraya gelerek güçlerini birleştirmeleri, deneyimlerini birbirleriyle ve Türkiye'deki meslektaşlarıyla paylaşmaları, ülkemizdeki gelişmeler hakkında ilk elden bilgi almaları da kanımca büyük önem taşımaktadır. 
     Dünya Türk İşadamları Kurultayının, bu yıl ülkemizin ciddi bir ekonomik bunalımın çok yönlü etkilerinden kurtulmaya ve ekonomimizin geleceğine ilişkin olumlu işaretlerin alınmaya başladığı bir dönemde gerçekleştirilmesini de iş dünyamızın dayanışma anlayışını, umutlarını ve beklentilerini ortaya koyacak olması yönünden önemli bir fırsat olarak görmekteyim. 
     Türkiye, uluslararası çalkantılarla geçen son bir yıl içinde, bir yandan ekonomik bunalımın yarattığı sorunları çözmeye çalışırken, öte yandan da ekonomisini çağdaş bir yapıya kavuşturma yönünde köklü adımlar atmıştır. İyi işleyen bir piyasa ekonomisinin siyasal düzeydeki ön koşulları, çoğulcu ve katılımcı bir demokrasi ve yolsuzluklardan arındırılmış saydam bir yönetimdir. Türkiye, demokrasinin çağdaş ölçütler ışığında geliştirilmesi ve yönetimin saydamlaştırılması konusundaki kararlılığını da yapılan anayasal ve yasal reformlarla ortaya koymuştur. Bu yönüyle, atlatmakta olduğumuz güç dönemin bize, değerlendirilmesi gereken olanaklar sunduğuna ve yaşadığımız ekonomik güçlükleri fırsatlara dönüştürmemiz gerektiğine inanıyorum. 
     Ekonomik ve mali konularda gerçekleştirilen yapısal değişikliklerle giderek dışa açılan ve uygun yatırım koşullarına kavuşturulan Türk ekonomisi, bugün dünyadaki Türk işadamlarına geniş olanaklar sunmaktadır. Ekonomik istikrar programımızın ödün vermeden uygulanması, bu yıl içinde ekonomimizin sürdürülebilir bir büyümeye yeniden geçeceği ve yüksek enflasyonun kabul edilebilir düzeylere indirileceği yönündeki beklentileri güçlendirmiştir.'' Cumhurbaşkanı Sezer, Avrupa Birliği'ne tam üyelik yolunda sürdürülen kapsamlı çalışmaların ve yasal uyarlamaların da Türk ekonomisinin tüm kesimlerinin daha güçlü ve rekabetçi yapılar içinde Avrupa ekonomileriyle daha fazla bütünleşmesini sağlamakta olduğunu kaydetti. 
     Bölgesinde ekonomik ve ticari yönden çekici bir güç olan Türk ekonomisinin, böylelikle uluslararası konumunu da giderek sağlamlaştırdığını vurgulayan Sezer, şöyle dedi 
     ''Bu yıl, Amerika Birleşik Devletleri'yle ekonomik ve ticari ilişkilerimizin, aramızdaki stratejik ortaklık anlayışına uygun bir düzeye çıkarılmasına ilişkin siyasal kararlılık, karşılıklı biçimde güçlendirilmiş ve bu yönde kapsamlı adımlar atılmaya başlanmıştır. 
     Büyük komşumuz Rusya ve dünyanın en güçlü ekonomilerinden birine sahip Çin Halk Cumhuriyeti'yle ekonomik ve ticari ilişkilerimiz de yeni bir işbirliği anlayışına ve içeriğe kavuşturulmaktadır. 
     Komşularımıza olan ihracatımız artış göstermiş, Ortadoğu, Balkanlar, Kafkaslar ve Orta Asya'daki ülkelerle ekonomik ve ticari ilişkilerimizi daha düzenli ve güvenli duruma getirecek kurumsal bağların güçlendirilmesi yolunda önemli yol katedilmiştir. 
     Türk ekonomisi, gerçekleştirilmekte olan yasal düzenlemelerin yanı sıra Türk özel kesiminin övgüye değer girişimciliği ve dinamizmiyle yeniden güçlenmekte ve geleceğe umutla bakmaktadır. Kendilerini dünyaya kabul ettirmiş olan işadamlarımızın katkılarının da bize ayrı bir güç verdiğine inanıyorum.'' 
     





</TEXT>
</DOC>
