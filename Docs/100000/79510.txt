<DOC>
<DOCNO> 79510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur23.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT'den 2023'e mektup kampanyası 
</HEADLINE>
<TEXT>

     PTT Genel Müdürlüğü tarafından toplumda mektup yazma alışkanlığını yaymak ve "mektup" kavramını canlı tutmak amacıyla düzenlenen "2023'e Cumhuriyetimizin 100. Yılına Mektup Kampanyası", 23 Nisan Salı günü başlayacak. 
     PTT Genel Müdürlüğü'nce, 23 Ekim 1986 tarihinde düzenlenen "2000 Yılına Mektup" kampanyasının benzeri niteliğinde bu yeni kampanyada, vatandaşlar, aile fertlerine, arkadaşlarına, sevgililerine, devlet büyüklerine ulaştırılmak üzere mektup yazarak, çeşitli konulardaki düşüncelerini dile getirecekler. 
     Kampanya 23 Nisan-29 Ekim 2002 tarihleri arasında gerçekleştirilecek. Türkiye genelindeki PTT merkezlerinde toplanacak mektuplar, daha sonra özel kutularda saklanmak üzere Değerli Kağıtlar Depo Müdürlüğü'ne gönderilecek. 
     Mektupların dağıtım ve teslim işlemlerine ise Türkiye Cumhuriyeti'nin kuruluşunun 100'üncü yıldönümü olan 29 Ekim 2023 tarihinde başlanacak. 
     





</TEXT>
</DOC>
