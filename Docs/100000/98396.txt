<DOC>
<DOCNO> 98396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur23.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "AB yasaları için elimizden geleni yapacağız" 
</HEADLINE>
<TEXT>

     Başbakan Bülent Ecevit, AB uyum yasalarının çıkması gerektiğini belirterek, ''Çıkması için elimizden geleni yapacağız'' dedi. 
     Ecevit, DSP'li bakanlar, grup başkanvekilleri ve parti yöneticileri ile Başbakanlık Resmi Konutu'nda 2 saat süren bir toplantı yaptı. 
     Ecevit, toplantıdan sonra, konutun bahçesinde yaptığı açıklamada, genel bir durum değerlendirmesi yaptıklarını söyledi. 
     Özellikle erken seçim konusunu değerlendirdiklerini ifade eden Ecevit, ayrıca, AB uyum yasalarının bir an önce yürürlüğe girmesi için yapılabilecekler, yargı reformu ile ilgili tasarılar, erken seçimin ekonomiye olumsuz etkileri üzerinde durduklarını söyledi. 
     Basın konusundaki yasa tasarıları ile yurtdışındaki seçmenlerin oy kullanma haklarını da değerlendirdiklerini ifade eden Ecevit, şöyle devam etti 
     ''Yıllardır yurtdışındaki vatandaşlarımızın oy kullanması ihmal ediliyor. Yasalar çıkarılacak, bu vatandaşlarımız oy kullanabilecek diyoruz. Fakat, araya erken seçim giriyor ve bu konuda bir türlü yasama çalışması yapılamıyor. O konu üzerinde durduk. 
     Seçim harcamalarının denetimi çok önemli. Bu konuda ciddi yakınmalar var. Bununla ilgili yasama çalışmasının mutlaka yapılması gerektiği üzerinde duruluyor. 
     İşçilerin ve iş dünyasının beklentileri üzerinde görüşmeler yaptık. 
     Sel felaketi ile ilgili çalışmalar yaptık. Bu şekilde çok verimli bir çalışma yapmış olduk.'' Ecevit, Pazartesi günü de DSP TBMM Grubu'nun toplanacağını bildirerek, bu toplantıda grubun görüşlerini alacağını ifade etti. 
     
     SORULAR- 
     Soruları da yanıtlayan Ecevit, TBMM'nin Pazartesi günü yapılacak toplantısında DSP'nin tavrının ne olacağının sorulması üzerine, ''Bu konuda grubumuzun da görüşlerini alacağız. Seçimler bağlamında veya seçimlerden ayrı olarak birtakım ivedilik taşıyan, toplumun özellikle önem verdiği yasalar var. Bunlar üzerinde konuşmalar yaptık'' dedi. 
     Ecevit, ''AB yasaları bu Meclis'ten çıkabilir mi'' sorusuna ise ''Çıkması gerekiyor. Çıkması için elimizden gelini yapacağız'' yanıtını verdi. 
     ''Seçim kararı alınmadan önce bu yasalar çıkarılacak mı DSP ne yapacak. Net tavrını belirledi mi'' sorusu üzerine de Ecevit, ''Biz sadece erken seçim deyip geçiştiremeyiz. Bir yandan erken seçim üzerinde durulurken, erken seçim olabilir mi, olamaz mı, nasıl olur, bunlar üzerinde durulurken, değişik toplum kesimlerinin önde gelen isteklerini de tabii değerlendirmek gerekirdi. Bu konuda verimli bir çalışma yaptık. Tabii Meclis çalışmaya başladığında tüm bunları gündeme daha etkili bir biçimde getireceğiz' dedi. 
     ''Kemal Derviş'in durumunu görüştünüz mü'' sorusuna Ecevit, ''Hayır, o konu üzerinde hiç durmadık'' yanıtını verdi. 
     Ecevit, Yeni Türkiye'nin kurucularından Hüsamettin Özkan'ın Derviş'in kendi partilerine katılacağını söylediğinin belirtilmesi üzerine de ''Beni ilgilendiren bir şey değil'' dedi. 
     Ecevit, ''Derviş'in hükümetten ayrılması durumunda yerine teknokrat bir bakan mı atamayı düşünüyorsunuz'' sorusuna da daha gerçekleşme aşamasına gelmiş bir durumun olmadığını söyledi. 
     MGK bildirisinde, ''olası bir Irak operasyonunun değerlendirildiğinin'' ifade edildiği hatırlatılarak, bu konuda yeni bilgiler olup olmadığının sorulması üzerine de Ecevit, ''Hayır, yeni bilgiler yok. Fakat bildiğiniz gibi ABD yönetimi Irak'a bir askeri harekat konusunda kararlı gibi görünüyor. Fakat henüz ciddi ve kapsamlı bir planlama yapılmadığı anlaşılıyor. Bizim de bu konuda kaygılarımız var. Bu kaygılarımızı ABD yönetimine bütün açıklığıyla ve dostça ilettik ve iletiyoruz'' diye konuştu. 
     Ecevit, bir soru üzerine de Kemal Derviş ile bu ara telefon görüşmesi yapmadığını söyledi. 
     Ecevit, bir başka soru üzerine de Yüksek Askeri Şura toplantısına katılacağını bildirdi. 
     





</TEXT>
</DOC>
