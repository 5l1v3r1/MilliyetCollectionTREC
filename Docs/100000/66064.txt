<DOC>
<DOCNO> 66064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo16.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Simao "Şovu değil antrenörümün dediğini yapmayı severim" 
</HEADLINE>
<TEXT>

     Fenerbahçe'nin Brezilyalı futbolcusu Simao, sarı-lacivertli kulüpte herkesin kendisine kucak açtığını ve İstanbul'da olmaktan mutluluk duyduğunu söyledi. 
     Simao, Samandıra Tesisleri'nde düzenlediği basın toplantısında, Fenerbahçe gibi bir kulübe gelmekle ne denli iyi bir seçim yaptığının farkına vardığını belirterek, ''Burada, başta futbolcu arkadaşlarım olmak üzere yöneticiler, teknik heyet ve camia bana çok yardımcı oluyor. İyi ki Fenerbahçe'ye gelmişim'' diye konuştu. 
     
     "Galatasaray'ı yakalarız" 

     Simao, şampiyonluktaki rakipleri Galatasaray ve Beşiktaş'ın iyi takımlar olduğunu kaydederek, ''Aramızda puan farkı var ama 2 takımı da yakalayacağımıza inanıyorum. Çünkü takımımızın bu güce sahip olduğunu biliyorum'' dedi. 
     
     "Şovu sevmem" 

     Brezilyalı futbolcu, bir gazetecinin ''Brezilyalı futbolcular daha çok sahada şov yapmayı seviyor. Senin de öyle bir özelliğin var mı '' biçimindeki sorusuna ''Evet, Brezilya'da şov yapan çok oyuncu var. 
     Ancak ben şov yapmayı sevmem. En çok markajı, iyi pas vermeyi ve antrenörümün istediğini yapmayı severim'' yanıtını verdi. 
     Fenerbahçe taraftarlarına da değinen Simao, şunları söyledi 
     ''Brezilya'daki seyircilerle Fenerbahçe taraftarları arasında büyük bir benzerlik var. Brezilya'daki heyecanı burada da görüyorum. 
     Zaten futbolu seven ülkelerde bu coşku hep vardır. Biz futbolcular için böyle bir coşkunun olması çok iyi oluyor. 
     






</TEXT>
</DOC>
