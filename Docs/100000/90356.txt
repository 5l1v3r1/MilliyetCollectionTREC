<DOC>
<DOCNO> 90356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo04.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Bize cesaret verin, sizi kahraman yapalım" 
</HEADLINE>
<TEXT>

     17. Dünya Kupası finallerindeki mücadelesini sürdüren A Milli Takım'da, teknik 
     direktör Şenol Güneş, 2. turda yarın Japonya ile yapılacak maç öncesinde, ''Bize cesaret verin, sizi kahraman yapalım'' dedi. Şenol Güneş'in, milli takımın kamp yaptığı New World Otel'de yaptığı basın toplantısına, dünya medyası büyük ilgi gösterdi. Planladıkları ve söz verdikleri biçimde 2. tura yükseldiklerini anlatan Güneş, ''Bunu yaparken takımımıza ve kendimize güvendik. Pes etmedik. Futbol bir sanattır. Futbolcular da sanatçılardır. Güneş'in doğduğu yerde, Japonya'da insanların sevgisiyle karşılaştık. Kendimizi evimizde gibi hissediyoruz. Herkese çok teşekkür ediyoruz'' diye konuştu. 
     
     HEDEF İLK 8 TAKIM 
     32 takım içinden 16'ya kaldıklarını hatırlatan Güneş, ''Hedefimiz 
     8 takım arasında yer almak. Bunu başarmak için çalışıyoruz. 
     Basamakları birer birer çıkıyoruz. Halkımızın mutluluğu, bizim gururumuz oldu'' dedi. 
     
     ''JAPONYA, GÜÇLÜ BİR TAKIM'' 
     Artık eleme maçları oynayacaklarını ve bu maçların, grup maçlarına oranla çok daha değişik atmosferde oynandığını vurgulayan Güneş, konuşmasını şöyle sürdürdü 
     ''Japonya, güçlü bir takım ve her geçen yıl başarı trendi yükseliyor. 1998 Dünya Kupası'nda 3 yenilgileri vardı. Bu Dünya Kupası'nda ise hiç yenilgileri yok. İyi bir teknik direktöre, iyi bir takıma ve müthiş bir seyirciye sahipler. Son dönemde de Asya Kupası'nı kazanan bir Japonya ile oynayacağız. Japonya, bu turnuva için çok genç bir takım ve yaş ortalaması 25. Dolayısıyla aynı jenerasyonda, yaş farkı olmayan futbolcular takımdaki iyi anlayışı sahaya da yansıtıyor. 
     Disiplinli bir takım oyunu oynayarak, agresif bir anlayışla hücumu ve savunmayı beraber düşünüyoruz. Bu maçta kanatları iyi kullanan galibiyete daha yakın bir takım olacak.'' 
     
     FUTBOLCULAR TARİHE GEÇTİ 
     ''Futbolcular tarihe isimlerini altın harflerle yazdırdılar'' diyen Güneş, ''Şimdi tarih ötesine geçmelerini ve Japonya'da kalmalarını istiyorum. Ne olursa olsun, iyi bir futbol izlettirmek istiyoruz'' dedi. 
     
     ''JAPON VE TÜRK HALKLARININ DOSTLUĞU SÜRECEK'' 
     Güneş, Türkiye'nin kazandığında Japon halkının, yitirdiğinde de Türk halkının üzüleceğini bildiklerini, ancak sonuç ne olursa olsun, Japon ve Türk halkının dostluğu süreceğini söyledi. 
     
     ''TÜRKİYE'NİN YÜKSELEN BİR ÇİZGİSİ VAR'' 
     Türkiye'nin, 1997'den itibaren yükselen bir çizgisi olduğunu dile getiren Güneş ''Türk kamuoyu maçın sonucuna bakıyor. Bu da bize baskı yapıyor. Hiçbir başarı şansa bağlı değildir. Uzun yıllar çalışmanın ürünüdür. Sonuçlar iyi olmadığı zaman yanınızda çok az insan buluyorsunuz. Bu düşünceyi ortadan kaldırmalıyız. Bunu yaparsak, Türkiye her yönden gelişimini artırır'' diye konuştu. 
     
     ''ÜÇÜNCÜYE İZİN VERMEYECEĞİZ'' 
     ''Seyirci desteğini kırmak için iyi futbol oynamak zorunda olduklarını hatırlatan, Güneş, şöyle konuştu 
     ''Deplasman olması bizim için çok önemli bir olay değil. Benim görevde olduğum süre içinde İsveç'e kendi sahamızda kaybettik, bir de Brezilya'ya yenildik. 2 maçta da 1-0 öndeyken yenildik. 2 maçın da son dakikalarında yediğimiz gol sonrasında kaybettik. 2 maç da şanssızlık ve haksızlıkla kaybedildi. Üçüncünün olmasına izin vermeyeceğiz ve bu maçı kazanacağız.'' 
     
     ''UĞURLU'' HAKEM COLLINA 
     Güneş, İtalyan hakem Pierluigi Collina'nın dünyada bir numaralı hakem olduğunu ve bu Dünya Kupası'nda ilk kez bir Avrupalı hakemin kendi maçlarını yöneteceğini belirterek, ''İyi ve tarafsız bir maç yöneteceğine inanıyorum. Penaltılara bırakmadan Japonya'yı yenmek istiyoruz'' dedi. 
     
     SAKATLAR VE CEZALILAR 
     Öte yandan, Çin maçında gördükleri sarı kartlarla cezalı duruma düşen Emre Aşık ve Emre Belözoğlu, Japonya karşısında forma giyemeyecek. Emre Belözoğlu ayrıca, dünkü idmanda sakatlık geçirdi. 
     Şampiyonanın başından bu yana sakatlığı süren Okan ile durumunda olumlu bir gelişme olmasına karşın Mustafa İzzet bu maçta takımdaki yerini almayacak. 
     Sakatlıkları bulunan milli takımın golcüsü Hakan Şükür ve kaleci Rüştü'nün durumlarının bir kez daha değerlendirileceği ve oynayıp oynayamayacaklarına maç saatinde karar verileceği bildirildi. 
     





</TEXT>
</DOC>
