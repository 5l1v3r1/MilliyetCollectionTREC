<DOC>
<DOCNO> 80934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur29.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak dizi oldu turistler akın etti 
</HEADLINE>
<TEXT>

     Özel bir televizyon kanalında yayınlanan ''Asmalı Konak'' dizisine ismini veren Nevşehir'in Ürgüp İlçesi'ne bağlı Mustafapaşa Beldesi'ndeki tarihi konak, son 2 ayda 50 bini aşkın yerli ve yabancı turist tarafından ziyaret edildi. 
     Asmalı Konak'ın sahibi Süleyman Öztürk, A.A muhabirine yaptığı açıklamada, 250 yıllık tarihi konağın dizi çekimlerinin başladığı andan itibaren ziyaretçi akınına uğradığını söyledi. 
     İki ay içinde aralarında üst düzey askeri yetkililer ve sanatçıların da bulunduğu 50 bini aşkın yerli ve yabancı turistin konağı ziyaret ettiğini belirten Öztürk, yapım şirketiyle Nisan ayı sonuna kadar imzalanan protokolün, yoğun ilgi nedeniyle Haziran ayına kadar uzatıldığını açıkladı. 
     Konağın, dedesi tarafından 1938'de 10 liraya satın alındığını kaydeden Öztürk, şunları söyledi 
     ''10 yıldır Kapadokya turizmine pansiyon ve restoran olarak hizmet verdiğimiz Asmalı Konak, tarihinde bu kadar ziyaretçi görmemişti. 
     Böyle bir ilgiyi beklemiyorduk. Bir taraftan dizi çekimleri, diğer yandan konağı görmek isteyenler zaman zaman bizi sıkıntıya sokuyor. 
     Taleplere yetişmekte zorlanıyoruz.'' Mustafapaşa Belediye Başkanı Mustafa Özer de yoğun ilgi nedeniyle, seyahat acentalarının Kapadokya tur programlarına Asmalı Konak'ı da eklediklerini kaydetti. 
     





</TEXT>
</DOC>
