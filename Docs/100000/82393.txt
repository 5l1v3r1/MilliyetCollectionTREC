<DOC>
<DOCNO> 82393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun25.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın yeni başbakanı radikal reformcu çıktı 
</HEADLINE>
<TEXT>

     Fransa'da hükümeti kurmakla görevlendirilen Jean-Pierre Raffarin'in, radikal bir reform programı önerdiği ortaya çıktı. 
     Raffarin, Ocak ayında yayımlanan kitabında, 10 bölümden oluşan bir reform programını önerdi. Programda, özellikle ademi merkeziyetçilik ve liberal ekonomik politikalara öncelik verilmesi istendi. 
     ''Yeni Bir Yönetim İçin'' başlığıyla yayımlanan kitabın ''Kamunun Modernleşmesi'' adlı birinci bölümünde, cumhurbaşkanının yetkilerinin artırılması, bakanların sayısının azaltılması ve lağvedilecek bakanlıkların görevlerinin yerel yönetimlere bırakılması önerildi. 
     ''Demokrasinin Korunması'' başlıklı ikinci bölümde, her kasabada vatandaşların siyasi liderler hakkında düşündüklerini açıkca söyleyebilecekleri ''ulusal danışma günlerinin'' düzenlenmesi istendi. 
     Raffarin'in ''Yerel Yönetimler'' ile ilgili önerileri arasında, kültür, turizm, sosyal konular, küçük ölçekli işletmeler ve çevre konularında yetkilerin yerel yönetimlere devredilmesi bulunuyor. 
     Reformlar çerçevesinde bölgelerin özerk mali yapılanmaya gitmesini isteyen Raffarin, katma değer vergisinden bir bölümün yine yerel yönetimlere aktarılması görüşünü dile getirdi. 
     Kitabın 4. bölümünde, eğitim sisteminin gözden geçirilmesi istenirken, üniversitelere daha fazla özerklik verilmesi ve büyük araştırma programlarının başlatılması istendi. 
     ''Aile Politikası'' ile ilgili bölümde, miras yasasının gözden geçirilmesi ve bazı durumlar için veraset vergisinde vatandaşlara kolaylık sağlanması önerildi. Raffarin'in önerdiği reform programında, vergilerden aile dayanışma fonu kurulması istendi. 
     ''Sosyal Demokrasi'' ile ilgili bölümde ise haftalık 35 saatlik çalışma süresiyle ilgili uygulamadan küçük işletmelerin muaf tutulması ve sosyal güvenlik sistemi için yeni bir sosyal sözleşme hazırlanması gibi öneriler yer aldı. 
     ''Kamu çalışmalarında şeffalık ilkesini benimsenmesi'' ile ilgili bölümde, bütçenin denetimi için yarısı memurlarden, yarısı akademisyenlerden oluşacak bir denetim kurumu oluşturulması istendi. 
     Raffarin, sağlık politikaları ve çevre politikasını gözeten küçük firmalara kolaylıklar sağlanmasını da önerdi. 
     Reform önerilerinin AB ile ilgili bölümünde, bölgeler ve üye ülkelerde yetki sınırlarının iyice çizildiği bir Avrupa anayasası oluşturulmasını savunan Raffarin, karar mekanizmasında çifte çoğunluk sistemini ve AB bölge fonlarının yönetiminin bölgelere aktarılmasını istedi. 
     Fransız kültürünün dünyada yaygınlaştırılması için, bazı sektörlerde vergi indiriminin yapılmasını öneren Raffarin, Fransa'nın sınırlarının öğrenci, araştırmacı ve sanatçılara daha fazla açılması gerektiğini belirtti. 
     Raffarin, yabancıların yerel seçimlerde oy kullanmaları konusunda tartışma başlatılması çağrısında bulundu. 
     





</TEXT>
</DOC>
