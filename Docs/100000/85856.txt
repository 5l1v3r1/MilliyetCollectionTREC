<DOC>
<DOCNO> 85856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun02.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'tan intihar saldırılarına devam çağrısı... 
</HEADLINE>
<TEXT>

     Lübnan'da faaliyet gösteren aşırı dinci Hizbullah örgütünün lideri Şeyh Hasan Nasrallah, Filistinlilere, intihar saldırılarına devam etmeleri çağrısında bulundu. 
     Nasrallah, Lübnan'ın başkenti Beyrut'ta 20 bin kadar yandaşına yaptığı konuşmada, ''İsrail hedeflerine karşı düzenlenen intihar saldırılarının, bunlara son verilmesi yönündeki Amerikan baskılarına rağmen sürdürülmesi gereken etkili bir silah olduğunu'' söyledi. 
     İsrail'in Güney Lübnan'dan çekilmesinin ikinci yıldönümü dolayısıyla bir futbol stadyumunda toplanan kalabalığa hitaben konuşan Nasrallah, ''Eğer bu silahı zayıflatırsak, bu durum, İsrail'e güvenlik sağlayacak. Lübnan direnişi göstermiştir ki, ölümü sevenler, ölümden korkanları yenilgiye uğratır'' dedi. 
     İntihar saldırılarının, İsrail'in işgali ve Filistin kentlerine düzenlediği misilleme saldırılarının hiçbir yarar getirmediğini ortaya koyduğunu belirten Nasrallah, stadyumdaki kalabalığa, Amerikan baskılarından etkilenmemeleri çağrısında bulundu ve ABD'nin, örgütüne yönelik tutumunu eleştirdi. 
     ABD'nin tutumunun, örgütünün İsrail'e karşı savaşından kaynaklandığını kaydeden Nasrallah, ''Amerikalılar, 'Hizbullah ABD'ye bir tehdit oluşturuyor' dediklerinde yalan söylediklerini biliyorlar'' diye konuştu. 
     Nasrallah, ''Amerikalıların en fazla yapabileceği nedir Beni ya da sizi öldürmek mi Eğer kurtuluşumuz, ABD Ulusal Güvenlik Danışmanı Condoleeza Rice'ın ya da bu deli Bush'un önünde eğilmekten geçiyorsa, bin kez ölmeyi tercih ederiz'' dedi. 
     Hizbullah lideri ayrıca, örgütünün, yeni saldırılar planlamak için Lübnan'da El Kaide ve Hamas liderleriyle toplantı yaptığı yönündeki haberleri yalanladı. Nasrallah, ''Bu suçlamalar saçma. Bu yönde bir toplantı yapılmadı'' şeklinde konuştu. 
     ABC televizyonu, izmini açıklamadığı Amerikan istihbarat ve polis yetkililerine dayanarak verdiği haberde, Hizbullah'ın, mart ayı sonlarında Hamas ve El Kaide örgütleriyle bir toplantı yaptığını öne sürmüştü. 
     Hizbullah, El Kaide ve Hamas ile ABD'nin terörist örgütler listesinde yer alıyor. 
     





</TEXT>
</DOC>
