<DOC>
<DOCNO> 57655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur12.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırda bayram coşkusu 
</HEADLINE>
<TEXT>

     Şanlıurfa'nın Suriye sınırındaki Ceylanpınar İlçesi'nde, Türkiye ve Suriye'de bulunan akrabaların bayram nedeniyle ''48 saatliğine evlere konuk olma'' uygulaması başladı. 
     Ceylanpınar Sınır Kapısı'ndan Suriye'ye giriş yapan Ceylanpınar Kaymakamı Ahmet Ümit'i, Resulayn Kasabası Mıntıka Amiri Yarbay Ali El Razi ve beraberindekiler karşıladı. 
     İki ülke yetkililerinin birbirlerinin bayramlarını kutlamalarının ardından Kaymakam Ümit, Resulayn Kababası Mıntıka Amiri Yarbay Razi'ye bir tepsi baklava ile çiçek sundu. 
     Kaymakam Ümit, yaptığı konuşmada, Aralık 1999 tarihinde Şanlıurfa ile Haseki Valiliği arasında yapılan protokol gereği Şanlıurfa'da oturan vatandaşların, Suriye'deki akrabalarını 48 saat süreyle ziyaret edebildiğini söyledi. 
     Bu yıl beşinci bayramın evde konuk olma şeklinde gerçekleştiğini anlatan Ümit, ''İki günde 2 bin 337 kişi Suriye'deki akrabalarıyla bayramlaşacak. Bugün bin 337 kişi, yarın da 1000 kişi akrabalarıyla görüşecek'' dedi. 
     Ümit, sınır geçişlerinde herhangi bir aksaklık yaşanmaması için 135 personelin yaklaşık bir aydır çalıştığını belirterek, şöyle 
     konuştu 
     ''İki yıl önce tel örgüler arasında yaşanan çağdışı görüntüler geride kaldı. Suriye'de akrabası olan vatandaşlar, önceden sadece tel örgüler arkasından bayramlaşabiliyordu. Şimdi el ele tutuşuyorlar. Göz göze bakışıyorlar. Birbirlerinin sıcak çorbalarını içebiliyorlar.'' Kaymakam Ümit, daha sonra sınırdan ilk geçen ''Turan'' ailesinin izin işlemlerini yaptı. Baba Ahmet Turan, bayramda akrabalarını ziyaret etmenin heyecanının yaşadığını ifade ederek, iki ülke yetkililerinin duyarlı yaklaşımı sayesinde Suriye'deki yakınları ile yüz yüze görüşebilme imkanına kavuştuklarını söyledi. 
     Suriye Sınır Kapısı'nda Türkiye'den gelecek akrabalarını bekleyen yaklaşık 1000 kişi, iki ülkenin kardeş ve dostluğunu içeren türküler söylerken, Türk vatandaşları da akrabalarına beraberlerinde çeşitli hediyeler götürdüler. Hediyeler arasında battaniye, kuru erzak, ayakkabı ve ev aletlerinin olması dikkati çekti. 
     Türkiye ile Suriye Arap Cumhuriyeti arasında 1921 tarihinde imzalanan Ankara Anlaşması ile devlet sınırlarının belirlenmesinden sonra iki ülkedeki akrabalar birbirlerinden ayrılmak zorunda kaldı. 
     Sınırın iki yakasında kalan bu insanlar, özellikle dini bayramlarda her türlü olumsuz iklim koşullarına rağmen, güvenlik nedeniyle sınır boyunca çekilen tel örgüler arakasından kalabalıklar halinde uzun yıllar bayramlaşmaya devam ettiler. 
     27 Aralık 1999 tarihinde Şanlıurfa ve Haseki Valilikleri arasında 
     Ceylanpınar İlçesi'nde imzalanan bir protokol ile her iki il sınırları içinde ikamet eden akrabaların idari mektupla sınırı geçerek birbirlerinin evlerinde bayramlaşmalarına izin verildi. 
     Sınır ötesindeki ilk bayramlaşma uygulaması 9-12 Ocak 2000 tarihinde kutlanan Ramazan Bayramı'nda gerçekleştirilmiş, Suriye'den Türkiye'ye 390 aileye mensup 971 kişi giriş yapmıştı. 
     






</TEXT>
</DOC>
