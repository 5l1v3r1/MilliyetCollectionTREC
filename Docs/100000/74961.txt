<DOC>
<DOCNO> 74961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur13.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ortadoğu'da barışa dünya ilgisiz kalıyor" 
</HEADLINE>
<TEXT>

     Başbakan Bülent Ecevit, İsrail'le Filistin arasında çılgınca bir savaşın sürdüğünü belirterek, ''Biz bu savaşı durdurmak için çırpınıyoruz fakat maalesef dünya büyük ölçüde ilgisiz kaldı'' dedi. 
     Ecevit, İstanbul'a hareketinden önce Esenboğa Havalimanı'nda gazetecilerin çeşitli konulardaki sorularını yanıtladı. 
     Ecevit, İstanbul'da ''Forum İstanbul'' adlı toplantıya katılacağını belirterek, burada ekonomik konular üzerinde konuşacağını ve ardından AKUT'un yeni çalışma merkezinin açılışını yapacağını kaydetti. 
     Ecevit, ''AKUT bildiğiniz gibi Türkiye'de deprem felaketine uğrayanlara karşı her zaman, yalnız Türkiye'de değil yurtdışında da yardıma koşan değerli bir kuruluş, onlarla beraber olacağım'' dedi. 
     
     EL HALİL'DEKİ SALDIRI 
     El Halil'deki saldırıyı ''çok üzücü bir olay'' diye nitelendiren Ecevit, şöyle konuştu 
     ''Binbaşı Cengiz Toytunç maalesef hayatını yitirdi, yüzbaşı Hüseyin Özaslan da yaralandı. Buna son derece de üzülüyoruz tabii, Allah rahmet eylesin ve yaralı arkadaşımızı da Allah kurtarsın. 
     İsrail'le Filistin arasında çılgınca bir savaş sürüyor. Biz bu savaşı önlemek için, savaşı durdurmak için sürekli çırpınıyoruz. Oraya heyetler gönderiyoruz, mektuplar yazıyoruz, önerilerde bulunuyoruz, fakat maalesef dünya büyük ölçüde ilgisiz kaldı, yeterince ilgi göstermedi bu olaya. Fakat artık iş çığırından çıktı, mutlaka İsrail- Filistin sorununa hakça bir çözüm bulunması gerekir.'' Ecevit, ''İsrail ve Filistin makamlarına bir girişim oldu mu acaba Kimlerin ateş açtığı konusunda bir bilgi var mı '' diye sorulması üzerine, ''Biliyorsunuz dün gece geç vakit bu haber ulaştı, tabii Genelkurmay bugün gereken çalışmaları yapacaktır, yapmaya başlamıştır ama benim henüz vaktim olmadı'' karşılığını verdi. 
     Son saldırının barış sürecini ne yönde etkiyeceğinin sorulması üzerine de Ecevit, iki tarafın da barış getirmesi için ellerinden geleni yapmaları gerektiğini ifade ederek, şöyle devam etti 
     ''Fakat bu da yeterli değil. Dediğim gibi başta ABD olmak üzere dış dünyanın da mutlaka bu savaşa, bu çılgınca savaşa etkin bir şekilde, etkili bir şekilde dur demesi gerekir. Biz bu konuda ABD ile temas halindeyiz. Son günlerde ABD'de biraz daha etkili tavır almaya başladı. Umarım ki artık bu savaş daha fazla uzamasın.'' ''Arap Birliği Zirvesi'nden umutlu musunuz '' şeklindeki başka bir soruya ise Ecevit, ayrıntıları bilmediğini, Yaser Arafat'ın gidip gitmeyeceğinin ve son aşamalardan bilgisinin bulunmadığını belirtti. 
     Ecevit, ''Afganistan'daki Barış Gücü Komutanlığı'nın Türkiye'ye devriyle ilgili son gelişmeler nelerdir '' diye sorulması üzerine ise şöyle konuştu 
     ''Bizim hangi şartları istediğimiz bunların ne kadarı yerine getirilebilir, ne kadarı yerine getirilemez, bunlarla ilgili görüşmeler sona erdi. Şimdi biz bir değerlendirme aşamasındayız. Genel istek Türkiye'nin Afganistan'da Kabil'de güvenliği üstlenmesi, fakat tabii bu görevi gereği gibi yapabilmesi için bazı şartları var. Onlar üzerindeki görüşmeler de büyük ölçüde tamamlandı. Fakat hala bazı isteklerimiz var, bunlar üzerinde duruyoruz. Herhalde önümüzdeki günlerde durum aydınlığa kavuşur. Sayın Karzai Türkiye'ye gelecekti. 
     Bildiğiniz gibi bu ay sonunda gelecekti, fakat çok ağır bir deprem oldu Afganistan'da. Afgan kardeşlerimize de Allah rahmet eylesin. O nedenle Karzai'nin gelişi biraz gecikti. Son aldığımız haber, 5 Nisan'da gelecek.'' Ecevit, son olarak sorulan ''Liderler zirvesi gündemde mi '' sorusuna da ''Biz her zaman görüşüyoruz zaten'' yanıtını verdi. 
     






</TEXT>
</DOC>
