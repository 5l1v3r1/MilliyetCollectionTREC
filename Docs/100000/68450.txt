<DOC>
<DOCNO> 68450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun10.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney ''Bin Ladin ''Şer ekseninden'' silah edinmeye çalışabilir'' 
</HEADLINE>
<TEXT>

     ABD Başkan Yardımcısı Dick Cheney, Usame Bin Ladin'in terör ağının, Başkan George Bush'un ''şer ekseni'' olarak nitelediği Irak, İran ve Kuzey Kore'den kitle imha silahları edinmesinden endişe edildiğini bildirdi. 
     Başrollerini Tom Cruise ve Kelly McGillis'in oynadığı ünlü ''Top Gun'' filminin çekimlerinin yapıldığı California'daki Miramar hava üssünü ziyaret eden Cheney, buradaki konuşmasında, Bush'un, tepki toplayan ''şer ekseni'' nitelemesine arka çıktı. 
     Cheney, Afganistan'daki mağaralarda ve terörist eğitim kamplarında yapılan araştırmalarda, 11 Eylül terörist saldırılarının arkasındaki Usame Bin Ladin'in terör ağının, kitle imha silahları elde etmeye çalıştığına ilişkin ''bol bol kanıt'' bulunduğunu söyledi. 
     Dick Cheney, ''Başkan Bush'un söylediği gibi ABD, terörist devletlerin ve onların terörist müttefiklerinin, bizi kitle imha silahlarıyla tehdit etmesine izin vermeyecektir'' dedi. 
     Cheney, Usame Bin Ladin ve onun El Kaide ağının, nükleer, kimyasal ve biyolojik silahları ele geçirmek için ellerinden geleni yaptığı gerçeğini bildiklerini belirterek, şunları kaydetti 
     ''Afganistan'daki eğitim kampları ve mağaralar, bu niyetlerinin bol bol kanıtlarıyla dolu. İşte bu yüzden Başkan, doğrudan, şer ekseninden bahsetti. Başkan, bu yüzden, kitle imha silahları arayışına ilişkin tarihi olan, terörist organizasyonlara barınak sağlayan, başkalarına tehlikeli silahlar satan üç ülkenin ismini verdi İran, Irak ve Kuzey Kore.'' 
     






</TEXT>
</DOC>
