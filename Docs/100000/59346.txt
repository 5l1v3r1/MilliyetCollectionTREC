<DOC>
<DOCNO> 59346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur15.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk pornosuna karışan öğretmenin okulunda panik 
</HEADLINE>
<TEXT>

     Emniyet Genel Müdürlüğü ile Bursa polisinin ortaklaşa yürüttükleri operasyon sonucu ortaya çıkarılan ''çocuk pornosu'' skandalına karışan Rehber Öğretmen Özgen İmamoğlu'nun 30 sorgulaması, Bursa Emniyet Müdürlüğü Asayiş Şubesi ekiplerince sürdürülüyor. 
     Türkiye'den İngiltere'ye internet üzerinden porno ihtiva eden fotoğraflar gönderildiğini belirleyen Emniyet Genel Müdürlüğü Asayiş Daire Başkanlığı'na bağlı Çocuk Şubesi'nin ihbarı ile 1 aydan beri takip altına alınan Özgen İmamoğlu, dün, Karaman Mahallesi Zafer Sokak'taki tek başına yaşadığı evde gözaltına alındı. 
     Evde yapılan aramada ele geçirilen porno fotoğrafları incelemeye alan Bursa polisi, onlarca çocuğa ait bu fotoğraflardaki sadece 5 çocuğun kimliğini belirleyebildi. 
     İmamoğlu'nun Bursa'da 1.5 yıldır İlkgüneş İlköğretim Okulu'nda rehberlik öğretmenliği yaptığını, daha önce de Gaziantep'te Mutafoğlu İlköğretim Okulu'nda çalıştığını öğrenen polis, kimliğini belirleyemediği sayıları onlarca olan bu çocukların Gaziantep'te olabileceği ihtimali üzerinde duruyor. Bursa polisi, kimlikleri belirlenemeyen bu çocukların fotoğraflarını Gaziantep Emniyet Müdürlüğü'ne göndererek, kimlik tespiti konusunda yardım istedi. 
     Bursa'da oldukları belirlenen ve kimlikleri tespit edilen 5 çocuk ise Uludağ Üniversitesi'nde psikolojik tedavi altına alındı. 
     Aralarında özürlülerin de bulunduğu bu çocukların, ifadeleri de uzman psikologlarca alınmaya başlandı. Psikologlar, çocuklardan aldıkları bilgileri, operasyonu yürüten Cumhuriyet Savcısı'na iletiyorlar. 
     
     Çok iğrençti 

     Polisin ele geçirdiği fotoğrafları gören bir polis müdürü, fotoğrafları değerlendirirken, ''hayatımda böyle iğrenç bir şey görmemiştim'' dedi. 
     Polis müdürü, fotoğraflarda, aralarında özürlülerin de bulunduğu 8-12 yaşları arasındaki çocukların çıplak halleri ve bu çocuklarla yapılan cinsel ilişkilere ilişkin ''iğrenç'' görüntülerin yer aldığını anlattı. 
     Bu arada, rehber öğretmen Özgen İmamoğlu'nun bu akşam ya da yarın sabah adliyeye sevk edilebileceği öğrenildi. Bursa Emniyet Müdürü Reşat Altay'ın da bu akşam ya da yarın sabah basın toplantısı düzenleyerek açıklamalarda bulunacağı bildirildi. 
     
     Nasıl yakalandı 

     Bursa Emniyet Müdürü Reşat Altay, ''çocuk pornosu'' skandalına karışan rehber öğretmen Özgen İmamoğlu'nun 30 , 1,5 aylık titiz bir çalışma sonucu yakalandığını bildirdi. 
     Altay, ''Çocukların pornografik görüntü ve resimlerini çekip internet aracılığıyla kazanç sağladığı'' iddiasıyla gözaltına alınan ve Bursa Emniyet Müdürlüğü'nde sorgulaması süren İmamoğlu ile ilgili basın mensuplarının sorularını yanıtladı. 
     Operasyonun, Emniyet Genel Müdürlüğü Asayiş Daire Başkanlığı ile Bursa Emniyet Müdürlüğü tarafından ortaklaşa yürütüldüğünü kaydeden Altay, Özgen İmamoğlu hakkında ''çocukların pornografik görüntülerinden kazanç sağladığı'' gerekçesiyle 18 ülkede araştırma yapıldığını bildirdi. 
     Altay, İmamoğlu'yla ilgili yapılan incelemeler sonucu, Bursa'da bir vakfa bağlı İlkgüneş İlköğretim Okulu'nda 1,5 yıldır görev yaptığının ve faaliyetleri için Yenikaraman Semti'nde bulunan evini kullandığının belirlendiğini söyledi. Altay, okulun hangi vakfa bağlı olduğu yönündeki sorulara ''Hidayet Vakfı'' yanıtını verdi. 
     Altay, şöyle konuştu 
     ''Emniyet Genel Müdürlüğü Asayiş Daire Başkanlığı ile birlikte yaptığımız 1,5 aylık titiz çalışmalarda, kişinin tespitinden sonra cumhuriyet savclığıyla irtibata geçildi ve operasyon aşamasına gelindi. Yapılan operasyonda da bu kişi, çok sayıda fotoğraf içeren CD, disket ve video kasetlerle yakalandı. 
     Şahıs hasta bir tip, tedaviye ihtiyacı olan bir tip. Sorgulaması uzman hekimler tarafından, cumhuriyet savcısı nezaretinde yapılıyor. 
     Çocukların ifadeleri de uzman psikologlar tarafından alınıyor. 
     Elimizdeki delilleri değerlendirip neticelendireceğiz. Çocuk sayısını değerlendiriyoruz. Soruşturmayı en kısa sürede tamamlayıp adli mercilere sunacağız.'' 
     
     Dört dörtlük bir çalışma 

     Operasyonun, ''başından sonuna kadar dört dörtlük bir çalışmanın ürünü olduğunu'' ifade eden Altay, görüntüleri izleyip izlemediğine ilişkin bir soruyu ''Görüntülerin bir kısmını izledim. 10-12 yaşları arasındaki çocuklar var. İğrenç görüntüler '' şeklinde yanıtladı. 
     Altay, bir soru üzerine de, zanlının daha önce psikolojik tedavi görmediğinin anlaşıldığını kaydetti. 
     Özgen İmamoğlu'nun sorgulamasının tamamlanmasının ardından yarın adliyeye sevk edileceği öğrenildi. 
     Bu arada, daha önce İmamoğlu'nun Bursa'dan önce Gaziantep'te Mutafoğlu İlköğretim Okulu'nda çalıştığı yönünde bilgi veren yetkililer, zanlının sorgulamasında, Gaziantep'te çalıştığı kurumun Çocuk Esirgeme Kurumu'na bağlı Ahmet Mutafoğlu Rehabilitasyon Merkezi olduğunun belirlendiğini bildirdiler. 
     
     Çocukların kalçalarını filme çekmiş 

     Bursa 1. Asliye Ceza Mahkemesi'nin, 24 Aralık 2001 günü verdiği kararla failin ikametgahının arandığını anlatan Çelik, şöyle konuştu 
     ''Failin evinde bizzat kendisi tarafından çekilmiş 2 adet video kaset elde edilmiştir. Şahsın bu kasetlere yaptığı çekimlerde, çocukların çırılçıplak görüntülerini pek çok kez aldığı, özürlü çocuklara striptiz yaptırdığı, saatlerce çocukların kalça bölgelerini yakın plan kaydettiği tespit edilmiştir. 
     Failin bilgisayarında 603 adet çocuk pornografisi ve istismarı ihtiva eden resim bulunmuş, şahsın 222 adet ayrı çocuk pornosu sitesine üye olduğu belirlenmiştir.'' Delillerin adli mercilere sunulmak üzere zapt edildiğini belirten Çelik, olayla ilgili soruşturmanın sürdürüldüğünü sözlerine ekledi. 
     
     Çocuk sayısı sürekli artıyor 

     Çelik, gazetecilerin soruları üzerine, failin, internet üzerinden işlediği suçun cezasının 450 milyon lira para cezası olduğunu kaydetti. 
     Söz konusu olayda, istismar edilen çocuk sayısının henüz belirlenemediğini kaydeden Çelik, ''Sayı sürekli artıyor'' dedi. 
     Failin, bu işten para kazanıp kazanmadığının henüz belirlenemediğini kaydeden Çelik, operasyonun hukuki ve polisiye yönden eksiksiz yapıldığını söyledi. 
     Bu alandaki suçlarda bir artışın gözlendiğini de ifade eden Çelik, bir başka soru üzerine de ''Şu ana kadar, şahsın 3 ilden 3 kişiyle chat yaptığının belirlendiğini'' söyledi. 
     
     Veliler panikte 

     Emniyet Genel Müdürlüğü ile Bursa polisinin ortaklaşa yürüttükleri ''Çocuk Pornosu'' operasyonu kapsamında yakalanan rehber öğretmen Özgen İmamoğlu ve görev yaptığı okul hakkında, Bursa Milli Eğitim Müdürlüğü tarafından idari soruşturma başlatıldı. 
     İnternet mesajları takip edilerek yakalanan rehber öğretmen Özgen İmamoğlu'nun görev yaptığı Bursa'nın İhsaniye Mahallesi'nde bulunan Özel İlkgüneş Lisesi ve İlköğretim Okulu'nda bu sabah hareketli saatler yaşandı. 
     Özel öğretim kurumlarından sorumlu Bursa Milli Eğitim Müdür Yardımcısı Hüseyin Duman ve Nilüfer İlçe Milli Eğitim Müdürü Dündar Sezgin, okul binasına geldi. Duman ve Sezgin, burada Okul Müdürü Nevin Ayyıldız ile görüştü. 
     Sivil ve resmi kıyafetli polislerin geniş güvenlik önlemleri aldığı okul binasına, ifadelerin alınmasında kullanılmak üzere dışarıdan daktilo getirildiği görüldü. 
     Duman ve Sezgin'in görüşmesi devam ederken Bursa Milli Eğitim Müdürü Engin Özbek de okul binasına geldi. 
     Okul girişinde konuyla ilgili olarak gazetecilerin sorularını yanıtlayan Özbek, olayla ilgili bu sabah Milli Eğitim Bakanlığı ile görüştüğünü ve idari soruşturmanın başlatıldığını belirtti. Soruşturma ile ilgili Teftiş Kurulu Başkanı ve özel öğretimden sorumlu müdür yardımcısının görevlendirildiğini söyledi. 
     Böyle bir olayın meydana gelmesinin üzücü olduğunu bildiren Özbek, şunları söyledi 
     ''Benim de iki kızım var. Üzülmemek elde değil. Okulda çocukları bulunan veliler de sakin olsunlar. Paniğe kapılmayıp bizden haber beklesinler. Biz gerekenleri yapıp onlara bilgi vereceğiz. 
     Öğrenci ve öğretmenlerin bu olayın psikolojik travmasından etkilenmemeleri için okula uzmanlar gönderip rehabilitasyon çalışması yapılacaktır.'' 

     
</TEXT>
</DOC>
