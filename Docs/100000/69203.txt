<DOC>
<DOCNO> 69203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/guncel/agun.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DERİ SAVAŞLARI 
</HEADLINE>
<TEXT>

100 bin kurbanın kesildiği Konya’da, THK ilk gün 1500 deri toplayabildi. Kayseri’de emniyetin önünden geçen kamyonette 100 kaçak deri bulundu 
     MEHMET BÜYÜKAR Konya DHA 

     Kurban Bayramı’nda yasağa rağmen cadde ve sokaklardaki kesimler tartışılırken, kurban derisinin toplanmasında da kavga sürüyor. Türk Hava Kurumu THK , Konya Şubesi, kentte 100 bin kurban kesildiğini ancak, 1500 deri toplayabildiklerini açıladı. 
     Kentin merkezindeki cadde ve sokaklarda açıkta yapılan kurban derisi ve bağırsak ticareti piyasayı kızıştırdı. THK 52 araç, 104 personelle 1500 civarında deri toplayabilirken, sokak aralarında seyyarların yanı sıra dini vakıf ve camilere yapılan deri yardımlarına yenildi. 
     
     İhbarlar ciddiye alınmıyor 
     Geçen yıl 100 bin deriden ancak 7 binini toplayabildiklerini belirten THK’dan Zafer Varol, şunları söyledi "Gelen ihbarları iletiyoruz ancak ciddiye alınmıyor. Kaçak toplayan da, stoklayan da yakalanmadı. İlk gün 1500 deri toplayabildik. Malesef polisin, zabıtanın gözü önünde deri, bağırsak alışverişi yapılıyor. Torbalarla dini vakıf ve camilere deriler toplanıp götürülüyor müdahale eden yok." 
     THK görevlilerinin Karatay Kaymakamlığı ve 155’e ihbarda bulunmalarını izleyen basın mensupları ihbar edilen yerleri görüntüledi. Ancak saatler geçmesine karşın deri toplayanlara ve toplanan derileri depo edenlere müdahale edilmedi. 
     
     Yakalandılar 
     Kayseri’de ise, Emniyet Müdürlüğü’nün önünden geçen bir kamyonetin arkasında sığır ve koyun derisi olduğu fark eden görevliler aracı durdurudu. Yapılan aramada, izinsiz toplanan ve Karpuzatan’daki bir deri deposuna götürülen 100 sığır ve koyun derisi bulundu. Derileri para karşılığında satın aldıklarını belirten ve makbuz gösteren 3 kişi gözaltına alındı. 
     
     Adapazarı’nda 2 gözaltı 
     Adapazarı’nda, Vedat Çelebi yönetimindeki kamyonette 39 sığır, 7 koyun derisi bulundu. Derileri bir cami derneği adına toplayan Çelebi ve arkadaşı Yusuf Celepçi, gözaltına alınırken derilere THK’ya teslim edilmek üzere el konuldu. 
     İstanbul’da izinsiz toplandığı belirlenen 218 adet kurban derisi ele geçirildi, izinsiz kurban derisi toplayan Recep Atalay gözaltına alındı. 
     



 GÜNCEL 























</TEXT>
</DOC>
