<DOC>
<DOCNO> 85705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/soneko17.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Enerjide 2006'ya kadar sıkıntı yok" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, çok olağandışı gelişmeler olmadığı takdirde, bu yıl da dahil olmak üzere 2006 yılına kadar enerjide herhangi bir sıkıntı çekilmeyeceğini bildirdi. 
     8. Uluslararası Kojenerasyon ve Çevre Konferansı'nda ICCC 
     konuşan Bakan Çakan, Türkiye'nin elektrik tüketiminin kriz yaşanan geçen yıl yüzde 7-8 oranında azalmasına rağmen enerji kısıtlamasına gidilmesinin istendiğini söyledi. ''Benim 3 genel müdürümün imzasıyla Eylül ve Aralık aylarında 3 saatlik enerji kısıtlamasına gidilmesiyle ilgili bana resmi müracaatta bulundular'' diyen Bakan Çakan, 18 termik santralin işletme müdürleriyle toplantı yaptıklarını bildirdi. Bakan Çakan, şöyle devam etti ''Açık söylüyorum, üretim zorlamasına gittik. Dünyada termik santrallerin ortalama kapasite kullanımı yüzde 60-65'tir. Çatalağzı Termik Santrali'ni geçen yıl yüzde 84 kapasite kullanım faktörüyle çalıştırdık ve enerji kısıtlamasına gitmedik. Ne zaman Krizin olduğu, enerji fiyatlarının belirli oranlarda yükseldiği dönem, tüketimin aza indiği dönem... Gerek Adapazarı, Gebze, İzmir gibi 3 doğalgaz santralinin devreye girmiş olması, gerekse geçen yıla oranla barajlardaki su seviyesinin fazla olması dolayısıyla bu yıl ve 2006 yılına kadar enerjide herhangi bir sıkıntı çekilmeyeceği net olarak ortada. Çok olağandışı gelişmeler olmadığı takdirde.'' Barajların enerji üretimindeki payının büyük olduğuna dikkat çeken Bakan Çakan, dünyanın hiçbir ülkesinde hidroelektrik santrallerinin 24 saat çalışmadığını söyledi. Zeki Çakan, şunları kaydetti ''Barajlardaki suyun kullanımının barajın su kotunun yüksekliğinden kaynaklanan hızlı enerji üretiminin daha fazla olabileceğini, daha fazla randıman alınabileceğini, puan saatlerinde maksimum enerjinin çekildiği saatlerde barajların devreye girmesi gerektiğini bilenler, olayı yanlış yönlendirme konusunda son zamanlarda belirli gayret sarfediyor. Şu anda Keban'da 16-17, Karakaya'da 6-7, Atatürk Barajı'nda 2 metreye yakın enerjiye dönüştürülebilecek su var. Santrallerimizde arz talep dengesini gözeterek, üretime devam ediyoruz. Geçen sene termik santrallerimizin bakımlarını yapamadığımız için bu sene 29 bin megavat kurulu gücümüzün yanı sıra, 2-2.5 megavatlık bölümümüzü devamlı bakıma alma mücadelemizi sürdürmeye çalışıyoruz.'' 
     





</TEXT>
</DOC>
