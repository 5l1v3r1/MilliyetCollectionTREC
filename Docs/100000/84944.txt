<DOC>
<DOCNO> 84944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sontur23.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakmakoğlu "AGSP konusunda Yunanistan'ın itirazı var" 
</HEADLINE>
<TEXT>

     Milli Savunma Bakanı Sabahattin Çakmakoğlu, Avrupa Güvenlik ve Savunma Politikası AGSP konusunda AB Konseyi'nin Ankara Kağıdı'nı onaylama aşamasının beklendiğini ifade ederek, '''İtirazlar Yunanistan'dan gelmektedir. Diğer ülkelerin tamamı bizim de kabul ettiğimiz mutabakatı benimsemiş durumdadırlar'' dedi. 
     Çakmakoğlu, Kayseri Özel Kılıçarslan Lisesi'nden 15 öğrenciyi, Milli Savunma Bakanlığı'nda kabul etti. 
     Kendisine liseyle ilgili bir brifing dosyası sunulan Çakmakoğlu, lisenin geçen yılki ÖSS sınavında 6176 lise arasında 8. olduğunu belirterek, başarılarının devamını diledi. 
     Lisenin matematik dalında Türkiye 2.'si, felsefe dalında ise Türkiye 8.'si olduğunu belirten Çakmakoğlu, kendisinin de en düşük notu felsefe dersinden aldığını anlattı. 
     Öğrencilerin sorularını da yanıtlayan Çakmakoğlu, bir öğrencinin, ''Ekonomik kriz sosyal patlamaya neden olur mu '' sorusu üzerine, Türkiye'de sosyal patlamaya dair bir işaret bulunmadığını söyledi. 
     Türk insanının inancı ve bütünlük anlayışı gereği sosyal patlamaya izin vermeyeceğine işaret eden Çakmakoğlu, ''O matematiksel toplumlarda dikkate alınacak bir husustur. Ekonomide düzelme işaretleri alınmıştır. Kazanmadan sarf etmek, para olmadan tüketmek gibi eski yönetimlerin devrettiği tablodan dönüldüğü için sıkıntılar yaşıyoruz'' diye konuştu. 
     Bir başka öğrencinin, Afganistan'da oluşturulan Uluslararası Güvenlik Yardım Kuvveti'nin ISAF komutanlığının alındığını anımsatması üzerine Bakan Çakmakoğlu, o bölgede yaşayanların soydaş ve akraba olması nedeniyle Türkiye açısından ayrı bir önemleri bulunduğunu anlattı. 
     Komuta görevinin Türk Silahlı Kuvvetleri'ne TSK ve Türkiye'ye ayrı bir itibar kazandıracağını belirten Çakmakoğlu, şöyle konuştu 
     ''TSK, uzak bir bölgede bir deneyim ve tecrübe kazanmış olarak, nasıl güzel bir sonuç alınabileceğini gösterecektir. Lider ülke Türkiye ülküsüne o bölgedeki ülkelerin sevgisini kazanmanın hizmet edeceği için bu görev tercih edilmiştir.'' Bakan Çakmakoğlu, TSK'nın Avrupa Birliği AB standartlarına uygun olup olmadığını soran bir öğrenciye de ''En çok uygun olan yönümüz silahlı kuvvetlerimiz'' karşılığını verdi. 
     AB'nin aradığı bir dizi kriter açısından TSK'nın eksiği olmayan, fazlası bulunan bir yapı olduğunu belirten Çakmakoğlu, ''TSK, dünyanın 15 yerinde değişik birimlerde görev yapmaktadır. AB'nin bizim 
     askerimizden daha iyi asker bulması mümkün değildir'' dedi. 
     Bir gazetecinin, ''Türk-Yunan ilişkileri son günlerde bir yakınlık kazanıyor. Avrupa Güvenlik ve Savunma Politikası AGSP açısından Yunan engelinin kalkmasında olumlu bir katkısı olur mu '' sorusu üzerine ise Çakmakoğlu, AGSP konusunda Türkiye, İngiltere ve ABD'nin ''Ankara Kağıdı'' diye adlandırılan görüşmeler sonunda mutabık kaldığını, böylece Türkiye'nin AB'nin oluşturacağı müdahale gücüne karşı güvenlik kaygılarının da dikkate alındığını hatırlattı. 
     Çakmakoğlu, şöyle devam etti 
     ''Bu belgenin onaylanma aşamasını bekliyoruz. Bu onaylanma AB Konseyi tarafından kararlaştırılacaktır. Henüz bu onay işlemi yapılmamıştır. Yunanistan buna karşı çıkmaktadır. Yunanistan'ı hem AB Dönem Başkanı, hem de AB Yüksek Temsilcisi Javier Solana ikna etmeye gayret ediyorlar. Diğer ülkelerin tamamı bizim de kabul ettiğimiz Ankara Kağıdı mutabakatını benimsemiş durumdadırlar. İtirazlar Yunanistan'dan gelmektedir.'' 
     





</TEXT>
</DOC>
