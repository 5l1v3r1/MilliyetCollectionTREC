<DOC>
<DOCNO> 75193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/guncel/gun08.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamiyet yeniden yorumlanmalı mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Diyanet İşleri Başkanı Mehmet Nuri Yılmaz, Türkiye’nin İslam ülkeleri için iyi bir model oluşturduğunu, bu nedenle kıskanıldığını söyledi. Yılmaz, "Eğer günün koşullarına uygun olarak dine yeni yorumlar getirebilirsek, o zaman dinle yaşam arasındaki çatışmaya da son vermiş oluruz" dedi. İslamiyete yeni yorum getirilmeli mi, getirilebilir mi Uzmanlar konuyu değerlendirdi. 
     
     Prof. Dr. Saim Yeprem İlahiyatçı 
Tembelliği bırakalım      Dinde, değişmeyen ve zamanın şartlarına bağlı olarak değişmeye bırakılan bölümler var. Değişmeyen, inançlar, ibadetler ve genel ahlak esaslarıdır. Ancak dinin toplum şartlarına ve zamana uygun olarak insanlara bıraktığı alan değişkenlik taşır. Bu alanda, değişkenliği canlı hale getirmek zarureti vardır. Aslında değişken alanın günün şartlarına göre yeniden yorumlanması, İslamın yeniden yorumlanması anlamına gelmez. Çünkü İslam zaten bu alanı değişken kabul etmiştir. Değişkenlik yeniden yorumlama değildir. Müslümanlar kendi tembelliklerini bırakıp, İslamın emrettiği değişikliği yapmalıdırlar. 
     
     Prof Dr. Mustafa Fayda İlahiyatçı 
Zaten değişiyoruz      Hayat canlıdır. Bunun için hem hukuk hem de davranışlarımızda yeni yorum ve anlayışlara ihtiyaç var. Aksi takdirde hayat donar. Donuk hayatın içinde kimse yaşayamaz. Müslümanlar hayatlarını yaşarlarken yeni yorumu her gün yapıyorlar zaten. Müslümanlar yeni gelişmelere kendiliğinden de ayak uyduruyor. Örneğin 200 yıl önce okullarda kızlarla erkeklerin birlikte okumasını düşünebilir miydik Şimdi okuyorlar, kimse de bir şey demiyor. Demek ki Müslümanlar hayatlarını yaşarken yeni ihtiyaçlara göre tavır alabiliyorlar. Değişimler oluyor. Dinimiz değişmeyen esaslarını Kuran’da belirtmiştir. 
     
     Prof. Hayrettin Karaman İlahiyatçı 
Gerekli olan eğitim      Dinde yeni yorumlamadan çok eğitime ihtiyaç var. Dinin değişmemesini ve değişmesini istediği yaşam biçimleri var. Örneğin, kadın erkek ilişkisinin cinsel boyuta varabilmesi için aşk yetmez, aynı zamanda evli olmak gerekir. Eğer bugünkü anlayış ve yaşam biçimi, evli olmayanların evli gibi yaşamalarını makul ve meşru görüyor ve bu uygulama dinle çatışıyorsa, dini yeniden yorumlayarak dinin zina saydığı ilişkiyi’ meşrulaştırmak mümkün ve caiz değildir. İkinci gruba ise hukuk alanında bir örnek verebiliriz. Din kadınla erkeği eşit kıldığı halde, kadının ikinci plana atılması ve alt sınıftan görülmesi dine aykırıdır. Bu değişmelidir. 
     
     Prof. Dr. Lütfullah Cebeci İlahiyatçı 
Değişime ihtiyaç yok      Hz. Muhammed bundan 14 yüzyıl önce geldiğinde, bulunduğu toplumun hayatına uysun diye bir din getirmemiştir. O toplumun hayatını değiştirebilecek, daha da güzelleştirecek bir din getirmiştir. Dolayısıyla esas olan insanların nasıl düşündüğü değil, dinin temel düşüncesidir. Eğer insanlar bu temel düşünceden uzaklaşmış, yeni bir hayata uymuşlarsa dini buna uydurmak, tahrip etmek anlamına gelir. Bence dinin değişime ihtiyacı yok. İslamiyetin sahip olduğu temel özellikler bugünkü modern insanı da tatmin edecek olan şeylerdir. Problem bu güzellikleri insanlara yansıtamamızda. 
     



 GÜNCEL 


















</TEXT>
</DOC>
