<DOC>
<DOCNO> 73864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur14.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi, Nevruz ateşinin üzerinden atladı 
</HEADLINE>
<TEXT>

     İstanbul Valiliği Türk Dünyası ve Akraba Toplulukları Koordinatörlüğü tarafından ''Türk Dünyası Nevruz Şöleni'' kutlamaları çerçevesinde Sultanahmet Meydanı'nda bir tören düzenlendi. 
     Türk dünyasının kaybettiği büyükleri adına yapılan saygı duruşu ve İstiklal Marşı'nın okunmasının ardından, İstanbul Valisi Erol Çakır, İstanbul Milli Eğitim Müdürü Ömer Balıbey, Eminönü Belediye Başkanı Lütfi Kibiroğlu ve Türk dünyası temsilcileri, geleneksel Nevruz ateşi üzerinden atladılar. Çakır ve beraberindeki yetkililer, daha sonra demir döverek, yumurta tokuşturdu. 
     Vali Çakır, törende yaptığı konuşmada, Nevruz'un Türk dünyasında geleneksel olarak 5 bin yıldır kutlandığını dile getirdi. 
     Nevruz'un, doğanın uyandığı ve canlandığı gün olduğunu ifade eden Çakır, ''Türk dünyası açısından Nevruz, kaynaşmanın, bütünleşmenin, dayanışmanın sergilendiği, birlik ve beraberliğin perçinlendiği gündür'' dedi. 
     Çakır, Nevruz'un ''istismara meydan verilmeden birlik ve beraberlik içinde kutlanması gereken bir gün'' olduğunu da vurgulayarak, ''Nevruz evrensel bir olaydır. Hiç kimsenin ve topluluğun günü değildir. Tüm Türkiye'nin ve Türk dünyasının Nevruz Bayramını kutlarım'' diye konuştu. 
     
     İstismar edilmek istendi 
     İstanbul Milli Eğitim Müdürü Ömer Balıbey de Nevruz'un baharın gelişi ve yeni yılın başlangıcı anlamına geldiğini, aynı zamanda Türkler'in Ergenekon'dan çıkış günü olarak kabul edildiğini kaydetti. 
     Nevruz Bayramı'nın Selçuklu Türkleri'nden beri resmi bayram olarak kutlandığını hatırlatan Balıbey, resmi kutlamaların 2. Meşrutiyet'ten sonra kaldırıldığını belirtti. 
     Balıbey, Nevruz Bayramı'nın karanlık bazı güçler tarafından geçmişte kendi emelleri doğrultusunda istismar edilmek istendiğini de vurgulayarak, Nevruz'un hiçbir gruba maledilemeyeceğini, Türk dünyasının ortak kültürel değeri olduğunu söyledi. 
     Eminönü Belediye Başkanı Lütfi Kibiroğlu da bayramların temelinde insanların birbirine olan sevgisinin pekiştirilmesinin yattığını ifade ederek, ''Nevruz Bayramı'na da bu açıdan bakarak, doğayla birlikte içinizdeki sevgi tomurcuklarının açmasını diliyorum'' dedi. 
     Türkiye'de okuyan Türkmenistanlı öğrencilerin temsili güreşlerinin ardından, Kırgızistan, Kırım, Azerbaycan ve Ahıska Türkleri'nden öğrenciler folklor gösterileri sundu. Tören, Nevruz kutlamalarına katılanlara Türkmen pilavı, ayran ve kımız ikramı ile sona erdi. 
     






</TEXT>
</DOC>
