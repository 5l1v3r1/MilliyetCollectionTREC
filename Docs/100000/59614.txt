<DOC>
<DOCNO> 59614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sondun05.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatışmalarda 2 Filistinli daha öldü 
</HEADLINE>
<TEXT>

     Filistinlilerle İsrail güvenlik güçleri arasında dördüncü ayına giren çatışmalarda, bugün iki sivilin daha öldürüldüğü bildirildi. 
     Filistinli iki polisin İsrail askerleri tarafından öldürülmesinin ardından bugün ölenlerin sayısı 4'e yükselirken, Batı Şeria ve Gazze Şeridi'nde öldürülen iki kişiden birinin 10 yaşındaki bir çocuk olduğu belirtildi. 
     Bu arada, Batı Şeria'da Yahudi yerleşimcilerin, dün ırkçı ve Arap karşıtı aşırı sağcı hareketin lideri Haham Meir Kahane'nin oğlu Binyamin Zeev Kahane ve eşinin öldürülmesinden sonra, Batı Şeria'daki çok sayıda Filistin kasabasının giriş çıkışlarını kapattıkları bildiriliyor. 
     Filistinliler ise Filistin Kurtuluş Örgütü FKÖ bünyesindeki en büyük grup El Fetih'in kuruluşunun 36. yıldönümünü kutlamaya hazırlanıyor. Yaser Arafat tarafından 1 Ocak 1964'de kurulan ve kısa süre içinde FKÖ'de en etkin grup olan El Fetih'in kuruluşu Batı Şeria ve Gazze Şeridi'nde yürüyüş ve gösterilerle kutlanacak. El Fetih ve diğer Filistinli gruplar, Arafat'tan, ABD Başkanı Bill Clinton'ın sunduğu barış teklifini geri çevirmesini istiyor. Filistin-İsrail çatışmasında ölenlerin sayısının son rakamlara göre 356 kişi olduğu belirtiliyor. 




</TEXT>
</DOC>
