<DOC>
<DOCNO> 57051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo21.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal PAF takım idmanında... 
</HEADLINE>
<TEXT>

     Galatasaray Kulübü Yönetim Kurulu'nun, sözleşme yenilemediği gerekçesiyle kadro dışı bıraktığı deneyimli futbolcu Hakan Ünsal, PAF takımıyla idmana çıktı. 
     Milli futbolcu, Kocaelispor maçının hazırlıklarını teknik direktör Metin Yıldız yönetiminde sürdüren PAF takımının idmanına katıldı. 
     Florya Metin Oktay Tesisileri'ndeki idmanda futbolcular çift kale maç yaparken, Hakan Ünsal'ın durgunluğu göze çarptı. 
     
     'Önerilen rakamlar çok komik' 

     Hakan Ünsal, yönetim kurulunun kendisi hakkında aldığı karara saygılı olduğunu söyledi. 
     Altyapıda idmanlara çıkmasının kendisi için bir sorun oluşturmayacağını belirten Hakan Ünsal, şunları kaydetti 
     ''Ancak bu kararı benim yüzüme karşı da söylemeliydiler. Sadece Abdurrahim Albayrak beni arayıp, teklif sundu. Ancak bana önerilen rakamlar çok komik. İki sene önce 1 milyon 980 bin dolar almıştım. 
     Şimdi bunun yarısını teklif ediyorlar. Ancak ben hiçbir zaman parayı gündeme getirmedim. Sadece yurtdışında futbol oynamak istediğimi söyledim. Gelen teklifleri de yönetime direkt olarak bildirdim.'' Bu arada, Hakan Ünsal'a, İngiltere Süper Ligi takımlarından Newcastle United'ın, Beşiktaş'ın eski teknik direktörü Gordon Milne aracılığıyla transfer önerisinde bulunduğu, Tugay'ın takımı Blackburn Rovers'ın da bu futbolcuyu istediği öğrenildi. Ayrıca, İtalyan SS Lazio'nun Galatasaray Kulübü'ne çok ciddi bir öneriyle geldiği iddia edilirken, yönetim kurulunun, transferle ilgili olarak, Hakan Ünsal ile görüştükten sonra karar vereceği, milli futbolcuya Hollanda'nın PSV Eindhoven takımının da teklifte bulunduğu bildirildi. 
     






</TEXT>
</DOC>
