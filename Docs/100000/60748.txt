<DOC>
<DOCNO> 60748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur10.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FP kararı Resmi Gazetede yayınlandı... Şimdi ne olacak.. 
</HEADLINE>
<TEXT>

     Anayasa Mahkemesi'nin FP'nin kapatılmasına ilişkin gerekçeli kararı, Resmi Gazete'nin bugünkü mükerrer sayısında yayımlandı. 
     Anayasa Mahkemesi, FP'yi ''Laik Cumhuriyet ilkesine aykırı eylemleri'' nedeniyle 22 Haziran 2001'de kapatmıştı. 
     Gerekçeli kararın yayımlanmasıyla birlikte beyan ve eylemleriyle FP'nin kapatılmasına neden olan İstanbul Milletvekili Nazlı Ilıcak ve Tokat Milletvekili Bekir Sobacı'nın milletvekillikleri sona erdi. 
     Beyan ve eylemleriyle FP'nin kapatılmasına neden olan Merve Kavakçı, Nazlı Ilıcak, Bekir Sobacı, Ramazan Yenidede ve Mehmet Sılay'ın 5 yıl siyaset yasağı da bugünden itibaren başladı. Bu kişiler 5 yıl süreyle bir başka partinin kurucusu, üyesi, yöneticisi ve denetçisi olamayacaklar. 
     
     TBMM'deki son durum 

     FP'nin kapatılmasından sonra 102 milletvekili bağımsız kalmış, bunlardan bir bölümü yeni kurulan AK Parti ile SP'de görev almışlardı. 
     Eski FP'li Cemil Çiçek Ankara , Azmi Ateş İstanbul ve İsmail Kahraman İstanbul bağımsız kalmayı tercih etmişlerdi. 
     Kapatılan FP'li 2 üyenin milletvekilliğinin düşmesinin ardından TBMM'deki boş sandalye sayısı 12'ye yükselecek, bağımsız üye sayısı ise 17'ye düşecek. 
     Ilıcak ve Sobacı'nın milletvekilliğinin düşmesinden sonra TBMM'deki sandalye dağılımı şöyle 
     DSP 130 MHP 127 ANAP 79 DYP 84 AKP 
     SP 48 BAĞ. 17 BOŞ 12 TOPLAM 550 
     
     Gerekçeler 

     Anayasa Mahkemesi'nin FP'nin kapatılmasına ilişkin gerekçeli kararında, FP'nin türban ve başörtüsü konusunu, bütün kararlara rağmen, belirlediği politikalara temel almakta bir sakınca görmediği ve bu konudaki görüşleri bilinen Merve Kavakçı'yı, seçilebileceği bir yerden aday göstererek milletvekili olmasını sağladığı belirtildi. 
     Gerekçede, ''Daha ileri bir aşama olarak türban ve başörtüsü konusunu, Merve Kavakçı ve onu seçimlerden önce ve sonra açıkça destekleyen Nazlı Ilıcak aracılığıyla ulusal iradenin gerçekleştiği TBMM'ye taşıyarak, tüm milletvekillerinin ayakta alkışladığı bir görüntü içinde eyleme dönüştürmüşlerdir'' denildi. 
     Resmi Gazete'nin bugünkü mükerrer sayısında yayımlanan gerekçeli karar 622 sayfadan oluşuyor. 
     Anayasa Mahkemesi'nin gerekçeli kararında, laiklik ilkesinin önemine işaret edildi. 
     Bu konudaki anayasal, yasal düzenlemelere atıfta bulunulan gerekçede, Anayasa Mahkemesi'nin RP'yi kapatma kararı ile Danıştay'ın ve Avrupa İnsan Hakları Mahkemesi'nin AİHM türban ve başörtüsü konusundaki kararlarına gönderme yapıldı. 
     Gerekçede, FP'nin türban ve başörtüsü konusunu, bütün bu kararlara rağmen, belirlediği politikalara temel almakta bir sakınca görmediği ve bu konudaki görüşleri bilinen Merve Kavakçı'yı, seçilebileceği bir yerden aday göstererek milletvekili olmasını sağladığı ifade edildi. 
     Partinin genel başkanı, milletvekilleri ve kimi belediye başkanlarının, laikliğin yanlış tanımlandığı iddiasıyla resmi daire ve üniversitelerde uygulanan türban ve başörtüsü yasağını, hak ve özgürlüklerin kullanılmasını engelleyen zulüm ve zorbalık olarak niteleyerek, kamu düzenini bozacak biçimde halkı devlet görevlilerine karşı kin ve düşmanlığa tahrik ettikleri belirtildi. 
     
     Laiklik ilkesi ihlal edildi 

     Gerekçede, şöyle denildi 
     ''Daha ileri bir aşama olarak türban ve başörtüsü konusunu, Merve Kavakçı ve onu seçimlerden önce ve sonra açıkça destekleyen Nazlı Ilıcak aracılığıyla ulusal iradenin gerçekleştiği TBMM'ye taşıyarak, tüm milletvekillerinin ayakta alkışladığı bir görüntü içinde eyleme dönüştürmüşlerdir. Böylece, davalı parti tarafından güçlü bir siyasal sembol olarak kullanılan başörtüsü veya türbanın, eylemli bir durum yaratılarak TBMM'ye taşınması girişimi ile geçmişinde teokratik bir devlet deneyimi geçirmiş olan Türkiye Cumhuriyeti'nde özel bir yeri ve önemi bulunan laiklik ilkesi, ağır bir biçimde ihlal edilmiştir. 
     Demokrasinin, hak ve özgürlüklerin temelini oluşturan laiklik ilkesine karşı gerçekleştirilen bu eyleme tüm milletvekilleriyle katılması, FP'nin bu tür eylemlerin işlendiği odak haline geldiğinin en büyük kanıtıdır. Bu aynı zamanda onun laiklik temeline dayanan, çerçevesini temel hak ve özgürlüklerin çizdiği çağdaş demokratik bir toplum modeli benimsemediğinin de göstergesidir. Önemli bir oy potansiyeline sahip olması nedeniyle partinin öngördüğü modeli uygulamaya koyma olanağı gözetildiğinde, bu durumun laik demokratik düzen için ne denli önemli bir tehlike oluşturduğu açıktır.'' 
     






</TEXT>
</DOC>
