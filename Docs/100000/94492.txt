<DOC>
<DOCNO> 94492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur21.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan TÜSİAD Başkanı ile görüştü. Neler söyledi... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Bu hükümet çöküyor, çöktü. Bunun altında sadece kendileri kalmayacak, bu ülke kalacak, bu millet kalacak'' dedi. 
     Erdoğan, partisinin evsahipliğinde TÜSİAD Başkanı Tuncay Özilhan ve üyelerle Conrad Oteli'nde başlayan yemekli görüşme öncesinde, gazetecilerin sorularını yanıtladı. 
     MHP Genel Başkanı, Devlet Bakanı ve Başbakan Yardımcısı Devlet Bahçeli'nin erken seçime ilişkin dün yaptığı açıklamaları değerlendiren Erdoğan, şunları söyledi 
     ''Bahçeli'nin açıklaması, bizim aylardır üzerinde durduğumuz bir konu. Biz, erken seçimi acil seçim ve hemen seçim diye değerlendiriyorduk. Nitekim şu anda yapılmış olan açıklamayla, iktidar partilerinden bir tanesinin bu noktaya gelmesi, bizim açımızdan da olumlu bir tavır. Fakat bu ifadelerin arkasında durmayı, bundan sonrası için çok daha önemli görüyoruz.'' Geçmişte, hükümet kanadının yaptığı bazı açıklamaların arkasında durmadığını öne süren, ''bunun da kendilerini endişelendirdiğini'' ifade eden Erdoğan, ''Anayasa değişikliği ile ilgili çalışmalarda mutabakat metninin aksine hareket edilmesinde ve kamu ihalesi yasasında bunun yaşandığını'' söyledi. 
     
     ''EYLÜL'E KADAR BEKLEMEYE GEREK YOK'' 
     DSP Genel Başkanı ve Başbakan Bülent Ecevit'in de ''2003 Nisan'ında seçim olacak'' ifadesini kullandığını, daha sonra ''yanlış anlaşıldı'' diye düzelttiğini savunan Erdoğan, şöyle devam etti 
     ''Acaba biz neye inanacağız, güveneceğiz noktasında bazı endişeler duyuyoruz. Ama şu konuda çok kararlıyız. Sayın Bahçeli, Eylül'de Meclis'in olağanüstü toplantıya çağrılmasını ifade ettiler. Eylül'e kadar beklemeye gerek yok. Ağustos başında bir olağanüstü toplantıya Meclis çağrılabilir.'' Erdoğan, bu şekilde erken seçim konusunda partilerin ne derece samimi olduğunun da görüleceğini belirterek, Siyasi Partiler ve Seçim kanunlarının da değişmesine yönelik bir konsensüs sağlamak amacıyla ''uzlaşma komisyonu'' kurulabileceğini söyledi. 
     Bu komisyonun belli bir süre içinde her iki kanuna da yeni şeklini verebileceğini ifade eden Erdoğan, her iki kanunun mevcut şekilleriyle de seçime gidilebileceğini kaydetti. 
     Erdoğan, ''Mevcut şekliyle seçime gitmeye karar veriliyorsa, o da bir karardır. Bununla seçime gitme kararı verilebilir ve hemen seçim takvimi belirlenir. Bu seçim takvimiyle de Kasım ayı içerisinde seçimi yapabiliriz. AK Parti olarak biz, buna tüm il, ilçe, belde teşkilatları olarak hazır durumdayız'' diye konuştu. 
     
     SİYASET SENARYOLARI 
     Bir gazetecinin, ''Sayın Bahçeli'nin açıklamaları yeni bir siyaset senaryosu mu '' şeklindeki sorusu üzerine de Erdoğan, siyasetin hep senaryolar içerisinde yürütüldüğünü ifade ederek, şöyle dedi 
     ''Türkiye'de her şeyden önce bir yönetim krizi var. Mevcut 3 ortaklı bu hükümet, başından itibaren bir yönetim krizini ifade ediyor. Türkiye'de siyasi belirsizlik varsa bunun nedeni mevcut yönetimdir. Ekonomik bir kriz varsa, bunun da nedeni hükümetteki yönetim anlayışıdır. Bütün bunlar açık, net ortada. Şu andan DSP, kendi içinde çok büyük bir çalkantı yaşıyor. ANAP'ın hali malum... 
     MHP'nin hali malum...'' ''Bütün bu gerçekler ortadayken, Başbakan'ın hastalığına rağmen görevinde tutulmasında özel bir gayret sarf edildiğini'' söyleyen Erdoğan, sözlerini şöyle tamamladı 
     ''Şimdi artık kendi içlerinde de sıkıntılar patlak verince, Sayın Bahçeli bu açıklamayı yapmak durumunda kaldı zannediyorum. Bu hükümet çöküyor, çöktü. Bunun altında sadece kendileri kalmayacak, bu ülke kalacak, bu millet kalacak. Milletimizi ve vatanımızı böyle bir hükümet çöküşünün altında bırakmaya kimsenin hakkı yok. Sayın Bahçeli, bunu görmüş olacak ki böyle bir açıklamayı yapmış diye düşünüyorum. Ve temennim odur ki, bir an önce bunun arkasında durulsun, Kasım ayında bu adım atılsın.'' AK Parti Genel Başkan Yardımcısı Abdüllatif Şener de Türkiye'nin gerçekten bir seçime ihtiyacı bulunduğunu ifade ederek, ''hem AB süreci açısından, hem de Türkiye'nin içinde bulunduğu çıkmazlar açısından tek çözüm yolunun seçim olduğunu'' söyledi. 
     AK Parti Genel Başkan Yardımcısı Ali Coşkun ise Devlet Bahçeli'nin erken genel seçime ilişkin sözlerinin arkasında durmasını, Türkiye için bir şans olarak nitelendirdiklerini ifade etti. 
     





</TEXT>
</DOC>
