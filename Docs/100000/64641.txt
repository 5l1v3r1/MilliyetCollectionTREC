<DOC>
<DOCNO> 64641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sontur05.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıç RP'nin kayıp trilyonlarını sordu ''Nereye gitti bu para'' 
</HEADLINE>
<TEXT>

     Maliye Bakanlığı'nın, kaybolduğu öne sürülen 1997 yılı Hazine yardımı ile kayıtdışı tutulduğu iddia edilen paraların tahsili istemiyle, kapatılan RP'nin Genel Başkanı Necmettin Erbakan'ın da aralarında bulunduğu, partinin 88 yöneticisi hakkında açtığı davaya devam edildi. 
     Ankara 6. Asliye Hukuk Mahkemesi'nde görülen davada Yargıç Sami Özfırat, kapatılan RP'ye, 1997 yılında verilen Hazine yardımının ortada olmadığını ifade ederek, ''Bu para ortada yok. Nereye gitti Dağ-inek hikayesi var ya, öyle... Hazine, yardımı il başkanlarına dağıtılmış. Parti kapatıldıktan sonra mı, önce mi dağıtılmış ona bakacağız'' diye konuştu. 
     Hazine avukatı da Hazine yardımının ortada olmadığını öne sürerek, olayın, hakimin de ifade ettiği gibi ''dağ-inek'' tekerlemesindeki, ''Balta nerede, suya düştü. Su nerede, inek içti. İnek nerede, dağa kaçtı. Dağ nerede, yandı, bitti, kül oldu gitti'' anlatımını çağrıştırdığını kaydetti. 
     Yargıç Özfırat, harcamaların Anayasa ve Siyasi Partiler Yasası hükümlerine uygun olarak yapılıp, yapılmadığı, partinin kapanmasından önce mi, sonra mı yapıldığı ve harcamalar konusunda davalıların sorumluluklarının bulunup, bulunmadığının tespit edilmesi amacıyla dosyanın bilirkişiye verilmesini kararlaştırdı. Özfırat, biri Anayasa Hukuku alanında öğretim görevlisi veya uzman, ikisi de Sayıştay Denetçisi olmak üzere 3 kişilik bir bilirkişi heyeti oluşturulacağını bildirdi. 
     Dava dilekçesinde, kapatılan RP'nin 88 yöneticisinden, kaybolduğu öne sürülen 10 milyon mark tutarında 1997 yılı Hazine yardımı, kayıtdışı tutulduğu iddia edilen 943 bin 390 mark, sahte makbuzlarla il teşkilatlarına dağıtılmış gibi gösterildiği belirtilen 54 milyar 25 milyon lira ve genel merkez binasının 1996 yılı kirası kayıtlarının mükerrer tutulmasından kaynaklanan 621 milyon liranın, yasal faiziyle tahsili isteniyor. 
     






</TEXT>
</DOC>
