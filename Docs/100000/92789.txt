<DOC>
<DOCNO> 92789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/spor/yurundul.html </URL>
<DATE> 2002/06/29/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Son kez 
</HEADLINE>
<TEXT>

     Milli Takımımız, bugün Dünya Kupası’nda son defa sahneye çıkıyor. Toplam maç sayısı 64, biz 63. maçta yine sahnedeyiz. Bu da ülkemiz için çok önemli olay. 
     2002 Dünya Kupası’nın, bütün Dünya’da iz bırakan iki takımı, Türkiye ve Kore üçüncülük mücadelesi yapacaklar. Kore, çok koşan ve şu anda Dünya’da, en iyi takım presini uygulayan ekip. Bunun yanında Teknik Direktör Hiddink, kolektif uyumu da mümkün olduğunca oturtmuş. Yarı final oynayarak elde ettikleri büyük başarı sayesinde, seyircileriyle bütünleşmiş durumdalar. 
     Bu maçın tribün atmosferi yüksek olacak. Dünya Kupaları’ndaki başka üçüncülük maçlarına benzemeyecek. Her ne kadar Dünya’da, en iyi 4 takım arasına kalmış olsak da, üçüncülük - dördüncülük maçı bizim için önemli. 
     Öncelikle Kore’nin etkili presini kırmamız gerekiyor. Geriden, oyuna çıkarken, kaptırılacak toplar, savunmamızı arızaya uğratır. Kontrollü anlayış, temel prensip olmalıdır. Bochum’da, Kore ile yaptığımız hazırlık maçında, saha içi sıkıntıları yaşamıştık. O maçı da dikkate alarak, stratejimizi belirlemeliyiz. 
     Bugüne kadar bütün dünyada gönüllerde iz bıraktık. Bunu devam ettirmemiz, bizim için güzel bir veda olur. 
     Tahmin ediyoruz, Şenol Güneş bugün değişik isimlere de kadroda yer verecek. Bu sayede bazı oyuncularımızın da yorgun olmalarının dezavantajını ortadan kaldırırız. Ama sonuç ne olursa olsun, Türkiye, Dünya Kupası’nda büyük başarı elde etmiştir. 
     Aldığımız gazetelerde, hep bizim ismimiz ve Brezilya maçından fotoğraflar var. Bir kere daha başarıda emeği geçen herkese teşekkür ediyoruz. 
     



 SPOR 


































</TEXT>
</DOC>
