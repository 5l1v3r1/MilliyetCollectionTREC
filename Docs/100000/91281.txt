<DOC>
<DOCNO> 91281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur13.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresunda selin bilançosu 9 trilyon liralık hasar... 
</HEADLINE>
<TEXT>

     Giresun Valisi Ali Haydar Öner, Giresun ve ilçelerinde yaşanan sel felaketinde ilk tespitlere göre temel altyapıda yaklaşık 9 trilyon liralık hasar meydana geldiğini bildirdi. 
     Vali Öner, düzenlediği basın toplantısında, yöreye düşen aşırı yağış nedeniyle Kovanlık, Pazarsuyu, Batlama, Aksu ve Yağlıdere derelerinin taşması sonucu meydana gelen sel afetinde, merkez, Yağlıdere, Espiye, Dereli ve Bulancak ilçelerinde yapılan ilk tespitlere göre, temel altyapıda yaklaşık 9 trilyon liralık hasar meydana geldiğini belirtti. 
     Can kaybının yaşanmamasının sevindirici olduğunu kaydeden Vali Öner, afetin boyutlarını şöyle aktardı 
     ''Dereli Orman İşletme Müdürlüğü'ne ait bir kamyon sele kapılarak parçalandı. Dereli İlçesi'nde yaklaşık 500 ev ve işyerini su bastı. Yağlıdere, Pazarsuyu, Aksu ve Batlama dereleri üzerinde bulunan onlarca tali köprü yıkıldı, ana köprülerinin bağlantıları da koptu. Aksu Deresi üzerinde bir müteahhit firmaya ait TIR ve iş makinesini sel suları denize sürükledi. Adel Kalem Fabrikası'nda 2, Pazarsuyu üzerinde mahsur kalan 6 kişi, Özel Harekat Polis Timi'nin düzenlediği başarılı operasyonla kurtarıldı.'' Sel felaketinin yaralarının sarılması için koordineli bir şekilde çalıştıklarını anlatan Vali Öner, ''Afetin yaralarının sarılması için Valiliğe, ilk etapta acil olarak Başbakanlık Acil Durum Yönetimi Genel Müdürlüğü'nden 230 milyar, Bayındırlık ve İskan Bakanlığı Afet İşleri Genel Müdürlüğü'nden 450 milyar lira gönderildi. Kızılay da 200 çadır, 500 battaniye, 3 hazır mutfak gönderdi'' dedi. 
     Vali Öner, afetin getirdiği olumsuzlukların giderilmesi için acilen görev bölümü yaptıklarını dile getirerek, ''Yağlıdere'deki hasarı DSİ, Dereli İlçesi ve Kovanlık Beldesi'ndeki hasarı Karayolları, merkez ilçe İnişdibi ve Çaldağ beldelerindeki hasarı ise Köy Hizmetleri Bölge Müdürlüğü giderecek'' diye konuştu. 
     Selin getirdiği en büyük sorunun, Giresun şehir suyu şebekesinin büyük hasar görmesi olduğunu bildiren Vali Öner, ''En kısa zamanda şehre su verilmesi için Belediye Başkanlığı'na Acil Destekleme Fonu'ndan 50 milyar lira verdik. Bunun yanında belediyeye malzeme ve iş makinesi yardımı da yapacağız'' dedi. 
     Vali Ali Haydar Öner, hasar tespit çalışmaları için Bayındırlık ve İskan İl Müdürlüğü bünyesinde üç hasar tespit komisyonu kurulduğunu, Bayındırlık ve İskan Bakanı Abdülkadir Akcan'ın da bugün Giresun'a gelerek afet bölgesinde incelemeler yapacağını kaydetti. 
     Rize Valiliği'nden alınan bilgiye göre de aşırı yağışlar nedeniyle Fırtına ve Ardeşen derelerinin taşması sonucu Ardeşen'de yapılan 500 ton kapasiteli soğuk hava deposu zarar gördü, ilçenin Akkaya Köyü'nde 3 ev yıkıldı. 
     Fındıklı İlçesi'nde Arılı Deresi'nin taşması sonucu olası bir tehlikeye karşı Ada Mahallesi'nde 10 ev tahliye edildi, Güneysu İlçesi'nde dere taşması sonucu Pekmezli ve Güzelköy köprülerinde hasar meydana geldi. 
     Aşırı yağışlar yüzünden Andon İçme Suyu şebekesinde meydana gelen arıza sonucu kente dün akşamdan itibaren su verilemiyor. 
     Öte yandan, Gümüşhane'nin Kürtün İlçesi'nde Deregözü ve Erikbeli köy yolları sel ve heyelan nedeniyle ulaşıma kapandı. 
     





</TEXT>
</DOC>
