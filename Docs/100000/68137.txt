<DOC>
<DOCNO> 68137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/soneko03.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz oranlarında Şubat Krizi'nin öncesine dönüldü 
</HEADLINE>
<TEXT>

     Türkiye'de, dalgalı kura geçildiği Şubat 2001'den bu yana geçen süre içinde, ihalelerde gerçekleşen brüt bileşik faizlerde Şubat krizi öncesine dönüldü. 
     Merkez Bankası'nın verilerine göre, 13 Şubat 2001 tarihinde gerçekleştirilen 91 gün vadeli bono ihalesinde brüt bileşik faiz yüzde 70.43 olurken, 5 Şubat'ta yapılan 364 gün vadeli tahvil ihalesinde bileşik faiz 0.89 puan azalarak yüzde 69.54'e indi. 
     Şubat krizi öncesinde 13 Şubat tarihinde düzenlenen 91 gün vadeli bono ihalesinde brüt bileşik faiz yüzde 70.43 olurken, krizin ilk günü olan 20 Şubat'ta yapılan iki ihalede faizler de rekor düzeyde artışlar görüldü. 
     Aynı gün yapılan 28 gün vadeli bono ihalesinde brüt bileşik faiz yüzde 144.23, 98 günde ise yüzde 193.71'e olarak gerçekleşti. 
     Krizin ilk günü yüzde 193.71'e çıkan faizlerde, bu tarihten itibaren düzenli düşüşler yaşandı ve 1 Mayıs 2001 tarihinde gerçekleşen 140 gün vadeli bono ihalesinde faiz yüzde 100'ün altına indi. 
     Brüt bileşik faiz 2001 Mayıs ayında gerçekleşen ihalelerde yüzde 72.37-yüzde 93.28, Haziran'da yüzde 79.47- yüzde 92.29, Temmuz'da yüzde 91.82- yüzde 104.89, Ağustos'da yüzde 89.83- yüzde 98, Eylül'de yüzde 84.91- yüzde 90.97, Ekim'de yüzde 92.49- yüzde 93.56, Kasım'da yüzde 74.31- yüzde 85.94, Aralık'ta yüzde 71.01-yüzde 77.95 bandında seyretti. Bu yılın ilk ayında gerçekleşen ihalelerde, 22 Ocak tarihinde yapılan 728 gün tahvil ihalesi hariç tutulduğunda, brüt bileşik faiz yüzde 70.99- yüzde 72.25 aralığında gerçekleşirken, Şubat ayında yapılan ihalede faiz yüzde 69.54'e geriledi. 
     
     İhalelerde ağırlık 

     Ayrıca Şubat krizinden bu yana 2001 yılı içinde gerçekleştirilen 39 ihalede ağırlık kısa vadeliden yana kullanıldı. Bu çerçevede, düzenlenen ihalelerin dörte biri olan 10'u 91 gün vadeli de oldu. 
     Hazine, 13 Şubat tarihinden 2001 yılı sonuna kadar, biri 392 gün vadeli diğeri de ABD Doları cinsinden 364 gün vadeli olmak üzere iki tahvil ihalesi gerçekleştirdi ve 29 Mayıs tarihinde yapılan 392 gün vadeli tahvil ihalesinde kabul edilen tutar 10.6 trilyon lirada kaldı. 
     Öte yandan Hazine, 2002 yılından itibaren vade uzatma yoluna gitti. 2002 yılında şimdiye kadar gerçekleştirilen 6 ihaleden 2'si tahvil ihalesi şeklinde olurken, kabul edilen teklif tutarları toplam 2.4 katrilyon liraya ulaştı. Salı günü yapılacak tahvil ihalesiyle birlikte bu yıl şimdiye kadar yapılan tahvil ihracı 3'ü bulacak. 
     Ocak ayı sonunda ve Şubat ayı başlarında yapılan 2 ihale tahvil ihalesi şeklinde oldu. Bileşik faizler sırasıyla yüzde 85.78 ve yüzde 69.54 oldu. 
     Şubat ayının son ihalesinde gerçekleşen yüzde 69.54 bileşik faiz oranın bir diğer özelliği ise bunun kısa vadeli bono ihalesi yerine uzun vadeli tahvil ihalesinde gerçekleşmesi olarak dikkati çekti. 
     

     
</TEXT>
</DOC>
