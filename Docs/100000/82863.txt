<DOC>
<DOCNO> 82863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur05.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş eylem kararını yeniden değerlendirecek... 
</HEADLINE>
<TEXT>

     Türk-İş Başkanlar Kurulu olağanüstü toplanarak, daha önce Başkanlar Kurulu tarafından alınan eylem kararını yeniden değerlendirecek. 
     Başkanlar Kurulu'nun yarın yapacağı olağanüstü toplantıda, 25 Nisan'daki Başkanlar Kurulu'nun, başta mevsimlik işçilerin kadroya alınmaması, işçi alacaklarının ödenmemesi, iş güvencesi yasasının çıkarılmaması ve özelleştirilen işyerlerinde işini yitiren işçilerin başka kurumlara devredilmemesi ve işsizliğe çözüm bulunulmaması olmak üzere, çalışanların taleplerinin yerine getirilmemesi durumunda, ilk aşamada 15 Mayıs'ta 860 profesyonel sendikacının Ankara'da toplanmasına yönelik belirlenen kararı ele alınacak. 
     Türk-İş Genel Başkanı Bayram Meral, hükümet ile bazı konularda belli bir noktaya geldiklerini belirterek, imzalanan protokol çerçevesinde daha önce alınan eylem kararının yeniden değerlendirileceğini söyledi. 
     Konfederasyona bağlı sendika genel başkanlarının hükümet ile yapılan protokol hakkındaki görüşlerinin öğrenileceğini ve eylem kararının hayat geçirilip geçirilmeyeceğine Başkanlar Kurulu üyelerinin karar vereceğini vurgulayan Meral, taleplerden bir bölümünün yerine getirilmesine karşın, diğer talepleri konusunda bir gelişme sağlayamadıklarını söyledi. 
     Meral, yerine getirilmeyen taleplerin başında iş güvencesi yasası olduğuna dikkati çekerek, hükümetin iş güvencesi yasasının çıkması için kendilerine söz verdiğini, hükümetin AB'ye sunduğu kısa vadeli ulusal programda da bu konunun yer aldığını anımsattı. 
     Bayram Meral, ''Yarınki toplantıda hükümet ile yapılan protokol, genel başkanlarımız tarafından enine boyuna tartışılacak. Daha önce belirlenen eylem kararı hakkındaki son kararı da yine sendika Genel Başkanlarımız verecek'' dedi. 
     Hükümet ile Türk-İş arasında 4 Mayıs'ta imzalanan protokolde, kamu kurum ve kuruluşlarında sürekli 12 ay çalışmakta olan işçilerin aldıkları ücret ve diğer haklarla daimi kadroya alınması, kamu kesiminde emeklilik hakkını elde etmiş ve 50 yaşın üzerindeki işçilerin üretkenlik ve performanslarına göre hizmetlerine ihtiyaç duyulmamaları halinde emekli edilmeleri ile ÇAYKUR ve TCDD işyerlerinde çalışan işçilerin toplu iş sözleşmesinden doğan farklarının 10 Mayıs'a kadar ödenmesi öngörülmüştü. 
     





</TEXT>
</DOC>
