<DOC>
<DOCNO> 58313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/soneko25.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'deki en büyük yatırım Sabancı'nın... 
</HEADLINE>
<TEXT>

     Sosyal patlamayla çalkalanan Arjantin'de en büyük Türk yatırımını, DuPont-Sabancı Argentine Dusa Arjantin S.A ünvanlı ortak şirketle Sabancı Grubu gerçekleştirdi. 
     ''Yatırımımızdan memnunuz. Üretimimiz devam ediyor, olaylardan dolayı sadece sevkiyat, nakliye biraz etkilendi'' diyen Dusa International Yönetim Kurulu Başkanı Güler Sabancı, geçen hafta bir toplantı için bulunduğu ABD'de Arjantin'deki arkadaşlarının ''Duyumlar alıyoruz, ayın 20'si civarında ciddi olaylar olacak'' dediğini açıkladı. 
     Dusa Arjantin'in çatısı altında bulunduğu dünyanın en büyük endüstriyel naylon ve iplik üreticisi konumundaki Dusa International'in Yönetim Kurulu Başkanı Güler Sabancı, Arjantin'deki yatırımlarını değerlendirdi. 
     Güler Sabancı, Arjantin ve civar ülkelerde lastik sektörünün kuvvetli olduğunu vurgulayarak, gerek Sabancı Holding, gerekse DuPont'un yatırım için burayı uygun gördüğünü vurguladı. 
     Dusa Arjantin'deki üretimin yüzde 80'inin Brezilya ve Şili gibi çevre ülkelere ihraç edildiğini bildiren Sabancı, ''Biz oradaki yatırımımızdan memnunuz. Şu anda da operasyon üretimimiz devam etmektedir. Bu olaylardan dolayı sadece sevkiyat, nakliye biraz etkilenmiştir'' dedi. 
     Arjantin'deki olayları son derece üzücü bulduğunu ifade eden Sabancı, şunları kaydetti 
     ''Bizim şu anda oradaki 15 bin iplik ve dokuma kapasitesinin yanında 8 bin ton da bez kapasitemiz var. Orada 12 bin tonluk bir terbiye ünitesi yatırımı planlıyoruz ve altyapısını hazırladık. Hemen hemen 10-15 milyon dolarlık bir yatırım. Şu anda burada biraz sıkıntı duyuyoruz. Çünkü Arjantin borçlanmada zorlanıyor. Böyle bir tereddüt var, aşmaya çalışıyoruz ama zaten ilk başladığımız 8 bin tondan bu yana büyüdük. Yani 8 bin tondan 15 bin tona çıktık.'' 
     
     "Arjantin'de büyümeyi düşünüyorduk" 

     Arjantin'in eski tecrübelerinden korktuğu için devalüasyon yapmaktan korktuğunu savunan Sabancı, şöyle dedi 
     ''Oysa böyle bir sıkıntıyı hafifletmenin bir yolu devalüasyon yapmaktan geçiyor. Arjantin ekonomisinin daha rekabetçi olabilmesi için... Biz 3 senedir oradayız. Ben 3 senedir bu sıkıntıyı gözlüyorum. 
     Yeni birşey değil. İhracat yapan bir firma olduğumuz için daha da hissediyoruz. Maalesef onu yapamadılar zamanında. 
     Arjantin'de büyümeyi, yatırım yapmayı, kapasite artırmayı düşünüyorduk. Bu olaylar bizi bu konuda biraz yavaşlatacak gibi gözüküyor.'' Sabancı, ''Arjantin'den ayrılmayı düşünür müsünüz '' sorusu üzerine de, ''Bizim yatırımımız uzun vadeli ve bir sanayi yatırımı. 
     Dolayısıyla bizim öyle hadi paramızı alıp, çıkalım diyecek bir halimiz yok. Fabrikamızı alıp çıkamayacağımız için...'' şeklinde konuştu. 
     Güler Sabancı, Arjantin'deki arkadaşlarından aldığı bilgiye göre, olaylarda ciddi bir provokasyon olduğunu öğrendiğini ifade ederek, geçen hafta bir toplantı için bulunduğu ABD'de, kendisine ''Duyumlar alıyoruz. Ayın 20'si civarında ciddi olaylar olacak'' denildiğini söyledi. 
     Sabancı, ''Demek ki birşeyler duydular. Bir hazırlık vardı ve onların görüşüne göre. Bu işi kaşıyan, bu işi provoke eden gruplar var gözüküyor. Allah böyle olaylarda bunlardan korusun'' diye konuştu. 
     
     Dusa Arjantin 

     Sabancı Holding ve DuPont'un eşit ortaklığıyla 1999 yılının Kasım ayında kurulan Dusa Du Pont-Sabancı Argentina, Dusa Brezilya S.A ile birlikte 40 milyon dolarlık bir başlangıç yatırımı ile faaliyete geçti. 
     Güney Amerika'daki lastik üreticilerine hammadde satan fabrika, lastik ana hammaddelerinden olan kordbezi üretiyor. Fabrikadaki, terbiye ünitelerinin teknoloji ve know-how'u Kordsa tarafından veriliyor. 
     Sabancı Holding Yönetim Kurulu Başkanı Sakıp Sabancı, Arjantin ve Brezilya yatırımlarıyla ilgili olarak daha önce ''Tanrı'ya şükürler olsun, Amerika nere, Güney Amerika nere... Oralara varmak cüretkar işi. Ama biz kendimize güveniyoruz. Türk insanının kıvrak davranışlarına, başarılarına öyle güveniyoruz ki, nasıl Avrupa'da hayırlı işler yaptık, burada da onları yapacağız diye yoldayız'' demişti. 
     Sakıp Sabancı, 1999 yılının Kasım ayında Dusa Arjantin'in açılışı nedeniyle gittiği Arjantin'de de, Güney Amerika'daki yatırımlarını değerlendirirken, ''Şükürler olsun bugünleri de gördük. Sabancı Topluluğu olarak, Türk bayrağını Arjantin ve Brezilya'da dalgalandırmaktan gurur duyuyoruz'' diyerek sevincini dile getirmişti. 
     






</TEXT>
</DOC>
