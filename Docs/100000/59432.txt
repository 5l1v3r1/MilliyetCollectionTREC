<DOC>
<DOCNO> 59432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/yazar/sazak.html </URL>
<DATE> 2001/12/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Generallerin savaşı 
</HEADLINE>
<TEXT>

     Genelkurmay Başkanı Orgeneral Hüseyin Kıvrıkoğlu'nun Newsweek dergisinde yer alan 'ABD ordusunun 50 - 100 bin kişiyle Irak'a müdahale edeceğine' ilişkin haberleri yorumlarken, Körfez Savaşı'nı örnek göstermesi gerçekçi bir değerlendirmedir. 
     Kıvrıkoğlu, Afganistan'da kara savaşına gerek kalmadan sonuna gidilmesi üzerine Irak'ta Saddam rejimini devirmek üzere 'masa başı' senaryoları yayımlayan Amerikan medyasını ve Bush yönetimindeki şahinleri '50 bin kişiyle bu iş olmaz' diye uyarmaktadır. 
     Genelkurmay Başkanı Kıvrıkoğlu ayrıca, Irak'ın parçalanmasının bir Kürt devleti oluşumu nedeniyle Türkiye açısından doğuracağı risklere de dikkat çekiyor. 
     Başbakan Ecevit'ten sonra Cumhurbaşkanı Ahmet Necdet Sezer'in de Kıvrıkoğlu'na destek beyanları, 10 yıl önceki Körfez krizinde yaşananların aksine Çankaya -Başbakanlık - Genelkurmay üçgenindeki "eşgüdüm"ü ortaya koymaktadır. 
     Ankara'da "uyumlu" değerlendirmeler yapılırken, Washington'da 'Saddam'sız Irak'a nasıl ulaşılacağı konusunda her kafadan bir ses çıkıyor. 
     The New Yorker'da Irak Ulusal Kongresi INC lideri Ahmet Çelebi'nin Londra merkezli Saddam'ı devirme planını irdeleyen Seymour Hersh'ün makalesinde Clinton döneminde 1998'de yapılan saldırıdan sonra birkaç kez değişen 'isyan senaryosu'nun 11 Eylül'den sonraki haline yer verilmektedir. Buna göre Afganistan'daki gibi yoğun bir bombardımanın ardından güneydeki muhalifler ayaklanacak ve ABD ile müttefiklerin tanıyacağı bir hükümet ilan edilecek. Amerikan birlikleri Güney Irak'a indirilirken eşzamanlı olarak kuzeydeki Kürtler ayaklanacak. Saddam Bağdat'ta kendisini korumaya çalışacağı için bunlara müdahale edemeyecek. Sonunda devrilecek 
     Anlaşılan Saddam öğrenmesin diye, senaryonun can alıcı kısmı açıklanmamış. Irak liderinin nasıl yok edileceği meçhul. 
     Kuzey Irak'taki harekatta Türkiye'ye verilecek misyon da kapalı geçilmiş. 
     Soğukkanlı stratejistler Afganistan'da işe yarayan planın Irak'taki şansını "New York banliyösündeki bir gösterinin Brodway'de sahnelenmesine" benzetiyorlar. Çünkü Saddam Körfez Savaşı'nda ayakta kalmış bir lider. Ayrıca "Saddam'sız Irak'ın bölgede yol açacağı istikrarsızlık" da çevre ülkeleri düşündürtüyor. 
     ABD'nin 'Yeni bir Saddam bulmadan' harekete geçmesi kolay olmayacak. 
     Körfez Savaşı'nda Irak liderinin 'nasıl ayakta kaldığına' ilişkin kitaplardan birinin adı 'Generallerin Savaşı'. The New York Times'ın Pentagon muhabiri Michael R. Gordon ile emekli korgeneral Bernard E. Trainor yazmışlar. 
     Kitapta 'Colin Powell Doktrini' diye geçen 'ezici bir kuvvet kullanımıyla sonuç alıcı ve kısa süreli' Körfez harekatında sergilenen hatalar anlatılıyor. Doğrudan Saddam'a yönelen 'istihbari' birkaç saldırı ise sonuçsuz kalmış. 
     Kıvrıkoğlu Paşa da, 'The Generals War' adlı yapıtı okumuş olmalı. 
     ABD Saddam'dan kurtulmak istiyorsa Bağdat'ta kara savaşını göze almak zorundadır. 
     
     







Irak sorunu, Kürt sorunu... 


Ah şu Mülkiye... 


Herkes işine... 


2002 için iyimserim, çünkü 2001'den kötüsü olmaz 


Saddam'ın kellesi 


Edebiyat'ta milat tartışması 


Dövize büyük talep olmayacak 


Dünyayı sarsan yıl 


Halkı temsil eden Meclis’i seçmek... 


KOBİ’ler ve süper lig’ 


Çocuklara kıymayın efendiler, sahip çıkın 


"Komünizm lazımsa biz getiririz " 


Generallerin savaşı 


Bilişimcilere taciz mi var 


Eğlenme işinin icrası 


Banka batakçılarına yılbaşı hediyesi 


</TEXT>
</DOC>
