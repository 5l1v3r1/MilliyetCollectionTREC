<DOC>
<DOCNO> 52872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/spor/aspo.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SEN ROMA'YI DA YAKARSIN 5 - 1 
</HEADLINE>
<TEXT>

Galatasaray, salı günü oynayacağı Roma maçı öncesinde gövde gösterisi yaptı. Diyarbakır’ı beş golle geçerken, Ali Sami Yen cehenneminin ateşini de yaktı. Sergen adeta sahada şov yaptı. Ümit’e iki gol attırırken, bir sayı da kendisi buldu. Yağmur gibi gelen gollere B.Bülent, 40 metrelik füzesiyle katıldı 
     Gol yağmuru 
     SON maçta Bursaspor’dan beş gol yiyen Galatasaray, Diyarbakırspor’dan bu sonucun acısını çıkardı. Maça hızlı başlayan Cim Bom, gol orucunu bozan Ümit’in 6 ve 23. dakikalardaki golleriyle ilk yarıyı 2-0 önde bitirdi. İkinci yarıda Sergen’in 48. dakikadaki golüyle fark üçe çıktı. Arif 52’de tribünleri yine ayağa kaldırırken, B.Bülent 55. dakikada 40 metreden muhteşem bir gol atıp, perdeyi kapattı. Diyarbakırspor’un tek golü 82. dakikada Kona’dan geldi. 
     
     Sergen sahnede 
     GALATASARAY’DA tek kişilik şov yapan Sergen maçın kahramanıydı. İlk iki golün pasını veren yıldız futbolcu, kendisine de muhteşem bir sayı ayırdı. Diyarbakırspor’un ofsayt tuzağı ilk yarıda Cim Bom’un ataklarına set vururken, ikinci yarıda geri tepti. Çizgiyi iyi tutan Galatasaray forvetleri, bu boşluklardan üç gol buldular. Salı günkü Roma maçı öncesinde müthiş bir gövde gösterisi yapan Sarı - Kırmızılılar, taraftarlarına da güven verdiler. 
     
     Dakika dakika maç 
     3. dakika Sol kanattan sıfıra inen Sergen topu kale önüne çıkardı. Bülent Akın topu ıskalayınca Galatasaray'ın ilk atağı sonuçsuz kaldı. 
     6. dakika Sergen bu kez orta sahadan aldığı topla Ümit Karan'ı kaçırdı. Karan'ın ceza sahasına girerken yaptığı şık vuruş Galatasaray'ı 1 - 0 öne geçirdi. 
     19. dakika Ceza sahasının önünde topla buluşan Celalettin sert vurdu. Top Mondragon'un müdahalesiyle üstten dışarı çıktı. 
     23. dakika Mükemmel bir çalımla ceza sahasına giren Sergen topu müsait pozisyonda bekleyen Ümit Karan'a çıkardı. Ümit'in vuruşuyla Galatasaray 2 - 0 öne geçti. 
     45. dakika Kaleci ile karşı karşıya kalan Arif topu ayağından biraz açınca kaleci Artur pozisyona hakim oldu ve Galatasaray mutlak bir golden oldu. 
     48. dakika Hasan Şaş'ın pasıyla on sekiz içine giren Sergen, şık bir vuruşla topu filelere gönderdi 3 - 0 
     52. dakika Ceza sahasına girerken Sergen ile verkaça giren Arif, kaleci ile karşı karşıya kaldı. Klasını gösterip, topu ağlara gönderdi 4 - 0 
     55. dakika Kalecinin ileri çıktığını gören kaptan Bülent, orta sahadan kullandığı serbest vuruşta mükemmel vurdu 5 - 0 
     60. dakika Kona'nın vuruşunda önce Mondragon topu çeldi. Üst direğe çarpan top, ikinci kez Kolombiyalı file bekçisinin müdahalesiyle dışarı çıktı. 
     82. dakika Celalettin'in pasıyla topla buluşan Kona'nın, yakın mesafeden şutunu Mondragon çeldi. Direğe çarpan topa Kona bir kez daha dokundu ve skoru belirledi 5 - 1 
     
NOTLAR      Roma takipte 
     GALATASARAY’IN 20 Kasım’da Ali Sami Yen’de karşılaşacağı Şampiyonlar Ligi ikinci turundaki rakibi Roma, Sarı - Kırmızılı ekibi takibe aldı. Diyarbakırspor maçını izlemeye gelen Roma’nın yardımcı antrenörü Ezio Sellal maç boyunca bol bol not tuttu. 
     
     Emre sakat 
     ROMA maçı öncesi Ergün’den sonra savunmanın yıldız ismi Emre Aşık’ın da sakat olduğu anlaşıldı. Arka adalesinde hafif bir gerilme tespit edilen Emre dünkü maçın kadrosuna alınmazken, Roma maçı için riske edilmediği açıklandı. 
     
     Savunma geri döndü 
     CİM - BOM’DA sakatlıkları nedeniyle uzun süredir kadroda yer almayan Bülent Korkmaz, Hakan Ünsal ve Capone, Diyarbakır maçında ilk onbirde yer aldılar. Üç oyuncunun durumlarının iyi olması teknik heyeti ve taraftarları oldukça sevindirdi. 
     
     Palermo gündemde 
     BAŞKAN Mehmet Cansun’un, İspanya’nın Villareal ekibinde top koşturan Martin Palermo’yu Galatasaray’da görmek istediği öğrenildi. Cansun’un Arjantinli santforun transfer şartlarını da araştırdığı ifade edildi. 
     
     Yılmaz Vural sandalyeden fırladı 
     DİYARBAKIRSPOR Teknik Direktörü Yılmaz Vural, Sergen’in attığı üçüncü golden sonra tekerlekli sandalyede oturmasına rağmen alçılı ayağına aldırmadan sinirlenip sahaya girmek istedi. Vural, yardımcılarının ve yedek kulübesindekilerin müdahalesi ile yatıştırıldı ve düşmesi önlendi. 
     
     Mondragon’a destek 
     SARI - Kırmızılı ekibin Kolombiyalı file bekçisi Mondragon, nişanlısıyla hasret giderdi. Kolombiya’da bulunan nişanlısının İstanbul’a gelmesiyle büyük sevinç yaşayan başarılı kaleci, Diyarbakırspor maçına bunun verdiği moralle çıktı. 
     
NASIL OYNADILAR      GALATASARAY 
     MONDRAGON Kaleye geçince savunmanın güveni de yerine geldi. Rahat ve kendinden emin oynadı. Diyarbakırspor forvetine geçit vermedi. 
     B.BÜLENT Uzun yıllar jenerik olacak bir golü attı. Haftalar sonra dönüşünü bu golle kutladı. Formasını özlemiş şekilde ve hırsla oynadı. 
     CAPONE Sakatlıktan yeni çıkmasına rağmen kalitesini hemen belli etti. Savunmadaki gücünü gösterdi. İyi oynadı ve hiç hata yapmadı. 
     HAKAN ÜNSAL Biraz vasattı. Yeteri kadar etkili olamadı. Çok top kaybetti. Ama uzun süre takımdan ayrı kalmasını da göz ardı etmemek gerekir. 
     PEREZ İyi mücadele etmesine rağmen durgun bir günündeydi. Oyuna fazla ağırlığını koyamadı. Ancak bölgesinde hata yapmadı, sırıtmadı. 
     K.BÜLENT Orta sahanın en kötü adamlarından birisiydi. Çok top kaybetti, pas hataları yaptı. Ama oyun disiplinini de hiç kaybetmedi. 
     AYHAN Tam bir görev adamıydı, çok çalıştı. Biraz fazla faul yaptı. Ama yavaş yavaş Galatasaray oyun felsefesine adapte olmaya başladı. 
     HASAN ŞAŞ Rakip savunmayı çok yıprattı. Birçok boş alanı yarattı. Arkadaşlarına bol bol gol pozisyonu hazırladı, olumlu not aldı. 
     SERGEN Tek kelimeyle sahanın yıldızıydı. Her golde imzası vardı. Mükemmel oynadı, çok çalıştı. Futbolu izleyenlere büyük zevk verdi. 
     ARİF Yine golünü attı. Biraz yorgun olduğu gözlendi, ancak oyundan kopmadı. İleriden orta sahaya döndüğünde, fazla top kaybettiği gözlendi. 
     ÜMİT KARAN Haftalar sonra golle buluştu. Temiz ve akıllı vuruşlar yaptı. Attığı goller onun moralini yükseltti, güvenini artırdı. 
     FLEURQUİN İkinci devrede oyuna girdi. Yorgun arkadaşlarına yeterince yardımcı olmaya çalıştı. Ancak gereksiz bir sarı kart gördü. 
     VİCTORİA Az bir süre oynadı. Sol kanatta yine çok koştu, bu bölgeye hareketlilik getirdi. İyi niyetiyle takımına yararlı olmaya çalıştı. 
     SERKAN Hasan Şaş'ın yerine sahaya sürüldü. Gol için çabaladı, çırpındı. Pozisyon aradı. Ancak istediği fırsatları bir türlü yakalayamadı. 
     
     DİYARBAKIRSPOR 
     FAZLI İlk yarıda çırpındı. Sol kanadı çok zorladı. Etkili de oldu. Ama ikinci devrede oyundan iyice düştü. 
     KONA Gole yakın tek adamdı. Görevini yaptı. Bir topu direkten döndü. Takımının en iyisiydi. 
     MURAT ALAÇAYIR Sağ kanatta çok zayıf kaldı. Ne hücumda ne de savunmada etkiliydi. Kötü bir günündeydi. 
     
Albayrak’a sevgi seli      GALATASARAYLI taraftarlar takımlarının attığı her golden sonra Futbol Şube Sorumlusu Abdürrahim Albayrak’a sevgi tezahüratında bulundular. Taraftarın bu sevgisini karşılıksız bırakmak istemeyen Albayrak da sık sık seyirciyi selamladı. 
     
Sergen keyifli      DİYARBAKIRSPOR karşısında oynadığı müthiş futbolla bir kez daha herkesi kendine hayran bırakan Sergen, "Artık formumu buldum. Kendimi çok güçlü hissediyorum" dedi. Yıldız futbolcu, "Bursa maçında büyük bir şok yaşadık. Bu maça takım olarak iyi konsantre olduk. Artık Roma maçına bakıyoruz. İyi bir başlangıç yapmak istiyoruz" ifadelerini kullandı. 
     
Kaliteli yönetim      KUDDUSİ Müftüoğlu kaliteli bir maç yönetti. Bir - iki yorum yanlışı dışında hatası yoktu. Ama şanssızlığı özellikle yardımcı hakem Bülent Bozdoğan’ın olur - olmaz bayrak kaldırmasıydı. Zaten rahat olan maçı, kolaylıkla tamamladı. Karşılaşmanın tempolu ve gollü geçmesinde avantaj kuralını da iyi uygulamasının rolü büyüktü. 
     
Roma-Inter berabere 0-0      GALATASARAY’ın Şampiyonlar Ligi’nde salı günü İstanbul’da karşılaşacağı Roma kendi sahasında Inter ile golsüz berabere kaldı. Roma, ortaya koyduğu kötü futbol nedeniyle zaman zaman seyircisi tarafından protesto edildi. Inter’in Türk oyuncuları Okan ve Hakan Şükür kadroda yer almazken, Emre yedek soyundu. 
     
Liverpool zirvede 1-1      GALATASARAY’IN Şampiyonlar Ligi’ndeki rakiplerinden Liverpool, İngiltere Süper Ligi’nde Tugaylı Blackburn ile deplasmanda 1 - 1 berabere kalarak zirveye kuruldu. Tugay’ın 90 dakika başarılı bir futbol sergilediği maçta Michael Owen ile öne geçen Liverpool, ikinci yarıda Matt Jansen’in golüne engel olamadı. 
     



 SPOR 























</TEXT>
</DOC>
