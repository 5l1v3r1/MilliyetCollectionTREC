<DOC>
<DOCNO> 71713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/ekonomi/eko03.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
12,000'in kırılma olasılığı güçlü 
</HEADLINE>
<TEXT>

Endeks hacimle 12,000'i kırabilirse 13,000'lere yönelebilir. Bu hafta destekler 11,500-11,000 seviyelerinde 
     Zeynep Candan AKTAŞ 

     Oldukça sıkışık bir haftayı geride bırakan İMKB 100 Endeksi en düşük 11,242 en yüksek 11,968 puan aralığında hareket etti. Haftayı 11,704 puandan kapatan endekste oluşumu izlenen ters omuz- baş- omuz taban görünümü 12,000 direncinin kırılmasıyla gerçekleşmiş olacak. 
     Endeksin formasyon hedefi 13,300 seviyelerinde. Bu görünümü destekleyen verilerden biri endeksin kısa ve uzun vadeli göstergelerinin durumu. 
     
     Göstergeler alımda 
     Stochastic dışındaki diğer kısa vadeli göstergeler aşırı satım bölgelerinden başlayan alım sinyallerini sürdürürken uzun vadeli göstergeler de bu görünümleri teyid ederek diplerden alıma döndü. 
     Diğer veri Fibonnaci Fan'dan gelen destek. 7,000'lerden başlayan çıkışın dip ve zirve noktalarına göre olası düzeltmenin desteklerin yakalamamızda yardımcı olan Fan çizgileri 10,700'lerde endekse destek sağlayarak bu seviyelerden toparlanma olasılığının güçlendiğini gösteriyor. 
     
     Güçlü destek 11,000’de 
     Bir diğer veri ise endeksin elimizdeki mevcut tüm dataları üzerinde oluşturduğumuz logaritmik çıkış kanalı. Bu kanal üzerinde endeksin en son destek bulduğu 6,881 seviyesinden geçen yükselen trend ve yaklaşık 12 yıllık ortalamalar 11,000 seviyelerinde endekse oldukça güçlü bir destek sağlıyorlar. 
     Tüm bu veriler endeksin 12,000 direncinin kırılma olasılığını artırıyor. Bu görüntülerde eksik olan tek unsur hacim. 
     Eğer endeks hacimli bir atakla 12,000 direncini kırarak bu desteğinde tutunmayı başarabilirse tabandan çıkış gerçekleşmiş olacak. Orta vadeli düzeltmenin tamamlanması için ise 15,000 zirvesinin geçilmesi gerekiyor. 
     Önümüzdeki yaklaşık bir aylık sürede düzeltmenin tamamlanıp tamamlanmadığı konusu da büyük bir olasılıkla netleşmiş olacak. 
     Ancak gözden kaçırılmaması gereken konu yukarıdaki bütün varsayımların sadece teknik analiz verileriyle oluşturulduğu ve diğer bütün makro ve mikro verilerin aynı kalması olasılığı üzerine kurulduğudur. Bu nedenle Avrupa Birliği ile ilişkiler başta olmak üzere enflasyon, faiz indirimi, hükümet ve özellikle Irak konusundaki gelişmeleri yakından izlemekte fayda var. 
     Önümüzdeki hafta için endeksin destekleri 11,500 ve 11,000'de iken, dirençler 12,000 ve 12,400 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
