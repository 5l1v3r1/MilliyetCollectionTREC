<DOC>
<DOCNO> 61706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/spor/spo05.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemler rahatladı 
</HEADLINE>
<TEXT>
Büyük barış 
Kulüpler Birliği, sürekli hedef tahtası haline gelen hakemlere elini uzattı. Kuşadası’ndaki seminerde tarihi uzlaşma sağlanırken, artık yapılan eleştirilerin son bulacağı açıklandı 
     CEMAL ERSEN 

     Özlenen tablo 
     FUTBOLDA özlenen barış sağlandı ve çaldıkları düdüklerle eleştiri odağı haline gelen hakemler, Kulüpler Birliği’nin tam desteğini aldı. Kuşadası’nda dün başlayan devre arası hakem seminerinde Kulüpler Birliği Başkanı İlhan Cavcav, İstanbul’daki toplantıda aldıkları karar çerçevesinde, artık hakemleri eleştirmeyeceklerini açıkladı. Cavcav, çirkin tezahüratı önlemek amacıyla TBMM’ye yasa çıkarmak için öneri götüreceklerini de ifade etti. 
     
     Kulağınızı tıkayın’ 
     GALATASARAY, Ankaragücü, Gençlerbirliği, İstanbulspor, Göztepe, Bursa başkan ve yöneticilerinin katıldığı seminerde Cavcav, ortak alınan kararları iletti. Cavcav, "Bugüne kadar yaptığınız ufak tefek hataların vebali size yüklendi. Artık her şeye kulağınızı tıkayın. Maçlardan hemen sonra, o atmosfer içinde demeç vermeyeceğiz. Küfür olursa, başkanlar olarak stadı terk edeceğiz. Sizlere inanıyor, güveniyoruz. Doğru bildiğiniz yolda ilerleyin" dedi. 
     
     Sahada dantel örün’ 
     MHK Başkanı Bülent Yavuz, sağlanan barışı "tarihi uzlaşma" olarak değerlendirdi. Yavuz, "Federasyon arkanızda, kulüpler arkanızda artık neden çekineceksiniz. Elinizi, kolunuzu sallayarak, sahada dantel örerek maç yönetin. Artık mazeretiniz yok" diye konuştu. Yavuz, ligin ilk yarısında dört maçta ciddi hakem hatası tespit ettiklerini, disiplin uygulamaları konusunda eksikleri bulunduğunu ve bunları gidereceklerini sözlerine ekledi. 
     
Cansun Aynı gemideyiz      KUŞADASI’NDAKİ seminere katılan Galatasaray Başkanı Mehmet Cansun, hakemler hakkında zaman zaman acımasız ve onur kırıcı eleştiriler yapıldığını, bu tür davranışların karşısında olduklarının altını çizdi. Cansun, "Hepimiz aynı geminin içindeyiz. Elbette hakemler de hata yapacak. Ancak ben iyi niyetle görevlerini sürdürdüklerine inanıyorum. Bundan böyle hakemlerimizin arkasında olacağız" diye konuştu. 
     TÜRKİYE’DE hakemlerin üç büyükleri kayırdığına inanmadığını belirten Cansun, "Yıldız oyuncular kayırılabilir. Ancak Dünya’nın her yerinde bu böyle" ifadesini kullandı. Galatasaray Başkanı, "Dünya’daki çok üstün yetenekli üç - beş hakem dışında Türk hakemlerinin onlardan eksiği yok. Dünya Kupası’nda Türk hakeminin olmamasına şaşırmadım. Çünkü FIFA genç, gelecek vaat eden, yabancı dil bilen hakem istiyor" dedi. 
     
Saydan’a ceza      FUTBOL Federasyonu Yönetim Kurulu’nda görev yaptığı dönemde naklen yayın parasını Toprakbank’a yatırıp, 650 bin dolar "jestiyon" alan Nihat Saydan’a, Gelir Vergisi Kanuna’na göre, söz konusu miktarın 3.5 katı ceza gelecek. Halen BDDK tarafından soruşturması süren Saydan, yaklaşık 2.2 milyon dolar ödeyecek. 
     



 SPOR 
























</TEXT>
</DOC>
