<DOC>
<DOCNO> 54764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo20.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Fatih Akyel imzaladı...Yıldırım "Geçmişi kapatıyoruz.." 
</HEADLINE>
<TEXT>

     Fenerbahçe, Galatasaray'ın eski futbolcusu Real Mallorcalı Fatih Akyel ile bugün 3,5 yıllık resmi sözleşme imzaladı. 
     Fenerbahçe Burnu'ndaki kulüp binasında gerçekleştirilen ve kulüp başkanı Aziz Yıldırım, yöneticiler ile menajerlerin katıldığı törende, Fatih kendisini 3,5 yıllığına sarı-lacivertli renklere bağlayan sözleşmeye imza attı. 
     Törende konuşan Aziz Yıldırım, Fatih Akyel gibi Türk sporunun değerli bir oyuncusunu transfer ettikleri için mutlu olduklarını belirterek, ''Bizim hedefimiz dünya kulübü olmak. Dünya kulübü olmanın gereği, değerli ve başarılı oyuncuları bünyenizde bulundurmaktır'' dedi. 
     Geçmişte Fatih'in Fenerbahçe ile ilgili bazı olaylarının olduğunu ifade eden Yıldırım, ''Bu profesyonelliktir, hırsından kaynaklanan olaylardır. Biz şimdi geçmişi kapatıyoruz. Fatih Akyel bu kulübün çocuğu olmuştur. İnşallah futbolu da burada bırakacak'' diye konuştu. 
     Fenerbahçe'de transferin bitmeyeceğini vurgulayan Yıldırım, ''Böyle kaliteli futbolcuların transferi devam edecek'' dedi. 
     Başkan Yıldırım, Fatih'in sezon sonuna kadar nerede oynayacağının önümüzdeki hafta kesinlik kazanacağını söyledi. 
     






</TEXT>
</DOC>
