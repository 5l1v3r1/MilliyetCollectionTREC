<DOC>
<DOCNO> 86620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur18.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li milletvekili Ecevit için meclis soruşturması istedi 
</HEADLINE>
<TEXT>

     MHP Kahramanmaraş Milletvekili Edip Özbaş, terör örgütü başı Abdullah Öcalan'ın idam dosyasının TBMM'ye gönderilmemesi nedeniyle Başbakan Bülent Ecevit hakkındaki bir meclis soruşturması önergesi hazırlayarak, milletvekillerinin imzasına açtı. 
     Özbaş, önergesinde MHP Genel Başkanı Devlet Bahçeli ile ANAP Genel Başkanı Mesut Yılmaz'ı da ''Feri fail'' olarak nitelendirdi. 
     Özbaş, Anayasa ve İçtüzük gereği ancak 55 imza ile TBMM Başkanlığı'na sunulabilen soruşturma önergesine destek sağlamak için milletvekillerine birer mektup yolladı. 
     Önergesinde Öcalan'ın dosyasının Başbakanlık'ta bekletilmesini eleştiren Özbaş, Ecevit'in bu hareketi ile ''Vatanseverlik-şehitlik-devlete güven ile adaletin tecellisine inanca büyük zarar verdiğini, milli heyecan ve ümidi zaafa uğrattığını, devletin terörle mücadelesini gerilettiğini, teröristleri cesaretlendirdiğini, bölücülüğün siyasi mecraya taşınması isteklerinin yoğunlaşmasına neden olduğunu, üniter devlet yapısının varlığını tehdit eden isteklerin çoğalmasına fırsat verdiğini'' öne sürdü. 
     Özbaş, önergesinde Bahçeli ile Yılmaz'ın da bekletme kararının altına Başbakan Ecevit'in ''Telkin, tahakküm ve icbarı ile imza koydukları'' gerekçesiyle ''Feri fail'' olduklarını ifade etti. MHP'li Özbaş, bu nedenle Bahçeli ve Yılmaz hakkında meclis soruşturması istemediğini de önergesine ekledi. 
     A.A'ya yaptığı açıklamada, tüm milletvekillerinin önergesini imzalayacağına inandığını kaydeden Özbaş, isteminin grubundan ''Tamamen bağımsız' olduğunu da bildirdi. 
     





</TEXT>
</DOC>
