<DOC>
<DOCNO> 65980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/yasam/yas05.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahip değil ölüm meleği 
</HEADLINE>
<TEXT>

Talep edenlerin intiharlarına katkılarda bulunan’, üstüne bir de para alıp televizyonlarda eylemini öven rahibe soruşturma açıldı 
     DIŞ HABERLER SERVİSİ 

     Amerikalı bir papaz, ülkesinden kilometrelerce uzaklıktaki İrlanda’ya giderek bir kadının intiharına yardım etti, üstüne para aldı, sonra da çıkıp televizyon ekranından övünerek yaptıklarını anlattı. Bunun üzerine papaz hakkında soruşturma açıldı. 
     Batı Virginia’da New River Unitarian - Universalist Fellowship Kilisesi’nde papazlık yapan George Exoo, İrlanda’nın Kanal 4 televizyonunda yaptığı itiraflarda, internette tanıştığı 49 yaşındaki İrlandalı dul Rosemary Toole’un intihar etmesine yardımcı olduğunu kabul etti. Exoo, "Ölümüne yardım ettim, çünkü kalbimin sesine kulak vererek Tanrı’nın emrini yerine getirdim" dedi. 
     
     Acısını dindirdim’ 
     Kocasından boşandıktan sonra ağır bir depresyon geçiren Toole ile internette temas kurduğunu anlatan papaz, kadının ruhsal acılarının dindirilmesine yardımcı olmak amacıyla, bir rahip arkadaşıyla birlikte İrlanda’ya geldiğini ve Toole’un ailesiyle görüşüp intihar için onay aldığını söyledi. 
     Exoo, Rosemary’nin intihar ederken aldığı bir hapı içmesine, başına plastik bir torba geçirip içine helyum gazı vermesine yardım ettiğini de anlattı. ABD’li papaz, "İrlanda’da kanunlar nasıl bilmiyorum. Ama ben kalbimin sesine kulak verdim ve insanların acılarının dindirilmesini emreden Tanrı’ya uydum. Onu ruhen yönlendirdim" diye konuştu. 
     
     14 yıl hapis alabilir 
     Exoo, kendisi ve arkadaşının 2 günlük ziyaret için uçak bileti ve otel masrafları karşılığı Toole’dan 2500 dolar yaklaşık 3.3 milyar lira aldığını da ifade etti. İrlanda polisi, televizyondaki itiraflarından sonra Exoo hakkında derhal soruşturma başlattı. İrlanda kanunları, intihara yardımcı olmaya 14 yıl hapis cezasını öngörüyor. 
     
     



 YAŞAM 




















</TEXT>
</DOC>
