<DOC>
<DOCNO> 95786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun09.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney şirket skandalları ile ilgili soruşturulacak 
</HEADLINE>
<TEXT>

     ABD'de şirket skandallarını soruşturan Güvenlik ve Kur Komisyonu'nun SEC başkanı Harvey Pitt, Beyaz Saray'ı da kapsayan soruşturmaların arasında, baskılara karşın istifa etmeyeceğini söyledi. 
     NBC televizyonuna konuşan Pitt, istifa edip etmeyeceği yönündeki bir soruya, ''Kesinlikle hayır. Çünkü ben bu iş için doğru insanım. Amerikan halkı, benim o görevde olmamı ve onlar için adil bir davranış sergilememi bekliyor'' dedi. 
     Pitt'e yönelik eleştiriler, şirket skandallarını denetlemekle görevli bu bürokratın, finans sektörüne kişisel yakınlığından kaynaklanıyor. 
     Harvey Pitt, şirketi karda göstererek hissedarları aldatan ve ceplerini dolduran bazı yöneticilerin muhasebe işlerini yürüten firmaların avukatlığını yapmıştı. 
     Cumhuriyetçi Parti Arizona Senatörü John McCain, Pitt'in bu görevde kalmasından duyduğu memnuniyetsizliği ifade edenler arasında bulunuyor. 
     Pitt'in geçen yıl başına getirildiği SEC'in araştırdığı konular arasında, ABD Başkan Yardımcısı Dick Cheney'nin daha önce başında olduğu Texas'taki enerji şirketi Halliburton'un yolsuzlukları da bulunuyor. Halliborton'da, şirketin karlarının haksız yere fazla gösterildiği ileri sürülüyor. 
     ABD Başkanı George W. Bush'un da, Beyaz Saray'a gelmeden önce başında olduğu Texas petrol şirketi Harken'de, usulsüzlük yaptığı iddiaları bulunuyor. Ancak SEC'in başı Pitt, bu konunun üzerine gidilip gidilmeyeceği yönündeki bir soruya, ''Bu konu tarih oldu'' yanıtını verdi. Pitt, Bush'un, şirketin başında olduğu dönemde yaptıklarında hiçbir yanlışlık olmadığını savundu. 
     Cumhuriyetçi Parti'li Bush'un rakipleri Demokrat Parti'liler, konunun üzerine gidilmesi gerektiğinde ısrar ediyorlar. 
     





</TEXT>
</DOC>
