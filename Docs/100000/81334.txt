<DOC>
<DOCNO> 81334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/dunya/adun.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basayev’i öldürdük’ 
</HEADLINE>
<TEXT>

Rusya Genelkurmay Başkanı Kvaşnin, Çeçenlerin efsanevi komutanı Şamil Basayev’in de öldürüldüğünü açıkladı. Çeçenler ise Basayev’in hayatta olduğunu iddia ediyor 
     CENK BAŞLAMIŞ Moskova 

     Rusya, altı yıldır peşinde olduğu ünlü Çeçen komutan Şamil Basayev’in de öldürüldüğünü açıkladı. Rusya Genelkurmay Başkanı General Anatoliy Kvaşnin, Çeçenistan’ın başkenti Grozni’de katıldığı bir toplantıda, "ortadan kaldırıldığını" söylediği Çeçen komutanın uzun süredir telsiz konuşması yapmadığını söyledi. Kvaşnin, Rusya’nın "bir numaralı terörist" ilan ettiği Basayev’in cesedinin henüz bulunmadığını sözlerine ekledi. 
     
Çeçenler Hayatta      Ancak Çeçen kaynakları 37 yaşındaki Basayev’in öldürüldüğünü yalanladı. İnternette Çeçen tarafının görüşlerini yansıtan Kavkaz sitesi, Çeçen Genelkurmay yetkililerine dayanarak, Basayev’in hayatta olduğunu duyurdu. Site, Kavkaz muhabirinin 25 Nisan’da Çeçen komutanla görüştüğünü bildirdi. Ancak, aynı internet sitesi, Ürdün asıllı komutan Hattap’ın da öldürüldüğünü önce yalanlamış, ardından kabul etmişti. Açıklamayı Rusya Genelkurmay Başkanı’nın bizzat yapması, Basayev’in öldürülmüş olabileceği kanısını güçlendiriyor. 
     
İkinci büyük darbe      Basayev’in öldürüldüğü haberinin gerçek olması durumunda Çeçen direnişi bir hafta arayla ikinci büyük darbeyi yemiş olacak. Rusya gizli servisi, sık sık Basayev’le görüşen Hattab’ı 19 Mart’ta düzenlenen bir operasyonla öldürdüğünü geçen hafta kamuoyuna açıklamış ve Ürdün asıllı komutanının cesedinin görüntülerini yayınlamıştı. 
     
Türkiye’ye uçak kaçırmıştı      Şamil Basayev, Rusya’nın Çeçenistan’da olağanüstü durum ilan etmesini protesto etmek amacıyla 1991 yılı kasım ayında bir yolcu uçağını Türkiye’ye kaçırdı. Rus-Çeçen savaşının son bulmasını sağlamak için 1995 yılı yaz ayında Rusya’nın Buydonovsk kasabasına baskın düzenledi. Bu baskından yakalanmadan kurtulması Çeçen halkı arasında adını efsaneleştirdi. 2000’de başlayan 2. Rus - Çeçen savaşı sırasında Grozni’den çekilirken mayına basarak ayağını kaybetti. 
     
Ilımlı Maşadov’a dokunmadılar      MOSKOVA Milliyet 

     Ceçen direnişinin efsanevi komutanı Şamil Basayev’in gerçekten öldürülmüş olmasi halinde Çeçen tarafında savaşın sürdürülmesinde ısrar eden radikal unsurlar hemen hemen hiç kalmayacak. 
     Basayev ve 19 Mart’ta öldürüldüğü geçen hafta açıklanan Ürdün asıllı komutan Hattab, Rusya ile barış masasına oturulmasına kesinlikle karşı çıkıyordu. Bir diğer radikal komutan, Salman Raduyev de geçen yıl Rus gizli servisinin düzenlediği operasyonla ele geçirilmişti. Bu durumda Çeçenler’in askeri kanadında iki önemli isim kalmış oluyor. Birincisi, ılımlı olarak bilinen Çeçenistan Başkanı Aslan Maşadov. İkincisi de adı radikaller arasında sayılan, ancak son dönemde çatışmalardan uzak duran Ruslan Gelayev. Moskova, Maşadov’u yasal başkan olarak kabul etmediğini söylüyor. Ancak, görüşme sürecinin başlaması durumunda Rusya’nın masaya oturabileceği tek lider Maşadov olacak. 
     Basayev’in gerçekten yok edilmesi halinde Rusya son altı yılda dördüncü önemli Çeçen komutanı devre dışı bırakmış olacak. Çeçenistan’ın ilk Başkanı Cahar Dudayev, 1996’da cep telefonunu izleyerek yerini saptayan Rus savaş uçaklarının füze saldırısında öldürülmüştü. 
     
     



 DÜNYA 












</TEXT>
</DOC>
