<DOC>
<DOCNO> 92352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/spo20.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Brezilya rekora ortak      DÜNYA Kupası tarihinde üst üste üç kez final oynamaya hak kazanan ikinci takım Brezilya oldu. Daha önce sadece Brezilya’nın finaldeki rakibi olan Almanya, 1982, 1986 ve 1990’da art arda üç finalde birden boy göstermiş, bunlardan sadece birini kazanabilmişti. Bu kez Brezilya, şampiyon olduğu 1994 ve Fransa’ya yenildiği 1998’den sonra 2002’de de finale adını yazdırmayı başardı. 
     
Senegal’e kral karşılama      A MİLLİ Takımımız’a çeyrek finalde 1 - 0 mağlup olarak kupaya veda eden Senegal, ülkesine dönüşte şampiyon gibi karşılandı. Başkent Dakar’da Devlet Başkanı Abdoulaye Wade ve kabine üyeleri tarafından alkışlarla karşılanan Senegal Milli Takımı, bugüne kadar Kamerun’dan sonra son sekize kalan ikinci Afrika ülkesi olarak tarihe geçti. 
     
Ahn öfkeli      İTALYA’YA attığı gol yüzünden Çizme kulübü Perugia’dan önce kovulan ancak daha sonra geri çağırılan Güney Koreli futbolcu Ahn Jung - hwan, geri dönmek istemediğini söyledi. Ahn’ın menajeri de yıldız futbolcunun Perugia’ya dönmesiyle ilgili hiçbir görüşme yapmak istemediğini açıkladı. 
     
Almanya zafer sarhoşu      DÜNYA Kupası öncesi kendi ülkesinde dahi fazla şans tanınmayan ve finallere Ukrayna’yı play - off’ta geçerek adeta arka kapıdan giren Almanya, Güney Kore’yi mağlup ederek finale yükselmenin sevincini yaşıyor. Alman basını, "İnanılmaz ama gerçek, finaldeyiz" başlıklarını atarken, Almanya’nın bu turnuvada her zaman iyi futbol oynayanların kazanmadığını gösterdiğini vurguladılar. 
     
Dunga’nın yorumu      BREZİLYA’NIN 1994 Dünya Kupası’nı kazandığında kaptan olarak sahaya çıkan Carlos Dunga, maç öncesi ilginç açıklamalar yaptı. Dunga, "İlhan ile başlarsanız maça ortak olursunuz. Hakan’la bu iş olmaz. Ayrıca defansınız da çok ağır. En çok orta sahanızı beğeniyorum. Hasan Şaş beni büyülüyor, Emre Belözoğlu ise mükemmel. Yıldıray Baştürk’e hayran kaldım" dedi. 
     
Bilgili maçta      A Milli Takım’ın yarı final maçını Beşiktaş Kulübü Başkanı Serdar Bilgili de izledi. Japonya’ya dün sabah gelen Bilgili, karşılaşma öncesinde Federasyon Başkanı Haluk Ulusoy ve Teknik Direktör Şenol Güneş’e başarılar diledi. Ayrıca karşılaşmayı AK Parti Lideri Recep Tayyip Erdoğan’da izledi. 
     
Kriz yaşandı      FIFA’NIN Futbol Federasyonu’na az bilet vermesi krize neden oldu. Başkan Haluk Ulusoy ve yöneticiler dün sabah FIFA ile görüşerek bilet kontenjanının artırılmasını istediler. Yapılan girişimler sonucu alınan bin adet ekstra bilet Türkiye’den gelenlere dağıtıldı. 
     
3 milyara bilet      TÜRKİYE’NİN yarı final maçının biletleri karaborsaya düştü. 350 dolardan satılan biletler yoğun talep üzerine iki bin dolara yaklaşık 3 milyar lira kadar alıcı buldu. 
     
TV yarışı      BREZİLYA maçı öncesinde yapılan en iyi görüntü çeken kameramanlar arasına iki Türk girmeyi başardı. Toplam 12 kameramanın seçildiği yarışmada HBS televizyonundan Atilla Yakar ve Fikret Üçgüler dereceye girdiler. 
     
Misyonerler işbaşında      SENEGAL - Türkiye maçı öncesi iki müslüman ülkenin taraftarlarını broşür dağıtan misyonerler Brezilya - Türkiye maçında da sahneye çıktı. Misyonerler bu defa bir adım ileri giderek broşürün yanı sıra kaset ve CD de dağıttılar. Broşürlerde Yaşamın sonsuzluğuna gelmek isteyenler bizim yolumuzu seçsin’ şeklinde yazılar yer aldı. 
     
Basın merkezi çıldırdı      NORMAL maçlarda basın mensuplarının çalıştığı masa ve koltuklara kullanım parası olarak 10 dolar isteyen Japon organizasyon yetkilileri çizmeyi aştı. Brezilya-Türkiye maçında yer bulamayan gazeteciler bir masa ve koltuk için 100 dolar ödemek zorunda kaldılar. 
     
Süper güvenlik      GÜVENLİK güçleri stat içinde ve dışında kuş uçurtmadı. Maç sırasında yaklaşık 5000 güvenlik görevlisi işbaşı yaparken, her maçta olduğu gibi stadın etrafında helikopterler tur attı. 
     



 SPOR 





































</TEXT>
</DOC>
