<DOC>
<DOCNO> 83180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/spor/spo06.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BOL ŞANSLAR 
</HEADLINE>
<TEXT>

A Milli Takım, 48 yıl sonra katılacağı Dünya Kupası finalleri için dün start aldı. Ay-Yıldızlı ekip ilk etap hazırlıklarına bugün Antalya’da başlayacak 
     Belek’e gittiler 
     2002 Dünya Kupası Finalleri’nde mücadele edecek olan A Milli Takım’ın aday kadrosu dün Polat Otel’de işbaşı yaptı. Ay - Yıldızlı ekip akşam özel uçakla Antalya’ya geçti ve Belek’te kampa girdi. 16 Mayıs tarihine kadar burada günde çift antrenman yaparak finallere hazırlanacak olan Milli Takım kafilesi, 17 Mayıs’ta Hong Kong’a gidecek ve burada iki özel maç oynayacak. 
     
     Güldüren yok 
     TEKNİK Direktör Şenol Güneş 28 kişiyi çağırırken, Fenerbahçe’nin çiçeği burnundaki futbolcusu İsmail Güldüren ameliyat olduğu için takımdan affını istedi. Lejyonerlerimizden İnterli Emre ve Okan ile sakatlığı nedeniyle tedavi gören Aston Villalı Alpay da kafilede yer aldı. Tayfun, Nihat, Yıldıray, Hakan Şükür ve Mustafa İzzet ise Hong Kong yolculuğu öncesi takıma katılacak. 
     
     Güneş uyardı 
     FİNALLERE gidecek 23 kişilik kadroyu Antalya’da belirleyeceğini söyleyen Milli Takım’ın teknik patronu Şenol Güneş, "Herkes iyi çalışmak zorunda. Güney Kore’ye en hazır futbolcuları götüreceğim. Antalya kampı bu yüzden büyük önem taşıyor. Performansı düşük olanlar Türkiye’de kalır" diye konuştu. Bu arada milli takım futbolcuları dün Caroussel’de bir açılışa katıldı. 
     
En mutlu milli      MEHMET DEMİRCAN 

     SON haftalarda gösterdiği müthiş performansla A Milli Takım’a çağrılan Serhat, Dünya Kupası’na gidebilmek için elinden geleni yapacağını söyledi. Ümit Milli Takım’da uluslararası tecrübe kazandığını belirten genç golcü, "23 kişilik son kadroya girmek için tüm gücümü harcayacağım. Bana güvenenleri mahçup etmeyeceğim" ifadelerini kullandı. 
     ÇOK başarılı bir sezon geçirdiğini kaydeden Serhat, "Kendimi formda hissediyorum. Hocam görev verdiği taktirde başarılı olacağıma inanıyorum" diye konuştu. İkinci tura kesinlikle çıkacaklarını da sözlerine ekleyen genç yıldız, "Mükemmel bir takıma sahibiz. Rakiplerimizi geride bırakmamamız için hiçbir neden yok" dedi. 
     
Annelere armağan      MİLLİ Takım Menajeri Can Çobanoğlu, Antalya kampına eşleriyle katılacak futbolculara burada bir sürpriz yapacak. Çobanoğlu, 12 Mayıs Anneler Günü nedeniyle Ay - Yıldızlı futbolcuların eşlerine özel hediyeler sipariş etti. Çobanoğlu ayrıca Ay - Yıldızlı ekibi Antalya kampında izleyecek gazeteciler için özel basın merkezi oluşturdu. Basın merkezinde bilgisiyar ve çok sayıda telefon yer alıyor. 
     



 SPOR 



























</TEXT>
</DOC>
