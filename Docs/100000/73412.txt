<DOC>
<DOCNO> 73412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sondun11.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li milletvekili "Türkiye'nin AB üyeliği hayati önem taşıyor" 
</HEADLINE>
<TEXT>

     ABD Temsilciler Meclisi'nin Demokrat Parti Virginia milletvekili ve kongredeki ''Türk dostluk grubu'' üyesi Jim Moran, Türkiye'nin Avrupa Birliği'ne AB üyeliğinin hayati önem taşıdığını ve bunun hem AB hem de ABD'nin çıkarına olduğunu söyledi. 
     Moran, Cumhuriyetçi Parti Florida milletvekili Cliff Stearns, Amerikan Türk Konseyi ATC Başkanı, emekli General Brent Scowcroft ve Başer Holding Yönetim Kurulu üyesi Bülent Başer ile birlikte, ATC'nin Washington'daki yıllık konferansında ''Amerikan piyasasına ulaşım'' konulu bir panele katıldı. 
     Türkiye'yi kısa süre önce ziyaret eden Moran, ''Türkiye, AB'nin bir parçası olmalıdır. Bu hem ABD hem de AB'nin çıkarınadır ve hayati önem taşımaktadır'' dedi. 
     Moran, Türkiye'nin sadece doğu ile batı arasında bir köprü olmadığını, ''Hıristiyanlık ile Müslümanlık arasında da köprü'' işlevi gördüğünü söyledi. 
     Jim Moran, Atatürk değerleriyle bugüne ulaşan Türkiye'nin, diğer Müslüman ülkelere de örnek teşkil edeceğini kaydetti. 
     Cumhuriyetçi Parti Florida milletvekili Cliff Stearns de, ABD Başkanı George W. Bush yönetiminin, kilit müttefik Türkiye'ye gereken her türlü yardımı yapmaya çağrıldığını belirterek, Türkiye'nin AB'ye üyeliğine destek yönünde çabaların, kongredeki Türk dostluk grubunun gündeminde olduğunu söyledi. 
     Stearns, Türkiye ile ABD arasında ticari ilişkilerin geliştirilmesinin cesaretlendirilmesi gerektiğini de belirtti. 
     
     Tekstil kotaları 
     Başer Holding Yönetim Kurulu üyesi Bülent Başer de paneldeki konuşmasında, tekstil kotalarının kalkmasının Türkiye için önemli olduğunu söyledi. 
     Başer, ABD'nin Türkiye'yi, kilit NATO müttefiki, stratejik ortak olarak nitelendirmesine karşın, kota uygulamasının haksızlık olarak değerlendirildiğini kaydetti. 
     Bülent Başer, ABD'nin, Rusya, Burma, hatta ABD Dışişleri Bakanlığı'nın terörizme destek veren ülkeler listesindeki Suriye'ye bile tekstil kotası uygulamadığını belirterek, ''Türk tekstil ihracatçıları, ABD'nin bu adaletsiz uygulamasının nedenini anlayamıyor. Türkiye, Amerikan tekstil endüstrisine bir tehdit değil'' dedi. 
     






</TEXT>
</DOC>
