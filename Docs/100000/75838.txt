<DOC>
<DOCNO> 75838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur06.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışla havanın biri gidiyor, biri geliyor... 
</HEADLINE>
<TEXT>

     Akdeniz üzerinden gelen yağışlı hava, özellikle bugün, Akdeniz Bölgesi'nde sağanak ve gökgürültülü sağanak yağışlara neden olacak. Yağışlar, 3 Nisan Çarşamba gününe kadar yurdun büyük bölümünde devam edecek. Aynı gün, Orta Akdeniz üzerinden yeni bir yağışlı hava kütlesi gelecek. 
     Akdeniz üzerinden gelen yağışlı hava, bugün Marmara'nın kuzey ve batısı, Kuzey Ege ve Karadeniz kıyıları dışında tüm yurtta görülecek. Yağışlar, özellikle Akdeniz'de sağanak ve gökgürültülü sağanak şeklinde olacak. 
     Marmara, Ege ve Batı Akdeniz dışında, 2 Nisan Salı günü, tüm yurt yağışlı geçecek. Yağışların, genellikle yağmur ve sağanak, Doğu Anadolu'nun kuzeydoğusunda karla karışık yağmur şeklinde olması bekleniyor. 
     Akdeniz üzerinden gelen yağışlı hava, 3 Nisan Çarşamba günü, Doğu Karadeniz ve Doğu Anadolu'nun doğusunda etkili olduktan sonra yurdu terk edecek. Ancak aynı gün, Orta Akdeniz üzerinden gelen yeni bir yağışlı hava, Güney Ege ve Batı Akdeniz'de tekrar etkili olacak. 4 Nisan Perşembe günü, Marmara'nın batısı ve Kuzey Ege dışında tüm yurt, yağışlı geçecek. 
     Yağışlar, Doğu bölgelerinde etkili olduktan sonra, 5 Nisan Cuma günü yurdu terk edecek. 
     Tüm yurtta bugünden itibaren 4-6 derece dolayında artmaya başlayan hava sıcaklığının ise önümüzdeki hafta mevsim normalleri civarında olacağı tahmin ediliyor. 
     Meteoroloji uzmanları, Akdeniz bölgesinde bugün etkili olması beklenen sağanak ve gökgürültülü sağanak yağış nedeniyle vatandaşların ve ilgililerin tedbirli olmalarını istediler. 
     






</TEXT>
</DOC>
