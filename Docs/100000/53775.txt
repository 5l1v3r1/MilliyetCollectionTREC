<DOC>
<DOCNO> 53775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur05.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de kapalı oturum bugün... 
</HEADLINE>
<TEXT>

     TBMM Genel Kurulu, 1949'dan bu yana Kıbrıs konusundaki 10'uncu kapalı oturumunu bugün yapacak. 
     Meclis arşivlerinde yer alan bilgiye göre, TBMM Genel Kurulu'nda, Kıbrıs konusunda şimdiye kadar 9 kapalı oturum yapıldı. Bunlardan, Kıbrıs Barış Harekatı'nın hemen ardından 18 Temmuz 1974 tarihinde yapılan son kapalı oturuma ilişkin gizli tutanaklar açıklandı. 
     Bu tarihteki kapalı oturum, Kıbrıs'taki gelişmelere ilişkin olarak ''Dış siyasi olayların meydana getirdiği şartlar nedeniyle'' gerçekleştirildi. 
     Kıbrıs konusunda yapılan kapalı oturumların tamamı Ada'da Türkler'e yönelik olayların artmasından sonra yaşanan gelişmelerle aynı tarihe rastlıyor. 
     Genel Kurul'da, 1949'dan bu yana Kıbrıs konusundaki kapalı oturumların ilki 16 Haziran 1958 tarihinde gerçekleşti. Kıbrıs konusunu 1964 yılında 4 ayrı kapalı oturumda ele alan Genel Kurul, 1965'te iki, 1967'de ise bir oturumda Ada'daki gelişmeleri değerlendirdi. Kıbrıs Barış Harekatı'nın ardından ise bir kapalı oturum yapıldı. Bu arada, 19 Şubat 1959 tarihinde Dışişleri Komisyonu'nda Kıbrıs'a ilişkin bir kapalı oturum gerçekleştirildi 
     
     10 yıllık yasak 

     TBMM İçtüzüğü hükümlerine göre, kapalı oturumlarda Genel Kurul Salonu'na salona milletvekilleri ve bakanların dışında kimse alınmıyor. 
     Kapalı oturum sırasındaki görüşmeler hakkında, kapalı oturumda bulunanlar ve bulunma hakkına sahip olanlar tarafından hiçbir açıklama yapılamıyor. Bunlar, ''devlet sırrı'' olarak saklanıyor. 
     Kapalı oturum tutanak ve özetleri oturum tarihinde itibaren 10 yıl geçtikten sonra yayımlanabiliyor. Bunların daha önce veya sonra yayımlanması hususunda Genel Kurul, Danışma Kurulu'nun teklifi üzerine karar verebiliyor. 
     Kapalı oturumlara ilişkin tutanaklarının birleştirilmesinden sonra, kapalı bir oturumla tutanak özeti okunuyor. Tutanak, özetle birlikte bir zarfa konarak hazır bulunan katip üyeler tarafından hemen mumla mühürlenerek, Meclis arşivine veriliyor. 
     






</TEXT>
</DOC>
