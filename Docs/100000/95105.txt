<DOC>
<DOCNO> 95105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun31.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Erken seçim büyük olasılık haline geldi" 
</HEADLINE>
<TEXT>

     Yunan basın-yayın organları, Dışişleri Bakanı İsmail Cem'in görevinden ve DSP'den istifa etmesinin, ''erken seçimlere gidilmesini daha büyük bir olasılık haline getirdiği'' yorumunu yaptılar. 
     Devlet Televizyonu NET, ''Ecevit hükümetinde sarsıntı'' anonsuyla duyurduğu Cem'in istifasının, ''Türkiye'de yeni bir siyasi oluşumun geliştiğini teyit ettiğini'' savundu. NET, gelişmeyle ilgili yorumunda, ''İsmail Cem, Kemal Derviş ve Hüsamettin Özkan, Başbakan Ecevit ve partisini bitiriyorlar'' ifadesini kullandı. 
     Atina Haber Ajansı ANA da, Cem'in istifasından sonra erken seçimlerin yakınlaştığı değerlendirmesini yaparken, ''Cem, Ecevit'i ağır yaraladı. Bu istifanın gelişmeleri hızlandırması bekleniyor. 
     Ayrıca, Cem'in Ekonomi Bakanı Derviş ve Eski Başbakan Yardımcısı Özkan ile parti kuracağı söylentilerini güçlendiriyor'' sözlerine yer verdi. 
     Cem'in istifasına, İstanbul Menkul Kıymetler Borsası'nın, yüzde 2.2'lik yükselişle olumlu tepki verdiğini savunan ANA, siyasi 
     analistlerin kurulması beklenen yeni partinin AB üyeliği için reformları yapmaya kararlı, IMF programını destekleyecek ve açık bir şekilde Batı yanlısı olmasının beklendiği değerlendirmesini yaptıklarını belirtti. 
     
     WALL STREET JOURNAL 
     ABD'de yayımlanan Wall Street Journal WSJ gazetesi de, Türkiye'deki siyasi gelişmeleri bugün de okuyucularına aktarmaya devam etti. 
     ''Bu seferki krizin eskisinden farklı olduğunu'' yazan gazete, ekonomi çevrelerine dayanarak, ''Dışişleri Bakanı İsmail Cem'in görevinden istifa ettikten sonra Hüsamettin Özkan ve Kemal Derviş ile birlikte bir seçim hükümeti kurma gayreti içine girdiğini'' iddia etti. Gazete, ''Derviş ve aynı düşüncede olan politikacıların amacının, Türk ekonomisinin istikrara kavuşturulması ve önümüzdeki aylarda, Türkiye'nin AB'ye katılma umudunu canlı tutacak temelleri atmak olduğunu'' yazdı. 
     Gazete, siyasi yorumcu Şahin Alpay'dan alıntı yaparak, Türk halkının Derviş hakkındaki düşüncelerini, ''Derviş tüm dünya tarafından destekleniyor. Centilmen bir insana benziyor. Yolsuzluklara karışmamış. Onu takip edersek ortaya iyi bir şey çıkabilir'' şeklinde özetledi. 
     ''Türkiye'nin AB adaylığının devam edebilmesi için idam cezasının kaldırılması, anadilde eğitim ve Kıbrıs sorununa çözüm gibi şeylerin önümüzdeki aylarda sonuca bağlanmasının gerekli olduğunu'' öne süren gazete, ''Derviş cephesindeki politikacılar arasında, ülkeyi Nisan ya da Mart ayında seçime götürecek geçici bir hükümet fikrinin ağır bastığını'' yazdı. 
     Gazete, ekonomist Savaş Akat'ın, ''ülkenin kaderini elinde tutanlar, şayet Aralık ayındaki AB zirvesinde Türkiye dışarda bırakılırsa, sürekli olarak AB dışında kalacağımızdan endişe ediyorlar'' tarzındaki görüşüne de yer verdi. 
     





</TEXT>
</DOC>
