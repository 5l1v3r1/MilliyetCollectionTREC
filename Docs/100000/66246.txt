<DOC>
<DOCNO> 66246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sonspo15.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı'dan yine zehir zemberek açıklamalar.. 
</HEADLINE>
<TEXT>

     Galatasaray Kulübü 2. Başkanı Fatih Altaylı, hakem hatalarından kendilerinin mağdur olduğunu, ancak sanki Galatasaray'ın hakem hatalarından dolayı maç kazanıyormuş gibi bir rüzgarın estirildiğini söyledi. 
     Altaylı, kulüp futbol şubesi üyesi Özer Saraçoğlu ile birlikte Florya Metin Oktay Tesisleri'nde düzenlediği basın toplantısında, hakemlerin üzerinde kurulan baskıların da sonucunda Galatasaray'ın hakkını yemeye başladığını ileri sürdü. 
     
     Beşiktaş'a tepki 

     BEŞİKTAŞ'IN, Sergen'e talip olmasını eleştiren Altaylı şu yorumu yaptı "En büyük rakibimizin, sözleşmeli oyuncumuzu taciz etmesine, yöneticisinin 'Onunla hergün birlikteyim' açıklamasına kimse ses çıkarmıyor. Belki de Sinan Engin, Sergen'e avans ödedi. Biz de sezon başında, İlhan Mansız'la 3 Mayıs 2001'de başlayan ve 31 Mayıs 2004'te biten sözleşme imzaladık. 1 milyon dolarlık tazminat maddesi de var. Ama etik davranıp, olayın peşini bıraktık. Onlar bunu yapmıyor. Sergen'e cezayı gündeme getirebiliriz, sözleşme de imzalayabiliriz. Ama şunu iyi bilmesi gerekir bizdeki rahatlığı hiç kimse ona tanımaz." 
     
     "Sertliklerden yılmayız" 

     Galatasaray'ın sertliklerden yılacak bir takım olmadığını da ifade eden Altaylı, ''Sert futbol başka bir şey. Biz Avrupa'daki rakiplerimizle takır takır sert futbolu oynuyoruz. Ancak, Galatasaray, yıldırmaya durdurmaya yönelik, futbolla alakası olmayan saldırgan futbolu oynamak istemiyor'' diye konuştu. 
     Altaylı, bu tür oyunun Türk futbolunu bir adım daha ileriye götürmeyeceğini, tam aksine gerek Galatasaray'da gerek diğer takımlardaki oyuncuları milli takımdan uzaklaştıracağını düşündüklerini ifade etti. 
     Altaylı, şöyle konuştu 
     ''Galatasaray çok iyi bildiği, alışkın olduğu sert futbola evet diyor, ancak sahada kasaplığa hayır diyor. Ne yazık ki Galatasaray'a karşı uzun zamandır bu saldırı var. Galatasaray'a yapılan hareketler, zarar gördüğü pozisyonlar, hiç bir yerde tartışılmıyor, Galatasaray'ın lehine bir pozisyon ise saatlerce tartışılıyor. Galatasaray'ın attığı bir golde 17 pozisyon önce oluşmuş bir faul bile gündeme getiriliyor, ama Galatasaray'a yapılanlar gündeme alınmıyor. Bunun temel amacı Galatasaray'ın hakkını yemek, hakemler üzerinde baskı oluşturmak. 
     Hakemler de ister istemez baskı altında kalıyorlar. Bunun üzerinde yorumlar yapanlar da var. Diyorlar ki hakemlere bu konuda talimatlar verildi. Galatasaray'ın karşısındaki rakibi lütfen eksiltmeyin, sertlik yapmalarına göz yumun, yorumlarını yapanlar var. Ben bu konulara yorumlara katılmak istemiyorum. Eğer katılırsam, büyük üzüntü duymam ve çok daha sert açıklamalar yapmam gerekir.'' 
     
     "Yıldırım açıklasın" 

     Fenerbahçe Kulübü Başkanı Aziz Yıldırım'ın daha önce hakemlerin torbadan çekilmesini istediğini, ancak sonra da Federasyon Başkanı Haluk Ulusoy'dan garanti aldığı için bu talebinden vazgeçtiğini açıkladığını kaydeden Fatih Altaylı, ''Bu garantinin ne anlama geldiğini çok merak ediyorum'' dedi. 
     Altaylı, Yıldırım'ın bu garantinin ne anlama geldiğini kendisine ve diğer futbol kulüplerine açıklaması gerektiğini vurgulayarak, '' Merak etmeyin bundan sonra sizi kollayacağız , Merak etmeyin bundan sonra Galatasaray'ı önünü keseceğiz , merak etmeyin ne yaparsa yapsınlar rakiplerini eksik bırakmayacağız . Galatasaraylı oyuncuların ayaklarını kıranlara biz ceza vermeyeceğiz mi . 
     Garantinin ne olduğunu herkes merak ediyor, etmiyorsa da yanlış yapıyor. Bunun arkasında neler olduğunu spor camiası merak etmezse, yarın öbür gün kimlere ne garantiler verileceğini kimse bilemez'' diye konuştu. 
     
     "Avrupa'daki maçlarımıza baksınlar" 

     Altaylı, Galatasaray ile kimsenin oynamaya kalkmamasını ve Galatasaray'ı karalayanların dönüp Avrupa'daki maçlarına bakması gerektiğini söyledi. 
     Fatih Altaylı, ''Hakemlerimiz de onlara baksınlar. Bugün Galatasaray'ın önünü federasyonun onun, bunun şunun emriyle. etkisi altında kalıp kesen hakemler bilsin ki, kendi önlerini kesiyorlar. 
     Türkiye Milli Takımı Dünya kupasına katılırken, orada bir Türk hakemi yoksa bunun sorumlusu da Galatasaray değildir'' şeklinde konuştu. 
     
     "Rakibimizi kutlarız" 

     Altaylı, medyanın kendilerine karşı tutumundan rahatsız olduklarını, gerekirse sert önlemler alacaklarını vurguladı. II. Başkan şöyle devam etti "Kimseyi tesislere girmekten alıkoymak istemiyoruz. Ama bütün bunların ahlak, spor yazarlığı ve eski hakemlikle bağdaşır tarafı yok. Sahada insan avı oluyor, kimse konuşmuyor, attığımız goller gündeme geliyor. Önümüzü kesen hakemler de şunu bilsinler ki, kendi önlerini kesiyorlar. Dünya Kupası'na bu yüzden gidemiyorlar. Rakiplerimizi de kutlarız. Biz, Dünya sıralamasında bir sıra yükselip, 7. olurken, biri iki sıra çıkıp, 96.lığa terfi etmiş." 
     
     Derbiye dikkat" 

     Fatih Altaylı, "Derbiye, yönetim olarak davet edildik, gideceğiz. Şeref Tribünü'nde veya taraftarlarımızın arasında otururuz. Kendimizi koruruz. Ancak emniyetin ve Fenerbahçe yönetiminin, can güvenliğimizi sağlayacağına inanıyorum. Aksi olursa, basın toplantısına, patlak kafa, mor gözle çıkarız" dedi. Altaylı, başkan adaylarının, Lucescu'nun görevde kalması için anlaştığını ekledi, "Saddam ile Bush değiller. Sanıyorum Lucescu ile 15 gün içinde sözleşme imzalarız" diye konuştu. 
     






</TEXT>
</DOC>
