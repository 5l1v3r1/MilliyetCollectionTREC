<DOC>
<DOCNO> 77405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur06.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den ölüm orucuna 17. af... 
</HEADLINE>
<TEXT>

     Cumhurbaşkanı Ahmet Necdet Sezer, ölüm orucu eylemi yaparken Wernicke Korsakoff hastalığına yakalanan ve bu nedenle cezasının infazı CMUK uyarınca ertelenerek cezaevinden salıverilen Gülseven Öztürk'ü 32 affetti. 
     Böylece Sezer'in affettiği eylemci mahkum sayısı 17'ye yükseldi. 
     Öztürk'ün kalan cezasının ortadan kaldırılmasına ilişkin Cumhurbaşkanlığı Kararı Resmi Gazete'de yayımlandı. 
     ANKA'nın edindiği bilgiye göre, Öztürk, ilk olarak 6.7.1995'te Malatya 1 No'lu DGM tarafından, TİKKO'ya yardım 
     ve yataklık etmek bu örgütün üyesi olmak suçlarından 3 yıl 9 ay hapis cezasına çarptırıldı. Daha sonra başka bir gerekçeyle yeniden gözaltına alınıp İstanbul 2 No'lu DGM'de yargılanan Öztürk'e, yasa dışı örgüt üyeliği suçundan bu kez de 12 yıl 6 ay hapis cezası verildi. DGM, Gülseven Öztürk hakkındaki cezaları birleştirerek toplam 16 yıl 3 ay hapis cezasına çevirdi. 1971 doğumlu Tunceli nüfusuna kayıtlı Öztürk, Çanakkale Cezaevindeyken F tipi eylemlerine başladı. Durumu ağırlaşan Öztürk, kendi isteği dışında Kütahya Devlet Hastanesinde tedavi altına alınmıştı. Ölüm orucu eylemi yapan ilk ekipte yer alan Öztürk'ün cezasının infazı bir süre önce CMUK uyarınca ertelenmişti. Korsakoff hastalığına yakalandığı ve tedavisinin olanaksız olduğunun Adli Tıp Kurumunca da saptanması üzerine, Öztürk'ün kalan cezası Cumhurbaşkanı Sezer tarafından affedildi. 
     
     ÖLÜM ORUCUNA AF 17 OLDU 
     Sezer daha önce de benzeri konumdaki 16 siyasi hükümlüyü sürekli hastalıkları nedeniyle affetmişti. 
     Sezer'in korsakoff'a yakalandığı gerekçesiyle affettiği ölüm orucu eylemcilerinin isimleri sırasıyla şöyle 
     "Erdal Doğan, Yaşar Demircan, İlhan Demirel, Ramazan Çiçek, Metin Günay, Atilla Selçuk, Hasan Yıldız, Barış Kaya, Aydın Bayhan, Mehmet Tamer, Mehmet Emin Ayın, Suat Karabulut, Mustafa Acar, Yusuf Gülhan, Hasan Yiğit, Ümit Kanlı, Gülseven Öztürk." 
     






</TEXT>
</DOC>
