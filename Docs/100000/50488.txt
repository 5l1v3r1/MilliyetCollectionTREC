<DOC>
<DOCNO> 50488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/spor/aspo.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yudum Stavrum 
</HEADLINE>
<TEXT>

Beşiktaş, Çaykur Rize karşısında öldü öldü dirildi. Sahneye Norveçli golcü çıktı, biri penaltıdan iki golle üç puanı getirdi 
İnönü’de yine Fevzi dramı yaşandı. Denizli’deki golün kopyasını yedi, yürekleri ağızlara getirdi 
     BEŞİKTAŞ için zor bir mücadeleydi. Kötü gidişe bir yenisini eklememek amacıyla Çaykur Rizespor’a yüklendi. Ama sinirlendi. Sinirlendikçe de hata yaptı. Devre golsüz biterken, ikinci 45 dakikada Stavrum ve Fevzi sahneye çıktı. 
     NORVEÇLİ golcü enfes bir plase ile ağları havalandırdı. Herkes fark beklerken, Kartal’ın şanssız kalecisi şok golü yedi. Ümit Ozan’ın sert olmayan vuruşu tıpkı Denizli’deki gibi Fevzi’nin ellerinden kayıp filelere yapıştı. 
     FEVZİ de kahroldu, arkadaşları da, tribünler de. Ancak Beşiktaş şaşkınlığı kısa sürede atlattı. Serkan’ın, İlhan Mansız’ı düşürmesiyle kazanılan penaltıyı Stavrum filelere yolladı, hem Fevzi’yi hem takımını kurtardı. 
     

</TEXT>
</DOC>
