<DOC>
<DOCNO> 77640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur18.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Devlet olarak da birey olarak da müsrif davrandık" 
</HEADLINE>
<TEXT>

     Cumhurbaşkanı Ahmet Necdet Sezer, ticaret erbabı ile esnaf ve sanatkarların bir bankasının olması gerektiğini belirtti. 
     Cumhurbaşkanı Sezer, Fırat Üniversitesi'ndeki yemekten sonra Elazığ Organize Sanayi Bölgesi'ne geldi. Ticaret ve Sanayi Odası Yönetim Kurulu Başkanı Suat Öztürk Sezer'e, Elazığ'daki esnaf ve sanayicilerin sorunlarıyla ilgili bir brifing verdi. 
     Cumhurbaşkanı Sezer, brifing sırasında yaptığı konuşmada, Katma Değer Vergisi yönünden bazı adaletsizliklerin olduğunu belirtti. 
     Hükümet'in Katma Değer Vergisi konusunda önümüzdeki günlerde düzenleme yapacağını sandığını kaydeden Sezer, ''Özel Tüketim Vergisi adı altında tek bir şeyde toplamaya çalışılıyor. Bu adaletsizlikler orada giderilir'' dedi. 
     Herşeye devletin gücünün yetmediğini, nüfus çoğaldıkça ihtiyaçların çoğaldığını kaydeden Sezer, her seferinde devlet-yurttaş dayanışması içinde sorunların çözülebileceğini belirtmeye çalıştıklarını kaydetti. Sezer, Şöyle devam etti 
     ''Yurttaş olarak siz de, gerek yerel, gerekse devlete desteklerinizi sürdürünüz. Ekonomideki üretimin gerekliliğini yeni yeni kavrıyoruz. Biz epeyce uzun süre üretmeden tükettik. Kazanmadan para harcadık, borçlandık. Devlet olarak da birey olarak da biraz müsrif davrandık, yeni yeni aklımız başımıza geliyor. Artık üretim olmadan ekonomi olmaz, üretim olacak, ondan sonra o üretim paraya, yatırıma dönüşecek. Ancak bu döngü sayesinde ekonomi ayakta durur. 
     Devlet olarak da birey olarak da kusurlu davranışlarımızdan bundan sonra ders alacağız. Bir an önce ekonomimizi düzeltmeye bakacağız.'' 
     
     ''ESNAFA BANKA LAZIM'' 
     Cumhurbaşkanı Sezer, TSO Başkanı Öztürk'ün, Halk Bankası'nın kapatılmasının, faizlerin yükselmesinin, yatırımcıyı zora soktuğunu ve buna çözüm bulunması gerektiğini belirtmesi üzerine, şunları söyledi 
     ''Gerek ticaret erbabına, gerek esnaf sanatkarlara bir banka lazım. Ben şunu söylüyorum. Halk Bankası'nı acaba TOBB veya esnaf sanatkarlar birlikte alamaz mı Yetkililere de söyledim. Ama biz alırsak, doğru olmaz dediler. Ama mutlaka size bir banka lazım. Tüm esnafa krediyi sağlayan Halk Bankası'nı, özelleştirmeden alıp sahip olamaz mısınız özel kişilere ait bir banka gibi çalışabilir. Bu fırsatı kaçırmamanız lazım.'' 
     
     SANAYİ ODASI BAŞKANI'NIN KONUŞMASI 
     Elazığ Ticaret ve Sanayi Odası Suat Öztürk de, ekonomik kriz ile birlikte artan maliyetler ile firmaların döviz ve banka borçları nedeniyle bölgede ticaret ve sanayinin durma noktasına geldiğini söyledi. 
     Piyasalardaki krizin, talebi ve buna bağlı olarak üretimi önemli ölçüde azalttığını, dövizdeki artışların ticareti olumsuz yönde etkilediğini anlatan Öztürk, bölgede büyük çoğunluğu KOBİ statüsünde olan ve devletten aldığı kredilerle ticaret hayatını sürdüren çok sayıda işletmenin, krizlerle birlikte kaderine terk edilmiş durumda olduğunu bsöyledi. 
     Kriz nedeniyle sadece Elazığ'da 35 sanayi kuruluşunun kapandığını, 81 sanayi kuruluşunda 1.969 kişinin işine son verildiğini vurgulayan 
     Öztürk, işçi çıkarmaların devam ettiğini anlattı. 
     






</TEXT>
</DOC>
