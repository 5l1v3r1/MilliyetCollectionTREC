<DOC>
<DOCNO> 56839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo05.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'ün "büyü"sü bozuldu... 
</HEADLINE>
<TEXT>

     Fenerbahçe, geçen sezon Kadıköy'deki muhteşem grafiğini bu sezon gösteremiyor. 
     Şükrü Saracoğlu Stadı'nda geçen sezon yaptığı 17 lig ve 2 Türkiye Kupası maçının tamamını kazanan sarı-lacivertli ekip, bu sezon ise özellikle son maçlarda aynı statta başarısız sonuçlara imza atmaya başladı. 
     Bu sezon şimdiye dek Kadıköy'de yaptığı 3'ü Avrupa Şampiyonlar Ligi, 7'si Birinci Süper Lig ve 2'si de Türkiye Kupası olmak üzere toplam 12 resmi maçtan 7'sini kazanan ''Sarı Kanaryalar'', 5'inde ise sahadan yenik ayrıldı. 
     Avrupa Şampiyonlar Ligi'nde Kadıköy'de FC Barcelona'ya 3-0, Olympique Lyon'a 1-0, TSV Bayer 04 Leverkusen'e de 2-1'lik skorlarla yenilen Fenerbahçe, Birinci Süper Lig'de ise tam 24 maç sonra, ezeli rakibi Beşiktaş karşısında 2-1'lik skorla Kadıköy'de yenilgiyle tanıştı. 
     Fenerbahçe son olarak da dün gece Türkiye Kupası'nda Denizlispor'a 2-1 yenilerek, kendi sahasında bu sezon 5. yenilgisini aldı. 
     






</TEXT>
</DOC>
