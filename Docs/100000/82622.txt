<DOC>
<DOCNO> 82622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/soneko07.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı bölge müdürlüklerinin kapatılmasına karşı 
</HEADLINE>
<TEXT>

     Bayındırlık ve İskan Bakanı Abdulkadir Akcan, yeniden yapılandırılması gündemde olan kuruluşlar arasında yer alan Karayolları Bölge Müdürlüklerinin kapatılması kararının yeniden gözden geçirilmesini istedi. 
     Bayındırlık ve İskan Bakanı Akcan Başbakanlık, Maliye Bakanlığı ile Hazine, DPT ve Devlet Personel Başkanlığına gönderdiği yazıda, bölge müdürlüklerinin kapatılmasının, ülkenin stratejik çıkarlarını zedeleyeceğini ifade etti. 
     Akcan ayrıca, tasarruf düşüncesiyle yapılan yeni düzenlemenin farklı sonuçlar doğuracağını ve diğer kuruluşlarla birlikte bölge teşkilatlarının kapatılması halinde, tasarruf bir yana ülkeye ek maliyet yüklemiş olacağını vurguladı. 
     
     GAYRİMENKUL SATIŞI 

     Akcan ''Bölge teşkilatlarımızın kapatılmasında amaç, bütçeye ek gelir sağlamak ise Karayolları Genel Müdürlüğü, hiç bir bölgeyi kapatmadan mevcut teşkilatlanma yapısını koruyarak, hizmetleri de aksatmayacak şekilde, sahip olduğu gayri menkullerini satarak, bütçeye 600 trilyon lira üzerinde bir ek gelir sağlayabilecektir'' dedi. 
     Bakan Akcan, Karayolları Bölge Müdürlüklerinin sayısının azaltılmasının, ulaşım sektörünü olumsuz etkileyeceğini de savundu. 
     
     ''1954 YILINA DÖNERİZ'' 

     Karayolları'nın 6 adet bölge teşkilatının kapatılması halinde, 1957 yılındaki teşkilat yapısına dönülmüş olacağını kaydeden Bakan, ekonomik faaliyet ve taşıma taleplerinin 1950'lerden bu yana çok büyük oranda artmasına rağmen, Karayolu Bölge Müdürlüklerinin sayısının zaten sınırlı tutulduğunu, yol ağının son 50 yıldaki gelişiminin, bölge müdürlüklerinin birbirini tamamlamayan esnek yapısı ve güç aktarımı sayesinde başarılabildiğini kaydetti. Akcan sonuçta, kuruluşun hizmet türü ve niteliği gözününde bulundurularak, ''bazı Kamu Kurum ve Kuruluşlarına Ait Bölge Müdürlükleri ve Başmüdürlüklerin Kaldırılması'' ile ilgili 2002-3849 Sayılı Kararnamenin ''Karayolları açısından yeniden değerlendirilmesi ve Kararname eki 1 sayılı cetvelden Karayolları Genel Müdürlüğünün çıkartılmasını'' istedi. Söz konusu kararnamede, diğer bazı kuruluşlarla birlikte Karayolları'nın 2'si 31 Mayıs, 2'si 31 Aralık, son ikisi de 31 Mayıs 2003'te olmak üzere, toplam 6 bölge müdürlüğünün kapatılması öngörülüyor. 
     





</TEXT>
</DOC>
