<DOC>
<DOCNO> 73575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun03.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Başkanı "Irak, El Kaide ile işbirliği içinde olabilir" 
</HEADLINE>
<TEXT>

     Amerikan Merkezi Haberalma Örgütü CIA Başkanı George Tenet, Irak'ın El Kaide örgütü ile temas kurduğunu ve Suudi yetkililerin izlenimlerine göre, Bağdat yönetiminin El Kaide ile taktik işbirliği içinde olabileceğini söyledi. 
     Tenet, Senato komitesinde yaptığı konuşmada, Bağdat yönetimini teröre destek vermekle suçladı ve ABD'de 11 Eylül'de düzenlenen saldırıların sorumlusu olarak görülen Usame Bin Ladin'in örgütü El Kaide ile de temas kurduğunu ileri sürdü. 
     George Tenet, ''Karşı görüşlere sahip olduklarından, aralarındaki bağ sınırlı olabilir, ama iki tarafla da görüşen Suudi kraliyet ailesi yetkilileri, Bağdat yönetimi ve El Kaide örgütü arasında taktik işbirliği olabileceğini düşünüyor'' dedi. 
     ABD Başkanı George Bush ile her gün biraraya geldiğini belirten Tenet, Bush'un şu ana kadar Saddam Hüseyin yönetimini devirmek için olası bir askeri müdahale konusunda hiçbir karar almadığını kaydetti. 
     Amerikan istihbarat yetkililerinin daha önceki açıklamalarında, Irak ve El Kaide'nin farklı görüşlere sahip olmaları nedeniyle işbirliği yapamayacakları belirtilmişti. 
     






</TEXT>
</DOC>
