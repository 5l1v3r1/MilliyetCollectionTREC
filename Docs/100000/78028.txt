<DOC>
<DOCNO> 78028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo05.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Yavuz'dan derbi yorumu "Oyuncular kontrollü olsun" 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Bülent Yavuz, derbi maçları gergin atmosferinin futbolcuları oyun kurallarının dışına çıkardığını söyledi. 
     Hafta sonu Beşiktaş ile Fenerbahçe arasında yapılacak sezonun son derbi maçı öncesi Bülent Yavuz, futbolcuların daha sakin olmaları gerektiğini vurguladı. 
     Derbi maçların atmosferinin hakemleri hiçbir şekilde olumsuz etkilemediğine değinen Yavuz, özellikle bu maçlarda görev yapan hakemlerin çok deneyimli olduklarını kaydederek, şunları söyledi 
     ''Bu ortam, hakemleri hiçbir şekilde etkilemez. Atmosferin gerilmesi futbolcuların sinir sistemlerini geriyor. Mücadele esnasında enerji kaybeden oyuncular, sinirlerine hakim olamayınca oyun kurallarının dışına çıkıyorlar ve hakemin disiplin uygulamasıyla karşılaşıyorlar.'' 
     
     "Oyuncular kontrollü olsun" 
     MHK Başkanı Bülent Yavuz, futbolcuların saha içinde topu kapmak için mücadele etmesinin ''fair play'' anlayışına daha uygun olacağını söyledi. 
     Özellikle atmosferi gergin olan maçlarda oyuncuların kontrollü oynaması gerektiğine dikkati çeken Yavuz, ''Oyuncuların topu kazanmak için mücadele etmeleri gerektiğini düşünüyoruz. Top oynama niyetinde oldukları sürece hakem de elbetteki onların top oynamalarına müsaade edecek. Oyuncuların kendilerini kontrol etmesi gerekiyor'' şeklinde konuştu. 
     
     "Hakemler futbolculardan çok koşuyor" 
     Maçlarda hakemlerin futbolculardan daha çok efor sarfettiğini kaydeden Bülent Yavuz, futbolcuların ''fair play'' anlayışı içinde mücadele ederek, hakemlere yardımcı olması gerektiğini söyledi. 
     Hakemlerin pozisyonları en iyi şekilde değerlendirmek için sahanın her yerinde sürekli koştuğunu anlatan Yavuz, konuşmasına şöyle devam etti 
     ''Hakemlerimiz böyle ufak tefek şeylerden kolay kolay etkilenmeyecek kadar deneyimlidir. Onlar sahada futbolculardan daha çok koşuyorlar. Futbolcular saha içinde zaman zaman dinlenmeye fırsat buluyor, ama hakemler buna fırsat bulamıyor. O açıdan futbolcular ''fair play'' anlayışıyla oynarsa, futbol daha da güzelleşir. Yoksa futbolcular kontrollü olmazsa, saha arenaya döner.'' 
     
     "Yöneticiler ortamı germemeli" 
     MHK Başkanı Yavuz, derbi maçlar öncesinde kulüp yöneticilerinin medyaya verdikleri demeçlerle ortamı gerginleştirmemelerinin daha iyi olacağını söyledi. 
     Ligin ilk üç sırasında yer alan Galatasaray, Fenerbahçe ve Beşiktaş'ın şampiyonluk hedefine ulaşmaya çalıştıklarını hatırlatan Yavuz, ''Elbette ki herkes hedefi yakalamak istiyor. Bu nedenle bu tür demeçler çıkıyor. Ancak, ortamı geren demeçler yerine, atmosferi sakinleştirecek demeçler çıkması daha güzel'' diye konuştu. 
     





</TEXT>
</DOC>
