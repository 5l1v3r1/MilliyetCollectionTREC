<DOC>
<DOCNO> 67074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko15.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Bankacılar buluşması sona erdi 
</HEADLINE>
<TEXT>

     Bankacılık Düzenleme ve Denetleme Kurumu BDDK yetkililerinin mali sektöre olan borçların yeniden yapılandırılması ve bazı kanunlarda değişiklik öngören yasanın uygulanmasına yönelik olarak bankacılarla bir araya geldiği toplantı sona erdi. 
     BDDK'nın Gayrettepe'deki binasında gerçekleştirilen ve yaklaşık 2 saat süren toplantının ardından İş Bankası Genel Müdürü Ersin Özince, basın mensuplarına açıklamalarda bulundu. 
     Özince, toplantıda neler konuşulduğunun sorulması üzerine, en son kanunda yapılan değişiklikle ilgili yönetmeliğin detayları konusunda bankacıların BDDK yetkililerine soru yönelttiklerini belirterek, ''Cevap alabildiklerimizi aldık, alamadıklarımızla ilgili BDDK'nın bazı bankalara açıklamaları oldu'' dedi. 
     ''Hangi konularda tereddütler vardı '' sorusu üzerine Özince, özellikle yıl sonu bilançolarının ilan edilip edilmeyeceği, genel kurulların beklenmesinin sakınca yaratıp yaratmayacağı gibi konular üzerinde değerlendirmede bulunduklarını kaydetti. 
     
     Bilançolar ilan edilmeyecek 
     Özince, BDDK'nın bireysel yatırımcı konusundaki görüşünü bilmediğini ifade ederken, ''Yılsonu bilançoları ilan edilecek mi '' sorusunu ise şöyle yanıtladı 
     ''Hayır. Tüm denetim sonuçlanmadan yani BDDK'nın öngördüğü olağanüstü denetim sonuçlanmadan hiçbir bankanın kamuoyuna açıklama yapmasına izin verilmeyeceğini anladım. Benim bakışım da otorite ne diyorsa aynen ona riayet etmektir.'' Yapı ve Kredi Bankası Genel Müdürü Naci Sığın da toplantıda yönetmeliği konuştuklarını ve bankacıların tereddütlerinin çoğunun giderildiğini belirterek, ''Yönetmelikle ilgili detayları aldık, bir sıkıntı olacağını zannetmiyorum'' diye konuştu. 
     Sığın, operasyonun maliyeti konusunda net bir beklenti oluşmadığını da bildirdi. 
     Denizbank Genel Müdürü Hakan Ateş de toplantıyla ilgili olarak ''Çok güzel bir görüşme oldu'' yorumunda bulundu. 
     






</TEXT>
</DOC>
