<DOC>
<DOCNO> 68344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur20.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar'ın sevişme sahnesi için 3 bin gümüş balığı 
</HEADLINE>
<TEXT>

     Yönetmenliğini Faruk Aksoy'un yaptığı, başrollerini Hülya Avşar ve Kenan Işık'ın paylaştığı ''Yeşil Işık'' filmindeki ''sevişme'' sahnesinde kullanılmak üzere toplam 3 bin adet gümüş balığı tasarımı yapıldığı bildirildi. 
     Filmin yapımcısı United Film Production UFP Şirketi, filmin yapım notlarına ilişkin bir yazılı açıklama yaptı. 
     Açıklamada, Mart ayının sonunda gösterime girecek filmin senaryosunun bir yılda yazıldığı ve 25 kişinin çalıştığı hazırlık aşamasının 6 hafta sürdüğü belirtildi. 
     Çekimleri 50 farklı mekanda yapılan filmde, 47 oyuncu ve bin 100 figüranın rol aldığı kaydedilen açıklamada, toplam 30 bin metre negatif çekildiği ve çekimlerde 75 kişilik bir ekibin çalıştığı bildirildi. 
     Açıklamada, filmde de Hülya Avşar'ın annesi rolünü oynayan Uğur Kıvılcım'ın, senaryoda yer aldığı gibi çekimler sırasında aynı biçimde beyin kanaması geçirdiği belirtilerek, bu olay ve yoğun kar yağışı nedeniyle filmde devamlılık tutmaması üzerine çekimlere 24 gün ara verildiği ifade edildi. Olağanüstü soğuk ve yağışlı havada gerçekleşen çekimler sırasında Haldun Dormen'in de ''geçici yüz felci'' geçirdiği kaydedildi. 
     Açıklamada yer alan filmle ilgili notlar şöyle 
     ''Film 47 günde çekildi. Yoğun kar yağışı nedeniyle deniz ve kara trafiğinin kesildiği gün Kenan Işık, 45 metrelik kurtarma gemisiyle sete getirildi. 
     Filmin öbür dünya sahnesinin dekoru, 1500 metrelik bir platoda 3 haftada hazırlandı ve 100 milyar liraya mal oldu. 
     En uzun çalışma 15 saatle Kız Kulesi sahnesinde yapılırken, bu sahnede 1150 havai fişek patlatıldı. 
     Filmin bir sahnesinde Hülya Avşar, üstünde gecelik ve çıplak ayakla toplam 3 saat karlar üzerinde koştu. 
     Filmin yapımı için 1 milyon 780 bin ABD Doları harcandı.'' 
     
     İlkler 
     Açıklamada, ''Yeşil Işık'' filmiyle beraber Türk sinemasında ''ilkler'' yaşandığı da kaydedilerek, şöyle denildi 
     ''Türk sinemasında ilk kez bir öbür dünya tasarımı yapıldı. İlk kez bir filmde toplam 3.5 dakikalık özel efekt yapıldı. Sevişme sahnesinde kullanılmak üzere toplam 3 bin adet gümüş balığı tasarımı yapıldı. Filmde meslek kostümleri ve Haldun Dormen'in kıyafetini hazırlayan Cemil İpekçi ilk kez bir sinema filmi için kostüm çalışması yaptı. 
     Yönetmen Faruk Aksoy ilk uzun metraj filmini çekti. Filmin müziklerini yapan Süleyman Alnıtemiz ilk uzun metraj film müziğini gerçekleştirdi. Kenan Işık, Deniz Akkaya ve Güzide Duran ilk kez uzun metraj bir filmde oynadı. İlker İnanoğlu, çocukluğundan sonra ilk kez bir filmde rol aldı.'' 
     






</TEXT>
</DOC>
