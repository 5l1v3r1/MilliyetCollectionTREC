<DOC>
<DOCNO> 60751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur13.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karda yürümek zordur... Düşmemek için bunlara dikkat edin 
</HEADLINE>
<TEXT>

     Buzlu yolda yürüme tekniklerinin bilinmemesi ve dikkatsizlik, ortopedi servislerinde yoğunluğu artırdı. 
     Yurdun büyük bölümünü etkisi altına alan kar yağışı, beraberinde getirdiği buzlanma nedeniyle ciddi yaralanmalara hatta ölümlere neden olabiliyor. 
     Kayseri Devlet Hastanesi Ortopedi Uzmanı Operatör Dr. Faruk Ortaköylüoğlu, iki gün önce il merkezinde başlayan kar yağışının ardından servislerindeki hasta sayısının yüzde 50 oranında arttığını, ağırlıklı olarak el bileği kırığı şikayeti ile hastaların geldiğini bildirdi. 
     Kırık ve çıkık vakalarının büyük bölümünün buzlu yolda bilinçli yürümemek ve dikkatsizlikten kaynaklandığını anlatan Ortaköylüoğlu, şunları söyledi 
     ''Öncelikle buzlu yolda yürürken dikkatsiz olmanın hata affetmeyeceği çok iyi bilinmeli. Kırık, çıkık olaylarının en önemli nedenlerinden biri dengeyi sağlamak için serbest olması gereken kolların, eller genellikle cebe sokulduğu için kullanılamaması. Bu durumda genellikle baş kısmının ellerle korunamaması sonucu sert zemine çarpmadan kaynaklanan ve ölümle sonuçlanan ağır travmalarla karşılaşıyoruz. Buzda yürürken adımlar da çok önemli. Adım büyüdükçe vücut dengesini sağlamak zorlaştığı için adımların küçülmesi, yere yakın, hatta sürükleyerek atılması gerekiyor. Bütün bunlarla birlikte dikkatin kaybolmaması için çok sık aralıklarla yere bakarak yürümek zorundayız. Bir başka dikkat edilecek konu ise kar ve buzlu ortamın bir olduğu yerlerde ayaklar ıslanacak endişesiyle daha kuru olan buzlu ortamın seçilmesi. Daha yumuşak ve kayma riski daha az olan karda yürümek sakatlanma olasılığını azaltır. Ayrıca, buzlu yolda yürümek zorunda kalanlar ayakkabı tercihini lastik ve kauçuk tabanlı tırtıklı ayakkabılardan yana kullanmalı.'' Ortaköylüoğlu, yollarda buzlanmanın olduğu durumlarda özellikle yaşlıların mümkün olduğu ölçüde dışarı çıkmamaları gerektiğini belirterek, ''Yaşlılardaki kırık tedavisi mutlaka ameliyatla oluyor ve tedavi süresi oldukça uzuyor'' dedi. 
     Dr. Ortaköylüoğlu, kırık olaylarında yanlış bilinen yaygın kanılardan birinin de kol ve bacaklardaki kırıklar sonrası parmakların oynaması olduğunu anlatarak, ''Bu durumda hasta yakınları kırık olmayacağını düşünerek ilk etapta tedaviye başvurmuyor. Ancak, hastanın durumu ağırlaştıktan sonra bir ortopedi uzmanına başvurma gereği duyuyorlar'' diye konuştu. 
     SSK Kayseri Hastanesi Başhekimi Dr. Esef Karakuş da, yollardaki buzlanma nedeniyle 19 yataklı ortopedi servisinin tam kapasite çalışmaya başladığını, bu servisteki hasta sayısının her saat artması sonucu hastaları diğer servislere aldıklarını bildirdi. 
     






</TEXT>
</DOC>
