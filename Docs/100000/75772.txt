<DOC>
<DOCNO> 75772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun08.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TIME "İsrail operasyonu 1 ay sürdürmeyi planlıyor" 
</HEADLINE>
<TEXT>

     ABD'de yayınlanan haftalık Time dergisi, İsrail askeri kaynaklarına dayanarak verdiği haberde, İsrail ordusunun, Filistin Devlet Başkanı Yaser Arafat'ın karargahının bulunduğu Ramallah'taki operasyonları daha bir ay sürdürmeyi planladığını yazdı. 
     Time'ın bölgedeki dramatik gelişmeleri değerlendirdiği haber-yorumunda, geçen hafta Netanya'da meydana gelen ve 22 kişinin öldüğü terörist bombalamanın ardından İsrail hükümetinin ''sabrının taştığı'' savunuldu. 
     Time'a göre, intihar saldırısından hemen sonra düzenlenen kabine toplantısında, önce Başbakan Ariel Şaron, Arafat'a karşı en sert önlemleri önerdi. Bu öneriler arasında Arafat'ın tutuklanması veya bölgeden sürülmesi de yer aldı. Ancak hükümetteki İşçi Partili bakanlar ve istihbarat kuruluşları buna karşı çıkınca ve ABD'nin onayı alınamayınca, Arafat'ın Ramallah'ta tecrit edilmesi kararlaştırıldı. 
     Time'ın yazısında, ''Arafat'ın karargahına baskın düzenlenmesi, İsrail ordusunun planının ilk parçası oldu. İsrail ordu kaynaklarına göre, ordu, birliklerini bir ay daha Ramallah'ta tutarak Filistinli teröristlerin yakalanmasına çalışacak'' denildi. 
     Bu arada Suudi Arabistan Veliaht Prensi Abdullah, dergiye verdiği demeçte, İsrail'in Arafat'a yönelttiği saldırıyı ''vahşi, zalim ve insanlık dışı'' bir eylem olarak nitelendirdi. 
     Prens Abdullah, Lübnan'da mülteci kampları Sabra ve Şatila'da yıllar önce meydana gelen katliamlarda rolü olmakla suçlanan emekli General Şaron'u kastederek, ''Arafat'a düzenlenen saldırı, elleri kanlı bir suçlunun zihniyetini temsil ediyor'' diye konuştu. 
     Time'a konuşan bir Arap diplomat da, ''Arafat öldürülürse bölge cehenneme dönüşür. Barış girişimlerine 10 yıl için elveda demek zorunda kalırız'' dedi. 
     Time dergisi, elektronik yollarla ve Filistinliler arasına soktuğu casuslarla İsrail'in, Arafat'ın her konuşmasından, eyleminden, hatta ''ne zaman tuvalete gittiğinden'' bile haberdar olduğunu yazdı. 
     Yazıda, ''İsrail, Arafat'ın izlenen konuşmalarından, Filistin liderinin düzenlenen terörist saldırılara destek verdiği sonucuna ulaştı. Ancak saldırıların ayrıntıları önceden Arafat'a iletilmediği için, İsrail güçleri bombalama eylemlerini önceden engelleyemedi'' denildi. 
     






</TEXT>
</DOC>
