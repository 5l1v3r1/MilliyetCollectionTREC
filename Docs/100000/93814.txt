<DOC>
<DOCNO> 93814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/spor/spo01.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal sigortalandı 
</HEADLINE>
<TEXT>

Beşiktaş’ın yeni yabancıları, transferlerinde tam isabet kaydedildiğini savundu. Kaleci Cordoba "Ben aynı zamanda libero gibiyim" derken, Zago da, "Defansı düşünmeyin" mesajını gönderdi 
     ORHAN YILDIRIM 

     "Kıyas yapmayın" 
     TRANSFERDE hız kesen Beşiktaş’ın iki yeni yabancısı umut dağıttı. Kolombiyalı milli kaleci Cordoba, iki golü bulunduğunu hatırlattı ve "Çok mükemmel bir ortama geldim. Ronaldo ve Zago ile tercüman olmadan konuşabiliyor olmam büyük şans. Ayrıca beni sadece bir kaleci olarak düşünmeyin. Aynı zamanda libero gibi de oynarım. Sadece kalede olsam, kendimi takımdan soyutlanmış gibi hissediyorum. Kimse ile kıyaslamak istemiyorum. Mondragon ve benim klasımız ortada" dedi. 
     
     "İyi çalışıyoruz" 
     SİYAH - Beyazlı kulüpte herkesin şampiyonluktan söz ettiğini vurgulayan tecrübeli eldiven, "Ancak bunun için çok erken. Çünkü henüz yolun başındayız. Ayrıca futbolda konuşarak değil, çalışarak şampiyon olunur. Şu anda biz çok iyi çalışıyoruz" yorumunu yaptı. Roma’dan transfer edilen Zago ise, tam bir görev adamı olduğunu söyledi. Zago, "Roma’dan bu şekilde ayrılmak istemezdim. Bu konu beni daha da hırslandırıyor. Savunmanın her yerinde ve orta sahada oynarım" diye konuştu. 
     
     İddialı sözler 
     BEŞİKTAŞ’IN geçen yıl yaptığı 8 maçın kasetini izlediğini ifade eden Zago, şöyle devam etti "Yan ve duran toplarda büyük zaafları olduğunu gördüm. Benim oyun stilim de bu eksikleri kapatacak yönde. Hava toplarında iyiyim, pozisyonları iyi takip ederim. Ayrıca benim kadar sakin savunma oyuncusu herhalde yoktur. Bir defans adamının en büyük özelliği arkadan iyi top çıkarması. Bunu yaparsak, Beşiktaş savunması çok daha iyi olur. İlhan Mansız’ı izledim, büyük yıldız". 
     
Hakan Şükür’de geri adım      BEŞİKTAŞ, Hakan Şükür’ün transferinde Sacchi engeline takıldı. Teknik Direktör Lucescu, Inter’i çalıştıran İtalyan hoca ile telefonla görüştüğünü belirtip, "Kendisi sadece Miloseviç’i bırakabileceğini, Hakan’ı vermeyi düşünmediğini söyledi. Bu yüzden transfer zora girdi. Ama görüşmelerimiz sürüyor" diye konuştu. 
     RUMEN golcü Pancu ve Fransız yıldız Pascal Nouma’nın transferi için de girişimlerin devam ettiğini hatırlatan Mircea Lucescu, "Hakan gibi bir santrforu kim istemez" ifadesini kullandı. Öte yandan milli golcünün kardeşi Gökhan Şükür, "Ağabeyim gelecek sezon yüzde 80 Beşiktaş’ta oynayacak" iddiasında bulundu. 
     
Luce umutlu      İSVİÇRE kampında Çek Dukla Prag maçında futbolcuların performansı Rumen teknik adamı memnun etti. Lucescu, "Eksiklerimiz var, ama bu dert değil. Oyuncularım idman temposundan yorgun düşmüştü. Güzel günler yakında. Bu takımdan gelecek için çok umutluyum. Çalışmalar boyunca tüm futbolculara şans vereceğim" dedi. 
     



 SPOR 































</TEXT>
</DOC>
