<DOC>
<DOCNO> 55546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sontur15.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sedat Simavi" ödülü, Osman Ulagay ile Yalçın Bayer'e 
</HEADLINE>
<TEXT>

     Türkiye Gazeteciler Cemiyeti'nin TGC düzenlediği ''Sedat Simavi Ödülleri''ni kazananlar belli oldu. 
     TGC'den yapılan yazılı açıklamaya göre, 9 dalda düzenlenen ödüllere ilişkin seçici kurulların değerlendirmesi tamamlandı. 
     Buna göre, Gazetecilik Ödülü'ne, ''Küreselleşme Korkusu ve 2001 Krizi'' adlı eseriyle Osman Ulagay ve ''Yeter Söz Milletin'' başlığıyla ''okur ilişkileri yazılarıyla'' Yalçın Bayer, Radyo Ödülü'ne ''Alo Türkiye'nin sesi Burdur İli'' adlı radyo programıyla Ahmet Mortaş, Televizyon Ödülü'ne ''Halfeti Suya Dönüşen Topraklar 2000''adlı televizyon programıyla Kerime Senyücel değer görüldü. 
     Seçici Kurul Televizyon dalında ''Eski Dünyanın Son 10 Günü'' adlı haber programı nedeniyle Mirgün Cabas ve Can Kozanoğlu ile ''Bilim ve Yaşam'' adlı televizyon programı nedeniyle Erol Eldem ve Alper Tunga Özdemir'i de övgüye değer buldu. 
     Edebiyat Ödülü'ne ''Cam Kırıkları'' adlı eseriyle Erdal Öz layık bulunurken, Sosyal Bilimler Ödülü'nün ''Türkiye'de Ölüm Cezası 1920-2000 '' adlı eseriyle Prof. Dr. Mehmet Semih Gemalmaz'a, Fen Bilimleri Ödülü'nün ''Sonlu Boyutlu Schwinger Bazı, Deforme Olmuş Simetriler, Wigner Fonksiyonu ve Kuantum Fazına Cebirsel Bir Yaklaşım'' adlı eseriyle Doç. Dr. Tuğrul Hakioğlu, Sağlık Bilimleri Ödülü'nün ''Tekharf-Türk Erişkinlerinde Kalp Sağlığı, Risk Profili ve Kalp Hastalığı'' adlı eseriyle Prof. Dr. Altan Onat'a verileceği bildirildi. 
     Görsel Sanatlar Ödülü'nü ''İzmir Resim Heykel Müzesi Heykel Sergisi'' ile Prof. Dr. Rahmi Aksungur, Spor Ödülü'nü ''Avrupa 2001 Basketbol Şampiyonası 2'incisi olması nedeniyle'' A Milli Basketbol Takımı kazandı. 
     TGC'nin kurucu başkanı Sedat Simavi adına 25 yıldır düzenlenen ''Sedat Simavi Ödülleri'', 11 Aralık Salı akşamı, saat 19.30'da 4. 
     Levent İş Kuleleri İş Sanat Kültür Merkezi'nde gerçekleştirilecek törenle sahiplerine verilecek. 
     






</TEXT>
</DOC>
