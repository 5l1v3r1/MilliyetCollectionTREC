<DOC>
<DOCNO> 55906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sontur18.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombi taktığı evin anahtarını çalıp gece gelip soydu 
</HEADLINE>
<TEXT>

     Kartal'da, kombi cihazını monte ettiği evden hırsızlık yaptığı bildirilen kişi yakalandı. 
     Rahmanlar Doğu Caddesi Aslı Sokak'taki 21 numaralı apartmanda yer alan Bayram Mut'a ait daireye, kimsenin olmadığı bir sırada girerek televizyon, çamaşır ve bulaşık makinesi, müzik seti ile ziynet eşyası çalan Hakan Nurdoğan, yapılan çalışmalar sonucu yakalanarak gözlem altına alındı. 
     Polis tarafından olay yerinde tatbikat yaptırılan Nurdoğan, söz konusu daireye daha önce kombi cihazı monte etmek için geldiğini ve bu sırada evin dış kapısının anahtarından yaptırdığını ifade ederek, bir süre sonra da bu anahtarla kapısını açtığı evi soyduğunu anlattı. 
     Çaldığı eşyayı ise nakliyeci arkadaşı Cengiz Aktaş'la birlikte taşıyarak araca yüklediklerini belirten Nurdoğan, Aktaş'ın hırsızlık olayından haberi olmadığını ileri sürdü. 
     Daha sonra ağlayan Nurdoğan, ''Çok pişmanım. Yeni evliyim. Ailem beni dışarı attı. Geçinemiyorum. Eşim hamile, ben de Hepatit B taşıyıcısıyım'' diye konuştu. 
     Polis yetkilileri, Nurdoğan'ın 1 ay önce de çalıştığı işyerinden 1 adet kombi çaldığının belirlendiğini kaydederek, çalıntı kombinin ise Murat Akdoğan'ın evinden alınarak sahibine verildiğini bildirdiler. 
     Yetkililer, Nurdoğan'ın çaldığı eşyanın taşınmasına yardım eden Zekeriya Yılmaz ve Cengiz Aktaş ile evinde kombi bulunan Murat Akdoğan'ın da gözlem altına alındığını söylediler. 
     






</TEXT>
</DOC>
