<DOC>
<DOCNO> 56442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sondun13.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fıkra değil gerçek Kabil'deki son Musevilerin kavgası.. 
</HEADLINE>
<TEXT>

     Afganistan'da, yüzyıl önce sayıları 40 bine ulaşan ve ticaret sayesinde refah içinde bir hayat süren Musevi cemaatinden geriye bugün sadece iki kişi kaldı. 
     Kabil Sinagogu'nun bekçisi 70 yaşındaki İshak Levin ile 42 yaşındaki halı tüccarı Zebulon Simentov, çoktan dağılmış bir cemaatin son temsilcileri olarak, doğup büyüdükleri toprakları terk etmemekte direniyor. Akrabaları İsrail'de bulunan ve kendileri de bu ülkeden davet alan iki Musevi, yaşadıkları bütün güçlüklere rağmen Afganistan'dan ayrılmamakta kararlı. 
     Ancak, bu iki adamın dinlerine ve Kabil'e duydukları bağlılıktan başka tek ortak yönlerini, birbirlerine besledikleri karşılıklı nefret ve düşmanlık oluşturuyor. 
     Afganistan'ın son iki Musevisinin ilişkileri dostluk ve kardeşlikten çok uzak. Taliban yönetimi sırasında birbirlerini ihbar ederek, bir süre birlikte hapis yatan iki din kardeşi bugün de birbirlerinin izine kurşun sıkıyor. 
     İki adam birbirlerini Kabil Sinagogu'ndaki dinsel antikaları zimmete geçirmeye çalışmaktan, genelev işletmeye kadar değişen pek çok çirkin cürümle itham ediyor. Sinagogun en değerli emaneti olan elyazması eski dua kitabı da bütün cemaati oluşturan bu iki kişi arasındaki düşmanlığa kurban gitmiş. 
     Kitabı birbirlerinden kıskanan ve diğerinin el koyacağından çekinen iki Musevi, çözümü onu Taliban yetkililerine emanet etmekte bulmuş. Taliban'ın Kabil'i terk etmesiyle de bu değerli kitap ortadan kaybolmuş. 
     Birbirlerinden bu kadar nefret etmelerine rağmen, Levin ve Simentov birbirlerini görmeme lüksüne de sahip değil. Kabil'de açık tek bir sinagog kaldığından iki adam bu kutsal mekanı birlikte kullanmak zorunda. 
     Musevilerin Pazar günü başlayan Hannuka bayramını kutlamak için sinagoga gelen iki Musevi, birbirlerinden olabildiğince uzak durarak dualarını tamamladılar. 
     Yaşlı Levin titrek elleriyle bayram şerefine mum yakarken, ''Bu dünyanın bütün Musevilerinin birlikte ve kardeşçe kutlamaları gereken bir gün'' diyor. Ama bunları söylerken sinagogun diğer köşesinde mum yakmakta olan Simentov'a ters ters bakarak, ''Bu herif hariç'' diye eklemeden edemiyor. 
     






</TEXT>
</DOC>
