<DOC>
<DOCNO> 67828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko13.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Linn "Yolsuzluklar kamu sektörünün yapısından kaynaklanıyor" 
</HEADLINE>
<TEXT>

     Dünya Bankası'nın, aralarında Türkiye'nin de bulunduğu Avrupa ve Orta Asya'dan Sorumlu Başkan Yardımcısı Johannes Linn, birçok ülkede olduğu gibi Türkiye'de de yolsuzluk sorununun temelinde, kamu sektörünün yapısının yattığını söyledi. 
     Linn, TESEV tarafından yapılan ''İş Dünyası Gözünden Türkiye'de Yozlaşma Araştırması''nın ikinci aşamasının açıklandığı konferansta yaptığı konuşmada, TESEV'in yaptığı bu araştırmanın, bölge için bir model oluşturduğunu ve yolsuzluk konusunda sivil toplumla-hükümet arasındaki diyaloğu güçlendirdiğini ifade etti. 
     Hükümetin yolsuzlukla mücadele için geniş çaplı bir strateji geliştirdiğini, yönetişimi iyileştirmek için yapısal ve kurumsal reformları uygulama yönünde kararlı adımlar attığını kaydeden Linn, bu çabaların sivil toplum örgütlerinin çalışmalarıyla eş zamanlı olmasının, umut verici olduğunu ifade etti. 
     Kısa bir süre önce yönlendirme komitesi tarafından hazırlanan ve yakında uygulamaya konulması beklenen ''Türkiye'de şeffaflığın Artırılması ve Kamuda Etkin Yönetimin Geliştirilmesi Ulusal Stratejisi''nin, yolsuzlukla mücadelede geniş çaplı ve tutarlı bir çerçeve oluşturduğuna dikkati çeken Linn, ''Birçok ülkede olduğu gibi, Türkiye'de de problemin temelinde kamu sektörünün yapısı yatmaktadır. 
     Kamu sektörünün özel sektörle ilişkileri, sorunun buradan kaynaklandığını ortaya koymaktadır'' dedi. 
     Linn, bu stratejinin, enerji, telekomünikasyon ve finans sektörlerinde devam eden düzenleyici reformlar ile kamu ihaleleleri sistemindeki reformları ve hükümetin kamu sektöründeki reformaları tamamlar nitelikte olduğunu vurgularken, ''Kamu istihdam sisteminde mutlaka reform yapılmalıdır'' diye konuştu. 
     






</TEXT>
</DOC>
