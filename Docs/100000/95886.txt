<DOC>
<DOCNO> 95886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur29.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz, Irak konusunda Ankara'yı dinleyecek 
</HEADLINE>
<TEXT>

     ABD Savunma Bakan Yardımcısı Paul Wolfowitz, İstanbul ve Kabil'deki temaslarının ardından bu akşam Ankara'ya gelecek. 
     Wolfowitz, yarın başlayacağı temasları öncesinde Anıtkabir'i ziyaret edecek, ardından Genelkurmay Başkanı Orgeneral Hüseyin Kıvrıkoğlu, Genelkurmay 2. Başkanı Orgeneral Yaşar Büyükanıt, Başbakan Bülent Ecevit ve Milli Savunma Bakanı Sabahattin Çakmakoğlu ile ayrı ayrı biraraya gelecek. 
     Konuk bakan yardımcısı, 17 Temmuz Çarşamba günü ise Başbakan Yardımcısı ve Dışişleri Bakanı Şükrü Sina Gürel ile görüşecek. 
     Dün İstanbul'da, Türkiye Ekonomik ve Sosyal Etüdler Vakfı'nca TESEV Conrad Oteli'nde düzenlenen toplantıda, ''ABD-Türkiye İlişkileri'' konulu konferans veren Wolfowitz, bugün de Kabil'de temaslarda bulunuyor. 
     
     GROSSMAN VE RALSTON 
     Ankara, Wolfowitz'in yanı sıra ABD'den iki önemli konuğa daha evsahipliği yapacak. 
     ABD Dışişleri Bakanlığı'nın 3 numarası konumundaki Dışişleri Bakan Yardımcısı Mark Grossman ve NATO Kuvvetleri ve ABD Hava Kuvvetleri Komutanı Orgeneral Joseph Ralston da Ankara'da temaslarda bulunacak. 
     Ankara'da kendi programları olan Grossman ve Ralston'un bazı görüşmelerde Wolfowitz'e eşlik etmeleri bekleniyor. 
     
     GÜNDEMDE IRAK VAR 
     Wolfowitz'in ziyareti, Irak'a olası bir operasyon senaryolarının tekrar gündeme geldiği ve Iraklı muhalif grupların Londra toplantısı sonrasına rastlaması açısından önem kazanıyor. 
     Bu çerçevede, konuk bakan yardımcısının Ankara temaslarında öne çıkacak konuların başında, bölgeye düzenlenecek olası bir ABD harekatı ve Irak'ın geleceği geliyor. 
     ''Irak yönetiminin ABD için büyük tehlike olduğu'' görüşünü tekrarlayacak Wolfowitz, olası bir harekata karşı desteğini isteyeceği Ankara'nın görüşlerini dinleyecek. 
     İstanbul'daki temaslarında kıştan önce Irak'a bir harekat düşünülmediği ve bu konuda Türkiye'nin tavrının ''belirleyici'' olacağına yönelik sinyaller veren Wolfowitz, Irak'ın geleceğine yönelik olarak da Türkiye modelini gündeme getirdi. 
     Wolfowitz, yaptığı açıklamada, Kuzey Irak'ta ayrı bir Kürt devletinin hem Türkiye hem ABD için kabul edilemez olduğunu ifade ederken, ''Bu nedenle ABD Irak'ta yeni bir yönetim arayışı içindedir. 
     Etnik ve dini liderler biraraya getirilirse bu ülkenin toprak bütünlüğü muhafaza edilecektir ve demokratik bir Irak gerçekleşecektir. Türk yetkilileriyle toplantılarımız sırasında onların Irak'ın geleceği hakkında ne düşündüklerini merakla bekliyorum. Türkiye'nin görüşleri bizim için son derece önemlidir'' demişti. 
     Wolfowitz ayrıca, Kuzey Irak'taki istikrarın sağlanmasında İncirlik Üssü'nü kullanılmasının önemine de dikkat çekti. 
     Wolfowitz'in görüşlerini dinleyecek Ankara da görüşmelerde, Türkiye'nin Irak konusundaki tavrını bir kez daha tekrarlayacak ve ''Irak'ın toprak bütünlüğününün, bölge istikrarının vazgeçilmez bir koşulu olduğu'' mesajını verecek. 
     
     TERÖRİZMLE MÜCADELE-ISAF-AGSP 
     Wolfowitz'in temaslarında, 11 Eylül sürecinin ardından terörizmle mücadele konusunda yakın işbirliği sergileyen ABD-Türkiye ilişkileri konusu da ele alınacak. 
     Kabil'deki incelemelerine ilişkin görüşlerini aktaracak Wolfowitz'in, terörizmle mücadeledeki işbirliğinin sürdürülmesinin önemine dikkati çekerek, Türkiye'nin ISAF'ın komutasını üstlenmesinden duydukları memnuniyeti bir kez daha ifade etmesi bekleniyor. 
     Bu arada, ISAF'ın görev alanının genişletilmesi yönündeki açıklamalarına rağmen Wolfowitz, dün İstanbul'da yaptığı konuşmada, bu konunun Ankara'da gündeme gelmeyeceğini belirtmişti. Ancak konunun gündeme gelmesi durumunda Ankara, önümüzdeki 6 aylık dönem içinde ISAF'ın görev alanının genişletilmesinin ''gerçekçi ve uygulanabilir olmadığı'' mesajını verecek. 
     Amerikan Kongresi'nde bekleyen 28 milyon doları ISAF'la ilgili olmak üzere toplam 228 milyon dolar maddi yardım da Wolfowitz'in temasları sırasında gündeme gelmesi beklenen bir diğer konu. 
     Wolfowitz'in temaslarında AGSP konusunda gelinen son noktanın da değerlendirilmesi bekleniyor. Geçen aylarda Yunanistan Dışişleri Bakanı Yorgo Papandreu ile biraraya gelen Wolfowitz, ABD'nin, AGSP konusunda Türkiye ile varılan uzlaşmayı içeren ''Ankara metni''nin olduğu gibi kabul edilmesini istediğini bildirmişti. 
     





</TEXT>
</DOC>
