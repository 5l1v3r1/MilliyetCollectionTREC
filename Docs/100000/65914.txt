<DOC>
<DOCNO> 65914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur28.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp, Dinç Bilgin'in hastanede kalmasını uygun gördü 
</HEADLINE>
<TEXT>

     Adalet Bakanlığı'nın, sağlık durumlarının tespitini istemesi üzerine, işadamı Cavit Çağlar'la birlikte Adli Tıp Kurumu'nda sağlık kontrolünden geçirilen Etibank'ın eski sahibi Dinç Bilgin'in, hastanede kalmasının uygun olduğuna karar verildi. 
     Kartal Özel Tip Kapalı Cezaevi'nde tutuklu olan, ancak bir süredir Dr. Lütfi Kırdar Kartal Eğitim ve Araştırma Hastanesi'nde tedavi gören ve 23 Ocak Çarşamba günü Adli Tıp Kurumu'na sevk edilen Dinç Bilgin'in raporu, Kartal Cumhuriyet Başsavcılığı'na ulaşırken, Cavit Çağlar'ın raporu ise henüz gelmedi. 
     Başsavcılığa önceki gün gelen Adli Tıp raporunda, göz rahatsızlığı nedeniyle hastanede tedavi gören Bilgin'e ilişkin, ''Dinç Bilgin'in hastanede kalması uygundur'' denildi. 
     Bilgin'in tedavisi Dr. Lütfi Kırdar Kartal Eğitim ve Araştırma Hastanesi'nde sürerken, aynı hastanede bulunan Cavit Çağlar'ın Adli Tıp Kurumu raporunun da beklendiği öğrenildi. 
     






</TEXT>
</DOC>
