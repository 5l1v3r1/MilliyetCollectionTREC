<DOC>
<DOCNO> 68511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo18.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Galatasaray'ın bize karşı daha iyi oynaması imkansızdı" 
</HEADLINE>
<TEXT>

     Fenerbahçe Teknik Direktörü Werner Lorant, ''Galatasaray'ın bize karşı daha iyi oynaması mümkün değildi. 
     Çünkü biz agresif, daha disiplinli ve kontrollü oynadık'' dedi. 
     Werner Lorant, sarı-lacivertli takımın bu sabah yaptığı idmanın ardından Samandıra Tesisleri'nde basın toplantısı düzenleyerek, gazetecilerin sorularını yanıtladı. 
     Derbi maçta ezeli rakiplerine oranla daha iyi oynadıklarını savunan Lorant, şöyle konuştu 
     ''Güzel oynadık. Güzel futbol deyince, herkesin düşüncesi değişik olur. Eğer iyi futbol oynar ama kazanamazsanız, güzel futbolun önemi kalmıyor. Önemli olan kazanmak. Ancak bu demek değil ki oyun tarzımızı geliştirmeyeceğiz. Her geçen gün daha iyi olmaya çalışıyoruz. 
     Futbolcularımız da bunun bilincinde. İyi futbolumuzu 90 dakikaya yaymalıyız. Fakat her maçta 90 dakika güzel ve tempolu oynamak da futbolda çok zordur.'' Alman teknik adam, derbi maçla ilgili olarak yorumcuların görüşlerine saygı duyduğunu anlatarak, ''Bir takım iyi oynayıp kazandığı zaman, mutlaka rakip kötü oynadığı için galip gelmiştir biçiminde bir görüş var. Galatasaray'ın bize karşı daha iyi oynaması mümkün değildi. Çünkü biz agresif, daha disiplinli ve kontrollü oynadık'' diye konuştu. 
     
     Gözler Denizlispor maçında 
     Lorant, kendileri için Galatasaray derbisinin artık geride kaldığını ve hafta sonunda Denizlispor ile deplasmanda yapacakları maça konsantre olduklarını söyledi. 
     Lorant, ''Bu maç benim için geride kaldı. Artık bu maçın konuşulacak bir tarafı yok. Bu konuda zaten o kadar çok şey söylendi ki. Artık geride kaldı. Şimdi önümümdeki maça konsantre olduk. Tek amacımız deplasmandan 3 puan çıkarmak'' dedi. 
     
     Rapaiç'e övgü 
     Derbi maçta attığı golle Fenerbahçe'nin 1-0 galibiyetinde büyük rol oynayan Milan Rapaiç, Alman teknik adamdan övgü aldı. 
     Lorant, bir soru üzerine, bu sezonki performansıyla geçen sezonu aratan Hırvat oyuncu için şu ifadeleri kullandı 
     ''O'nun uzun süren oynamama döneminden sonra sahada çok iyi oynaması beni çok memnun etti. İdmanlarda da çok iyi çalışıyordu. 
     Maçta olağanüstü performans göstermisi beni ve tüm Fenerbahçe sevenlerini mutlu etti. Ama bu yetmez. Her maçta aynı biçimde oynaması gerekiyor. Attığı gol de beni ekstradan sevindirdi.'' 
     
     Oktay'a yeşil ışık 
     Lorant, Andersson'un kart cezası nedeniyle Denizlispor maçında ilk 11'de oynaması beklenen Oktay'a, yeşil ışık yaktı. 
     Lorant, bir soru üzerine, Oktay'ın Galatasaray maçında oyuna girdikten sonra güzel oynadığını, 2 tane yüzde yüzlük gol kaçırdığını vurgulayarak, ''Oynaması güçlü olasılık. Benim için önemli olan gol pozisyonuna girmesi. Pazar günü oynadığı taktirde bu sefer golleri kaçırmamasını diliyorum'' dedi. 
     
     Simao'nun durumu 
     Lorant, sakatlığı nedeniyle Galatasaray derbisinde forma giyemeyen yeni transfer Simao'nun, Denizlispor maçında oynayıp oynamayacağının henüz netlik kazanmadığını söyledi. 
     Alman teknik adam, Brezilyalı futbolcunun şu anda özel olarak çalıştığını ve 21 Şubat Perşembe günü yapılacak idmanda son durumunu gördükten sonra kararını vereceğini açıkladı. 
     Lorant ayrıca, şampiyonluk şanslarının sorulması üzerine, ''Geçen haftaya oranla şu andaki durumumuz çok çok daha iyi'' demekle yetindi. 
     






</TEXT>
</DOC>
