<DOC>
<DOCNO> 78903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko23.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner "Yazın fiyatlar düşecek, tüketim artacak.." 
</HEADLINE>
<TEXT>

     Boyner Holding Murahhas Azası Cem Boyner, yaz aylarında, 20-30 yıldır alışılanın tam tersine fiyatların artması yerine düşmesi nedeniyle tüketimin artacağını düşündüğünü belirterek, ''Haziranda enflasyonu eksi görürsek hiç şaşırmayalım ama eksi enflasyonda piyasanın açıldığını göreceğiz'' dedi. 
     Alışveriş Merkezleri ve Perakendeciler Derneği AMPD tarafından düzenlenen 7. Uluslararası Perakendecilik Konferansı sırasında basın mensuplarının çeşitli konulara ilişkin sorularını yanıtlayan Boyner, 1994 yılında yaşanan krizin mükemmel aşıldığını ve 2001 yılı krizinde kötü niyetli kredi kartı iadelerinin onbinde bir seviyelerinde olduğunu kaydetti. 
     Boyner, Türkiye'deki kredi kartı batak oranının dünya ortalamasının üzerinde olmadığını ifade ederek, ''Türkiye'deki müşteri sözüne, onuruna müthiş sadık. Yani yüzyüze gelip sıkılmayı sevmiyor. 
     Geçen yılki kriz, birçok vatandaşın daha önce bankalardan aldığı yüklü miktardaki kredileri ödeyememesine neden oldu'' diye konuştu. 
     Boyner, kapasite kullanım oranlarına ilişkin bir soru üzerine, şu anda yapılan ithalatın mal bedelinin yaz aylarında ödeneceğini ve o zamana kadar ithalatta öngörülen patlamanın kayıtlarda görülmeyeceğini kaydederek, şöyle konuştu 
     ''Bunu çok kısa vadede kapasite kullanım oranlarında görebiliriz. 
     Geçen seneye göre ciddi bir iyileşme var. Sokak öyle gösteriyor. Bir tek şeye dikkat etmek lazım geçen sene Haziran, Temmuz, Ağustos o kadar kötüydü ki bu sene çok büyük büyüme oranları görülebilir. Ama çok kötü bir dönemle karşılaştırdığımız için öyle görünecektir.'' 
     
     "Eksi enflasylon görürsek şaşırmayalım" 
     Cem Boyner, yaz aylarındaki enflasyon rakamına ilişkin bir soruyu da şöyle yanıtladı 
     ''Yaz aylarında fiyatlar düşeceği için tüketimin ciddi oranda artacağını düşünüyorum. Bugüne kadar 20-30 yıldır alıştığımızın tam tersine fiyatların artması yerine düşmesi nedeniyle tüketim artacak. 
     Bunu Mayıs, Haziran, Temmuzda göreceğiz. Haziranda enflasyonu eksi görürsek hiç şaşırmayalım ama eksi enflasyonda piyasanın açıldığını göreceğiz. Buna hiçbirimiz alışık değiliz. Böyle bir şey hiç görmedik.'' Cem Boyner, oturumda yaptığı konuşmada devlet ile özel sektör ilişkisine değindiğinin hatırlatılması üzerine, özellikle Türkiye gibi ülkelerde devletten ne kadar uzak çalışılırsa, o kadar sağlam adımlar atılacağını vurguladı. 
     Boyner, ''Onun için 40 milyon adet malı üretip, 40 milyon müşteriye, 40 milyon kere satarız. Yeter ki devletle bir ticari ilişkimiz olmasın. Kamu bankalarıyla çalışmayalım'' dedi. 
     Kendi işini müşteri ile bire bir halleden şirketlerin sağlıklı olacağını savunan Boyner, yaşanan krizden en çok, kendisini devlete bağımlı tutan şirketlerin etkilendiğini vurguladı. 
     Boyner, Advantage Card ile Finansbank arasındaki görüşmelere ilişkin bir soru üzerine ise yeni gelişmeleri değerlendirdiklerini kaydederek, ''Biraz daha pişsin, pembeleşsin, ondan sonra açıklama yaparız'' dedi. 
     





</TEXT>
</DOC>
