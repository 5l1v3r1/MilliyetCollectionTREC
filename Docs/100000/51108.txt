<DOC>
<DOCNO> 51108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/soneko20.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrıkulu "KDV indiriminde benzeri bir düzenlemeyi beklemiyorum" 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, KDV indirimiyle ilgili bundan sonra benzeri bir düzenlemenin kısa dönemde yapılacağını zannetmediğini söyledi. 
     Export 2001 Zirvesi'nde yaptığı konuşmanın ardından gazetecilerin sorularını yanıtlayan Tanrıkulu, KDV indirimini geçici bir düzenleme olduğunu ve indiriminin sektörler arası haksız rekabete dikkat edilerek yapıldığını bildirdi. 
     Bundan sonraki vergisel uygulamaların, ancak önümüzdeki dönemlerde ele alınabileceğini ifade eden Tanrıkulu, ''Çünkü, kamu kesimi finansman dengesiyle ilgili yapılmış hesaplamalar kesinleştiği için bundan sonra benzeri bir düzenlemenin kısa dönemde yapılacağını zannetmiyorum'' dedi. 
     Ahmet Kenan Tanrıkulu, devamla şöyle konuştu 
     ''Ama reel kesime yönelik olarak başka tedbirler geliştirilmektedir. Bu tedbirlerin önemli bir ayağını finansman kesimiyle ilgili düzenlemeler oluşturmaktadır. Diğeri de yatırımların önündeki engellerin tedricen azaltılmasına yöneliktir. Bu tedbirler de değişik kurum ve kuruluşlar TOBB ve Sanayi ve Ticaret Bakanlığı'nın tespit ve katılımlarıyla üretilen politikalar doğrultusunda düzenlenecektir. Belirli bir görüş birliği temelinde atılan somut adımlar sonucunda etap etap gidilecektir. Önümüzdeki hafta tekrar bir toplantı yapılacak ve o toplantıdan sonra yeni bir aşamaya geleceğiz.'' ''Reel kesim KDV indiriminin kapsamını yetersiz buluyor. 
     Genişletilmesi isteniyor. Bu yönde bir çalışma var mı '' sorusuna da Tanrıkulu, geçen haftaki Bakanlar Kurulu'nda tebliği görüştüklerini hatırlatarak, ''Belki yarınki Bakanlar Kurulu'nda farklı görüşler getirilebilir ama bu konu bugünkü gündemimizde yok'' diye yanıtladı. 
     Bakan Tanrıkulu, ''IMF çalışmaları çerçevesinde tasarruf tedbirlerinden bahsediliyor emekliliği gelmiş personelin emekli edilmesi ve Köy Hizmetleri bölümlerinin kapatılması gündemde. Bu konuda ne düşünüyorsunuz '' şeklindeki bir soruyu da şöyle yanıtladı 
     ''Bu çalışmalar henüz kurumsal düzenlemeler çerçevesinden öteye geçmedi. Tahmin ediyorum yarınki Bakanlar Kurulu'nda en azından bir kısmı görüşülebilir. O zaman görüşler ne doğrultuda gerçekleştirilecek onu beklemek gerekir. Hepsi ayrı ayrı paketlerdir. Paketleri birbirine karıştırmamak gerekir.'' -EKONOMİNİN ANAP'A BAĞLANMASI- Tanrıkulu, ''ANAP'ın ekonomik paket açıklaması ve ekonominin ANAP'a bağlanması çalışmalarını nasıl değerlendiriyorsunuz''' sorusuna ise şu cevabı verdi 
     ''Sorunuzun ikinci kısmına cevabı ben veremeyeceğim, onun cevabı o yetkililer tarafından verilir. Diğer kısmını da inceliyoruz.'' 11 Eylül olaylarından sonra Türkiye'nin ihracatının nasıl 
     etkileneceğinin sorulması üzerine de Tanrıkulu, yıl sonu projeksiyonlarının, dünyada beklenenin üzerinde bir ticari daralma ile karşı karşıya bulunulduğunu gösterdiğini ama Türk dış ticaret politikasının sadece belli ülkeler ve belli coğrafya alanları üzerine kurulmadığı için pazardaki daralmanın çok kötü olacağını tahmin etmediğini söyledi. ABD'nin Irak'a saldırması durumunda Türk ekonomisinin bundan nasıl etkileneceğinin sorulması üzere de Tanrıkulu, bunun bir varsayım olduğunu, daha ciddi pozisyona gelince en üst organların gerekli çalışmaları yapacağını vurguladı. Daha sonra Tanrıkulu, Türkiye İhracatçılar Meclisi'nin ekonomiyle ilgili önerilerine ilişkin olarak da, ''Daha üstüne gidilecek, tedbir alacak duruma gelmedi. Ama tahmin ediyorum biraz daha olgunlaşınca sayın Satıcı'nın ortaya koyduğu tedbirlerin üzerine gidilebilir. Ama şu an için kısa vadede o tedbirlere yönelik bir çalışma yapılmıyor'' dedi. 
     






</TEXT>
</DOC>
