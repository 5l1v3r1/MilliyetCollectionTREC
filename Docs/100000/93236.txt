<DOC>
<DOCNO> 93236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/spor/spo05.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SERVET KAZANDILAR 
</HEADLINE>
<TEXT>

Tarihi bir başarıya imza atan yıldızlar küçümsenemeyecek bir servetin de sahibi olacaklar. Ay-Yıldızlı ekibe primlerle birlikte toplam 12.5 trilyon lira ödül dağıtılacak 
     NECMİ KEPÇETUTAN 

     Altına boğulacaklar 
     DÜNYA üçüncülüğünü elde ederek, Türk Futbol Tarihi’nin altın sayfalarına giren A Milli Takım’a 8 bin 950 Cumhuriyet altını ödül verilecek. Gençlik ve Spor Genel Müdürlüğü ödül yönetmeliği çerçevesinde Dünya Kupası’nda üçüncü olarak, şeref kürsüsüne çıkan Ay - Yıldızlı oyuncular 300’er, Teknik Direktör Şenol Güneş 600, yardımcıları Ünal Karaman ve Mehmet Kulaksızoğlu ile Menajer Can Çobanoğlu 150’şer Cumhuriyet altını ile ödüllendirilecekler. 
     
     10 trilyon prim 
     YÖNETMELİĞE göre ikinci olmaları halinde 400’er, şampiyonluk için ise 500’er altın almaları öngörülen Milli Takım oyuncularına verilecek ödülün Türk Lirası karşılığı yaklaşık 985 milyar lira oldu. Öte yandan Futbol Federasyonu, tarihi başarı için oyunculara, teknik heyet ve diğer yetkililere 10 trilyon lira prim verecek. Bu prim FIFA’nın, alınan başarılı sonuçlar nedeniyle federasyona vereceği yaklaşık 13 trilyon liralık ödenekten karşılanacak. 
     
     Tanıtma Fonu devrede 
     TARİHİ başarının mimarlarına ülke tanıtımına yaptıkları katkı nedeniyle Turizm Bakanlığı tarafından da ödül verilecek. Bakanlık, Türkiye Tanıtma Fonu’ndan 1 milyon dolarlık Yaklaşık 1 trilyon 600 milyar lira ödül verilmesi için hükümetten onay isteyecek. Şu ana kadar yönetmelikler ve vaat edilen miktarlar doğrultusunda toplam ödül miktarının 12.5 trilyon lirayı bulması bekleniyor. Sponsorların da çeşitli ödüller vermesi bekleniyor. 
     



 SPOR 





























</TEXT>
</DOC>
