<DOC>
<DOCNO> 64456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sonspo06.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Ancelotti'ye sahip çıktı 
</HEADLINE>
<TEXT>

     AC Milan Kulübü Başkan Yardımcısı Adriano Galliani, gelecek yıl da teknik direktör Carlo Ancelotti ile birlikte olacaklarını söyledi. 
     Adriano Galliani, basında yer alan, ''Terim'in gölgesi, Ancelotti üzerinde ağırlık kazanıyor'' iddiaları üzerine, ''Teknik direktöre dokunulmayacak. Yeter artık. Yeterince değişiklik yaptık. Ancelotti, yerinde kalacak'' dedi. 
     Galliani, dün İtalyan gazetecilere yaptığı açıklamada, futbolculardan Shevchenko dışındakilere ultimatom vererek, Ancelotti'nin gelecek sezon da kesinlikle AC Milan'da kalacağını söyledi. 
     ''Bir kez Avrupa Şampiyonlar Ligi'nin dışında kalınabilir ama 2 kez asla. Eğer Milan, bu sezon sonunda da ilk 4'e giremezse Shevchenko ve Ancelotti kalır, diğerleri ise riskte'' diyen Galliani, Avrupa Şampiyonlar Ligi'nden başka hiçbir şeyin AC Milan'ı tatmin edemeyeceğini öne sürdü. 
     UEFA Kupası'nı kazanmaları durumunda normal olarak sevinseler bile hem ekonomik hem de üstünlük bakımında bunun asla Avrupa Şampiyonlar Ligi'nin yerini alamayacağını savunan Galliani, ''Şampiyonlar Ligi ile UEFA arasında 30 milyardan başlayan ve kazanmanız durumunda 90 milyar lirete kadar varan bir fark var'' diye konuştu. 
     Kırmızı-siyahlı takımın yöneticisi, ilk maçta yenilmelerine karşın İtalya ile UEFA Kupası'nda ve ligde kazanma inançlarının hiç değişmediğini kaydetti. 
     






</TEXT>
</DOC>
