<DOC>
<DOCNO> 98203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo10.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim gitti, Fiorentina kaostan çıkamadı... 
</HEADLINE>
<TEXT>

     İtalya'nın köklü kulüplerinden AC Fiorentina, eğer pazartesi gününe kadar 22 milyon Euro bulamazsa ikinci lige kayıt edilmeyecek. 
     Geçtiğimiz sezonun başından bu yana büyük bir ekonomik kriz yaşayan, iflasın eşiğinden dönen Fiorentina'yı bu kez çok daha riskli günler bekliyor. 
     İtalyan 1. ve 2. ligde mücadele eden takımların lige yazılabilmeleri için gelir ve giderlerinin dengeli olması ve belirli bir borç oranını aşmamaları gerekirken, Fiorentina'nın yaklaşık 22 milyon Euro'luk borcu bulunuyor. 
     1 Eylül'de başlayacak 1. lig ve 31 Ağustos'ta başlayacak 2. ligin 
     fikstürü 1 Ağustos tarihinde çekilecek. 
     Başkanlığını Adriano Galliani'nin Milan 2. başkanı yaptığı kulüplerin bütçelerini denetleyen Lega Calcio'nun Kulüpler Birliği içindeki Covisoc adlı bütçe denetleme komisyonu, 1. ve 2. 
     ligdeki kulüplerin listesini 29 Temmuz pazartesi günü İtalyan Futbol Federasyonu'na teslim edeceğinden, henüz lige yazılmayan Fiorentina'nın pazartesi gününe kadar çözüm bulması gerekiyor. Fiorentina dışında 2. ligden 5, 1. ligdende 2 takım Lazio ve Roma aynı problemi yaşamasına karşın diğer kulüplerin gerekli parayı bulduğu belirtiliyor. İtalyan basınında yer alan haberlerde, Fiorentina başkanı Vittorio Cecchi Gori'nin arkadaşı olduğu söylenen İtalya Başbakanı ve AC Milan Kulübü başkanı Silvio Berlusconi'nin konuya müdahale ederek, 31 Temmuz'a kadar Fiorentina'ya süre tanınması için federasyondan izin aldığı öne sürülüyor. Fiorentina'nın sahibi Cecchi Gori'nin bankadan kredi alarak 22 milyon Euro bulacağı ve sermaye artırımıyla bütçe açığını kapatması bekleniyor. Ancak kulübün iflas bayrağı çekme olasılığı dışarıda bırakılmayıp, böyle bir şey olması halinde hileli iflastan Cecchi Gori hakkında soruşturma başlatılacağı haberleri de yer alıyor. Gori, eğer uygun bir teklif gelirse satacağını söylediği Fiorentina'ya bu zamana kadar hiçbir iyi teklifin gelmediğini açıklamıştı. Bu arada teknik direktör Fatih Terim'in iki yıl önce çalıştırdığı Fiorentina'nın, Türk antrenörün ayrıldığı günden bu yana kendini kaostan çıkartamadığını hatırlamak gerekiyor. Mor menekşeler lakaplı taraftarların bitmek tükenmek bilmeyen öfkeleriyle Floransa kenti meydanlarında yürüyüşler yapması, futbolcuların maaşlarını alamamasından dolayı kulübü dava etmekle tehdit etmeleri, Fiorentina'nın geçtiğimiz sezon yaşadığı kötü günler olarak halen hafızalarda bulunuyor. Birinci ligden 2. lige düşen Fiorentina'da başkan Cecchi Gori, gelecek yıl yeniden 1. lige çıkacaklarını iddia etse de İtalyan spor kamuoyu maddi problemlerini çözemeyen mor menekşelerin 3. lige düşmelerinin süpriz olmayacağını düşünüyor. 
     





</TEXT>
</DOC>
