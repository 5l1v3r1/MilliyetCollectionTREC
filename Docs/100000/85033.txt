<DOC>
<DOCNO> 85033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun17.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ilk askeri tatbikatını yapıyor 
</HEADLINE>
<TEXT>

     AB üyesi 15 ülke, AB tarihinde ilk defa, Avrupa Güvenlik ve Savunma Politkası AGSP çerçevesinde ortak askeri tatbikatını bu hafta düzenleyecek. 
     Yetkililer, ''CME 02'' olarak adlandırılan ''kriz yönetimi'' tatbikatının, ''kağıt üzerinde ve teorik'' olacağını, askeri birliklerin silahlı katılımının söz konusu olmayacağını belirttiler. 
     Konuya ilişkin açıklamada, söz konusu tatbikat, ''AGSP'de önemli bir adım'' olarak nitelendirildi ve AB'nin askeri yapılanmasının ''testten geçirileceği'' anlatıldı. 
     AB'nin askeri kimlik arayışları çerçevesinde kurduğu Askeri Komite, Güvenlik ve Siyaset Komitesi, AB Genelkurmayı gibi oluşumların etkinliğinin ölçüleceği tatbikatlar 22-28 Mayıs tarihlerinde gerçekleşecek. 
     AB Dış Politika ve Ortak Savunma Yüksek Temsilcisi Javier Solana'nın kontrolunda yapılacak tatbikatlar, Brüksel'den yönetilecek. 
     Üye ülkelerin savunma ve dışişleri bakanlıklarında belirli birimler tatbikatlara katılırken NATO, BM ve AGİT Avrupa Güvenlik ve İşbirliği Teşkilatı gözlemci gönderecekler. 
     Tatbikatlarda, ''Alfaland'' ve ''Bravoland'' isimli iki ülke arasında, ''etnik grup çatışmasından'' çıkan hayali bir krizin yönetiminin, AB tarafından üstlenildiği varsayılacak. 
     AB yetkilileri, asker ve silah katılımlı gerçek tatbikatların şimdilik öngörülmediğini belirttiler. 
     AB, 2003 yılına kadar, 60 bin askerlik bir ''acil müdahele gücü'' oluşturmak istiyor. Bu oluşumun, gereğinde, 60 gün içinde müdaheleye hazır hale getirilmesi ve en az bir yıl görev sürdürebilecek yetenekte olması hedefleniyor. AB'nin bu hedefini gerçekleştirmesi için NATO imkan ve yeteneklerinden yararlanması öngörülüyor. NATO ile AB arasında, bu konuda anlaşma imzalanması, İttifak üyesi Türkiye'nin, AGSP karar mekanizmasına somut katılımına karşı olan Yunanistan tarafından engelleniyor. 
     AB yetkilileri, ''CME 02'' tatbikatının, 1 Ocak 2003'ten itibaren Bosna'da polis organizasyonu görevinde rol üstlenmeyi hedefleyen AB açısından önemli bir test olacağını ifade ettiler. 
     





</TEXT>
</DOC>
