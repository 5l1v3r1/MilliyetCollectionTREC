<DOC>
<DOCNO> 51126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo11.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcular Avusturya'ya umutlu gitti... 
</HEADLINE>
<TEXT>

     A Milli Futbol Takımı, Dünya Kupası finallerine gidebilmek için Avusturya ile yapacağı baraj maçlarının ilki için bugün özel uçakla Viyana'ya gitti. 
     Milli takım kafilesiyle birlikte Avusturya'ya giden Futbol Federasyonu Başkanı Haluk Ulusoy, Atatürk Havalimanı'nda yaptığı açıklamada, Dünya Kupası finallerine biraz geçikmeli olarak gideceklerini ifade ederek, ''Bizim dönemimizde bir Avrupa Şampiyonası finalleri yaşadık. Şimdi de Dünya Kupası finallerini görmek istiyoruz'' dedi. 
     Finallere gideceklerine yönetimin, teknik kadro ve futbolcuların inandığını kaydeden Ulusoy, şöyle konuştu 
     ''Ülke de bize inandı. İnancın sonu başarıdır. Bana göre Avusturya ile 50 yılın en önemli 2 maçını oynayacağız. 65 milyon televizyonlarının başında dualarıyla bizimle birlikte olacak. Biz işi ya orada ya da burada mutlaka bitirip, Türk insanını yeniden sevindireceğiz.'' Ulusoy, 1954 yılında bir çocuğun çektiği kura sonucu Dünya Kupası finallerine katıldıklarını hatırlatarak, ''Bu sefer kuraya falan gerek kalmadan, 50 yıl sonra bileğimizin gücüyle, hakederek finallere gideceğiz'' dedi. 
     
     'Birimiz hepimiz için.." 
     Milli Takımlar Teknik Direktörü Şenol Güneş ise giderek heyecanlarının ve kazanma isteklerinin arttığını söyledi. 
     Güneş, Dünya Kupası finallerine katılma heyecanlarının Avusturya'dan daha fazla olduğunu ileri sürerek, ''Dünya kupası elemelerinde Avusturya'ya 2 kez kaybettik. Bu maçlar onların da rövanşı olacak. İlk maçtan güzel bir sonuçla ayrılacağız. Ancak finali ve şöleni İstanbul'da yaşayacağız'' diye konuştu. 
     Takımda kaleci Ömer'in dışında sakat futbolcunun bulunmadığını ifade eden Güneş, diğer oyuncuların tümünün oynamaya hazır olduğunu vurguladı. Güneş, ''Ömer de bizimle geliyor. Orada 26 oyuncum da aynı duyguyu paylaşacak ve birimiz hepimiz için oynayacak'' dedi. 
     Atatürk Havalimanı'nda bulunan vatandaşlar, futbolculara ve teknik heyete büyük ilgi gösterdi. Amigo Birol, teknik direktör Şenol Güneş'e çiçek verdi. 
     Bu arada Avusturya maçı için Viyana'ya, Futbol Federasyonu Başkanı Haluk Ulusoy ile birlikte bazı üyeler ve Merkez Hakem Kurulu MHK 
     Başkanı Bülent Yavuz da gitti. 
     
     Kafile 
     A Milli Takım aday kadrosunda bulunan 26 futbolcunun hepsi ilk maç için Avusturya'ya götürüldü. 
     Avusturya kafilesinde yer alan futbolcuların isimleri şöyle 
     Bülent Korkmaz, Arif Erdem, Hakan Ünsal, Ergün Penbe, Sergen Yalçın, Hasan Şaş, Ümit Karan, Emre Aşık Galatasaray , Tayfur Havutçu, Nihat Kahveci, İlhan Mansız Beşiktaş , Rüştü Reçber, Abdullah Ercan, Ümit Özat Fenerbahçe , Ömer Çatkıç, Mehmet Polat Gaziantepspor , Metin Aktaş Trabzonspor , Hakan Şükür, Okan Buruk, Emre Belözoğlu İnter , Fatih Akyel Mallorca , Ümit Davala AC Milan , Alpay Özalan Aston Villa , Tayfun Korkut Real Sociedad , Tugay Kerimoğlu Blackburn Rovers , Yıldıray Baştürk TSV Bayer 04 Leverkusen 
     
     Program... 
     A Milli Takım, Viyana'dan Ebreichsdorf'a geçerek, Domino Suites Hotel'de kamp yapacak. 
     Milliler, Admira Wacker Mödling Stadı'nda bu akşam 19.00'da, yarın da sabah ve akşam 2 antrenman yapacak. Son antrenmanını 9 Kasım Cuma günü saat 20.00'de maçın yapılacağı Ernst Happel Stadı'nda yapacak olan A Milli Takım, 10 Kasım Cumartesi günü Avusturya ile 20.30'da karşılaşacak. 
     Milli takım, 11 Kasım Pazar günü öğleden sonra Türkiye'ye dönerek, rövanş maçı için Galatasaray'ın Florya Metin Oktay Tesisleri'nde kampa girecek. 
     






</TEXT>
</DOC>
