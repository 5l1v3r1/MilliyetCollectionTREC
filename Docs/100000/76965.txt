<DOC>
<DOCNO> 76965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sondun06.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles - Cammila evliliğine yeşil ışık... 
</HEADLINE>
<TEXT>

     İngiltere'de iki Pazar gazetesi için yapılan iki ayrı kamuoyu araştırması, bugüne kadar veliaht Prens Charles'ın uzun süredir ilişkisi bulunan Camilla Parker Bowles ile evlenmesine karşı çıkan halkın, artık bu ilişkye onay verdiğini ortaya koydu. 
     Anketleri yayınlayan gazeteler, Ana Kraliçe'nin ölümüyle birlikte Kraliyet Ailesi'nin yeniden göz önüne gelmesinin, Prens'in popülaritesini artırdığını ve bu değişikliğe temel yaratmış olabileceğine dikkati çekerken, anketlerden birini yayınlayan Sunday People gazetesi, yüzde 57'lik bir desteğe işaret etti. 
     Benzeri bir ankete yer veren Sunday Mirror gazetesi ise halkın yüzde 69'unun Prens Charhes'ın Camilla Parker Bowles ile evlenmesine yeşil ışık yaktığını bildirdi. 
     Bu sonuçların, uzun süredir sevgilisini kamuoyuna kabul ettirmeye çalışan ve bir türlü başaramayan Prens Charles için büyük bir moral olacağı tahmin ediliyor. 
     Özellikle Prens Charles'ın boşandığı eşine duyulan büyük sevgi yüzünden toplumdan kabul görmeyen Camilla, geçen ay eski Yunan Kralı Konstantin'in 60. yaşgünü nedeniyle Prens Charles'a ait malikanede verilen yemekte ilk kez Kraliçe'ye takdim edilmişti. Charles ve Camilla, daha sonra da Buckingham Sarayı'nda verilen bir konsere birlikte katılmıştı. 
     Bazı Kraliyet yorumcuları, halkı Camilla ile evlenmesi fikrine yavaş yavaş alıştıran Prens Charles'ın, bu anketlerle doğan fırsatı kaçırmak istemeyeceğine işaret ediyor. 
     Aileye sokulmaya çalışılan Camilla'nın, salı günü yapılacak Ana Kraliçe'nin cenaze törenine de katılacağı belirtiliyor. 
     






</TEXT>
</DOC>
