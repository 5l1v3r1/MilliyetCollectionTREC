<DOC>
<DOCNO> 70613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/ekonomi/eko04.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
815 bin kişi kara liste’de 
</HEADLINE>
<TEXT>

Bankalara olan tüketici kredisi ve kredi kartı borçlarını ödemedikleri için kara listeye alınanların sayısı 815 bin kişiye ulaştı 
     Bankalardan kullandıkları tüketici kredileri ile kredi kartları borçlarını ödemedikleri ya da geç ödedikleri için bir daha kredi açılmayacaklar’ listesine alınanların sayısı, listeden çıkarılan 3 bin isme rağmen 26 bin yeni isimle 815 bini aştı. 
     Bankaların Merkez Bankası’na, Merkez Bankası’nın da tüm bankalara bildirdiği, tüketici kredisi ve kredi kartı borcunu ödemeyen ya da geç ödeyenlere ilişkin liste büyümesini sürdürüyor. Listeye ocakta 3 bin 329’u tüketici kredisini ödemeyen, 377’si geç ödeyen, 22 bin 111’i kredi kartı borcunu ödeyemeyen, 313’ü ise geç ödeyen olmak üzere toplam 26 bin 100 yeni isim eklendi. Önceki yıllarda listeye eklenen 2 bin 915 isim ise listeden çıkarıldı. Böylece, 2001 yılı sonunda 792 bin 103 olan söz konusu listedeki isimlerin sayısı, ocak ayı sonunda 815 bin 345’e kadar yükseldi. 
     Ocak sonu itibariyle, listede, 130 bin 901’ini kullandığı bireysel krediyi geri ödemeyenler, 90 bin 747’si bireysel kredi borçlarını gecikmeyle ödeyenler, 397 bin 284’ünü kredi kartı borcunu ödeyemeyenler, 196 bin 413’ünü de gecikmeyle ödeyenler yer alıyor. 
     
Listeden çıkmak zor      Listeden çıkmak için de borcunu hiç ödemeyenlerin beş yıl, geç ödeyenlerin ise üç yıl beklemesi gerekiyor. Merkez Bankası bu süreden sonra söz konusu kişilerin isimlerini listeden çıkarıyor. Ancak, Merkez Bankası’nın listeden çıkardığı isimleri, listeyi kendi veri tabanlarında da tutan bankaların çıkarma zorunluluğu bulunmuyor. Bu nedenle de kimi bankalar ismi bir kez bu listeye girenlere bir daha kredi kullandırmayabiliyor. 
     



 EKONOMİ 













</TEXT>
</DOC>
