<DOC>
<DOCNO> 79891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/siyaset/siy05.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’dan İran’a çiçek 
</HEADLINE>
<TEXT>

     GÜRBULAK Milliyet 

     Gümrüklerden Sorumlu Devlet Bakanı Mehmet Keçeciler’in yürüttüğü "gümrük kapılarını yenileme projesinin" ikincisi Türk - İran sınırındaki Gürbulak kapısında gerçekleştirildi. Yap-İşlet-Devret modeli ile Uluslararası Nakliyeciler Derneği tarafından yaptırılan ve 14 ayda bitirilecek olan Gürbulak Sınır Kapısı’nın temel atma törenine katılan Başbakan Yardımcısı Mesut Yılmaz, sınırın sıfır noktasına yürüyerek, İranlı askerlere çiçek verdi. 
     Türk tarafının gümrük binasını ve yollarını görünce "burası sefalet" yorumunu yapan Yılmaz, Ağrılılara şöyle seslendi "Ağrı perişan. Yollarınız rezalet. Hayvancılığınız ölmüş. Döner dönmez ilk işim bu yatırımları tamamlama kararı almak olacak." 
     Yılmaz, "AB’nin yolu Diyarbakır’dan geçer, demiştiniz. Bunu Ağrı için de söyleyebilir misiniz " sorusuna, "Diyarbakır simge. Türkiye’nin sadece batısı, ortası, kuzeyi ile değil, doğusu ile güneydoğusu ile AB’ye girmesi gereki-yor" yanıtını verdi. 
     
Çekmedi, dişinden çektiği kadar...      ÜMİT BEKTAŞ 

     Yılmaz, Ağrı gezisinde apse yapan dişinin ağrısıyla da uğraştı... Azıdişleri iltihaplandığı için geçtiğimiz günlerde dişlerinden küçük bir operasyon geçiren Yılmaz’ın yüzünün sol tarafında belirgin bir şişlik oluştu. İltihap tedavisi için ilaçlar alan Yılmaz, acısını dindirmek için ağrı kesici kullandı. 
     



 SİYASET 












</TEXT>
</DOC>
