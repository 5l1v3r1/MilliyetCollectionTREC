<DOC>
<DOCNO> 56504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur12.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayın Bakan Osman Durmuş, iddiasınızı kanıtlayın 
</HEADLINE>
<TEXT>

     Basın Konseyi Genel Sekreteri Dr. Vedat Demir, Sağlık Bakanı Osman Durmuş'u, Bakanlıktan sarı zarfla para alan gazetecileri açıklamaya çağırarak, "Yoksa müfteri konumuna düşecektir" dedi. 
     Dr. Vedat Demir, yaptığı açıklamada, Sağlık Bakanı Osman Durmuş'u TBMM'de bakanlığının bütçe görüşmeleri sırasında ortaya attığı "Bakanlığımda eskiden basın mensuplarına sarı zarfla ödeme yapılmış. Benim dönemimde bir kuruş hiç kimseye çıkar sağlanmamıştır" şeklindeki iddiasını kanıtlamaya ve isimleri açıklamaya davet etti. Demir, "Eğer sayın Bakan bu ağır suçlamayı kanıtlayamazsa, tüm kamuoyu önünde hem kendinden önceki bakanlar, hem de görevini büyük fedakarlıkla yerine getirmeye çalışan gazeteciler açısından müfteri konumuna düşecektir." dedi. 
     Demir, Durmuş'un, para aldığını iddia ettiği isimleri açıklaması halinde, Basın Konseyi Yüksek Kurulu'nun bu gazetecilerle ilgili gerekli incelemeyi hemen başlatacağını da bildirdi. 
     
     Gazeteciler Cemiyeti 

     Türkiye Gazeteciler Cemiyeti TGC , Sağlık Bakanı Osman Durmuş'un, ''zarfla para alan gazeteciler iddiasına açıklık getirmesini'' istedi. 
     TGC'den yapılan yazılı açıklamada, Durmuş'un iddiasının, ''bütün gazetecileri töhmet altında bırakan bir haksızlığı da içerdiği'' kaydedildi. 
     Açıklamada, Türkiye Gazetecileri Hak ve Sorumluluk Bildirgesi'nde yer alan ''Gazeteci, bir bilginin, haberin yayımı ya da yayımlanmaması karşılığı hiçbir maddi ve manevi avantajın peşinde olamaz. Gazeteci devlet başkanından milletvekiline, işadamından bürokratına kadar haber kaynağı olarak da kabul edilen kişi ve kurumlarla iletişimi ve ilişkisini meslek ilkelerini gözeterek yürütür'' kuralı hatırlatıldı. 
     Açıklamada, şöyle denildi 
     ''Sağlık Bakanı'nın sözleri, anılan ilkenin bazı gazeteciler tarafından ihlal edildiği iddiasını gündeme getirmektedir. Sağlık Bakanı, elinde belge varsa, hem tüm gazetecilere yönelik haksızlığı gidermek, hem de meslek ilkelerinin uygulanmasını sağlamak için, iddiasına konu olan adları açıklamak zorundadır. Konu geçiştirilmeye ve savsaklanmaya bırakılmayacak kadar önemlidir.'' 
     
     Gazetecilik örgütleri ayakta 

     Avrupa Gazeteciler Birliği Türkiye Temsilciliği, Çağdaş Gazeteciler Derneği, Diplomasi Muhabirleri Derneği, Ekonomi Muhabirleri Derneği, Foto Muhabirleri Derneği, Parlamento Muhabirleri Derneği, Profesyonel Haber Kameramanları Derneği, Türkiye Gazeteciler Cemiyeti Ankara Temsilciliği ve Türkiye Gazeteciler Sendikası, konuyla ilgili ortak bir yazılı açıklama yaptı. 
     Sağlık Bakanı Osman Durmuş'un, hakkındaki iddialara açıklık getirmek yerine, gazetecilik mesleğini hedef aldığı belirtilen açıklamada, şöyle denildi 
     ''Kimi yöneticilerin 'en iyi savunma saldırıdır' anlayışıyla hareket etmelerinin örnekleri geçmişte de görülmüştür. 
     Ancak, Sayın Durmuş'un 'gazetecilere sarı zarflarla ödeme yapılmıştır' iddiası, gazetecilere yönelik bir suçlamadır. Bu suçlamanın açıklığa kavuşturulması zorunludur. 
     Eğer 'sarı zarf' alan gazeteciler varsa, meslek onurumuz adına bu kişiler hakkında gereğini yapmaya hazırız. Ancak Sayın Bakan, 'en iyi savunma saldırıdır'' anlayışıyla hareket ediyorsa, bu anlayışı yanıtsız kalmayacaktır ve kendisi hakkında yasal haklarımız kullanılacaktır'' 
     






</TEXT>
</DOC>
