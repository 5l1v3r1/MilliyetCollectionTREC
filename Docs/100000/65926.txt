<DOC>
<DOCNO> 65926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/ekonomi/eko02.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TL, kriz öncesine dönüyor 
</HEADLINE>
<TEXT>

1 milyon 300 bin liranın altını deneyen dolar ile diğer dövizler karşısında değer kazanan Türk Lirası, reel kur endeksi hesaplamasına göre aşırı değerlendi’ denilen 2001 Ocak seviyesini yakaladı 
     TARIK YILMAZ 

     Kasım 2001’den bu yana dövizler karşısında değer kazanan Türk Lirası, dalgalı kur öncesindeki seviyesine döndü. TL’nin enflasyondan arındırılmış reel değeri, devalüasyon baskısının artması ve TL’nin aşırı değerli hale gelmesi üzerine Şubat 2001’de terkedilen bant sistemindeki düzeyine eşitlendi. 
     Bankacılar arasında kabul gören ve Bilkent Üniversitesi Öğretim Üyesi Dr. Faruk Selçuk’un hazırladığı reel kur endeksi hesaplamasına göre, şubat krizi öncesinde başta dolar olmak üzeri belli başlı kurlar karşısında yüzde 10.4 daha değerli olan TL, bir yılda tekrar yüzde 10.2 değerli hale geldi. 
     1999 Haziran ayını 100 kabul ederek yapılan hesaplamada, enflasyonla mücadele programının başladığı 2000 başında yüzde 4.3 değerli olan TL, 2001’e girildiğinde yüzde 10.4 değerli hale geldi. TL, dış açığın hızla yükselmesiyle artan devalüasyon baskısı 2001 Şubat’ında kur rejimi değiştirilince hızla değer kaybetti. Lira, Kasım 2001’den bu yana ise döviz kurları karşısında sürekli değer kazanıyor. Aralık 2001’de 1999 Haziran’ındaki seviyesine dönen TL, son olarak doların 1 milyon 300 binin altını denemesiyle tekrar aşırı değerli hale geldi. Kurlar şubatta da 1 milyon 300 bin lira düzeyinde kalırsa oranın yüzde 15’i aşması bekleniyor. 
     
     Eleştirilen düzeye geri geldik’ 
     Geçen yıl kriz öncesinde değerli olduğu için eleştirilen TL’nin tekrar aynı düzeyine geldiğine dikkat çeken Bilkent Üniversitesi Öğretim Üyesi Dr. Selçuk, "Kurların 100 olması TL’nin değerli ya da değersiz olduğu anlamına gelmiyor. Ancak kriz öncesi düzeyindeyken herkes TL aşırı değerli’ diye eleştiriyordu. Reel kur endeksi için geçen ay için ortalama dolar kurunu 1 milyon 367 bin lira aldım. Eğer 4 Şubat itibariyle doların 1 milyon 310 bin - 1 milyon 320 bin lira düzeyinde olduğunu düşünürsek TL’nin bugün kriz öncesinden de değerli olduğunu söyleyebiliriz" diye konuştu. 
     



 EKONOMİ 















</TEXT>
</DOC>
