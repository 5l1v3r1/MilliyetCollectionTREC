<DOC>
<DOCNO> 67319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur25.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay karar açıkladı, satanizmin tarihini anlattı... 
</HEADLINE>
<TEXT>

     Yargıtay 1. Ceza Dairesi'nin, Şehriban Coşkunfırat'ı ''şeytana kurban etmek'' amacıyla öldüren 3 sanığa verilen 25 yıl ağır hapis cezasını bozma gerekçesi belli oldu. 
     Yargıtay 1. Ceza Dairesi'nin 10 sayfadan oluşan bozma gerekçesinde, olay anlatıldı ve cezai 
     ehliyetlerinin tam olduğu belirlenen sanıkların öldürme ve naaşa hakaret fiillerinde, amaçlarının şeytana tapınma gereği olduğunun, sanıkların savunmaları, bunu doğrulayan tanık anlatımları ve otopsi bulguları ile açığa çıktığı, yerel mahkemece de delillere uygun biçimde öldürmenin, şeytandan emir gelmesi nedenine bağlandığının görüldüğü belirtildi. Satanizmin, çeşitli kitap, ansiklopediler ve internet sitelerindeki tanımlarının da yer aldığı gerekçede, satanizmin, felsefe ve edebiyatta şeytana ve kötülüğe bağlılık ve onları yüceltme anlamına geldiği vurgulandı. Satanizmin, ''Musevi-Hıristiyan prensliklerinin verdiği memnuniyetsizliği ve bir biçimde dini yeniden tanımlama'' şeklinde ifade edildiği belirtilen gerekçede, şöyle denildi ''Şeytana tapan ve kurulu düzeni devirmek isteyenlerin insanın varlığı ile yaşıt olduğu, ancak M.Ö. ve M.S. 1'inci yüzyılda gizli gruplar oluşturdukları, Ortaçağ döneminde 'cadı avı' ile satanizme karşı başlatılan hareketin 17. yüzyıla kadar sürdüğü, bu yüzyıl sonlarında gerçek satanistlerin gruplarla törenler yaptıkları, sunağa çıplak kadın yatırıp bir çocuk da kurban ederek şeytan çağırdıkları, bundan sonra sessizlik dönemine girip 19. yüzyılda yeniden ortaya çıktıkları anlaşılmıştır. Satanizmi geliştiren, onu bir doktrin olarak empoze etmeye çalışanın 'Şeytan Kilisesi'nin kurucubaşı büyük rahibe ve 'kara papa' olarak da anılan Anton Lavey denilen kişi olduğu belirtilmiştir.'' 
     
     Satanizm bütün günahları temsil ediyor 
     Satanizmin, intikamı ve insanların arzuladıkları bütün günahları da temsil ettiği, isyan, başkaldırma ve şehvetin, şeytanda, dolayısıyla bir satanistte olması gereken önemli hususiyetlerden olduğu belirtilen gerekçede, ''Satanizmin, bütün insanlığı kucaklayan bir yaşam felsefesi diye açıklanmasına karşılık durumun böyle olmadığı, ABD'de işlenen yüzlerce cinayetin kendisini satanist olarak tanıtanlarca yapıldığı anlaşılmıştır'' denildi. 
     Gerekçede, satanist olmak için belirli tek bir yolun bulunmadığı, tekillik ve başarının teşvik edildiği, gotik müzik, heavy metal veya klasik pop arasında fark bulunmadığı, kiliseye uymadan da gerçek satanist gibi yaşamakla satanist olunduğu ifade edildi. Gerekçede, şunlar kaydedildi 
     ''Şeytan kilisesinin şimdilerde sadece ABD'de değil dünyanın farklı ülkelerinde de görülmeye başlandığı, satanist gruplar arasında en belirgin farklılığın 'kozmoloji' anlayışları ve organizasyon metotlarından ibaret olduğu, kendi aralarında ödül alma törenleri düzenledikleri, internet aracılığıyla birbirleriyle irtibat kurup kiliseleri için paralar topladıkları, ayinlerinde gong, kedi kanı, kara ip, şarap, zil ve mum gibi bazı ritüelleri kullandıkları, tapınmalarını kimsenin göremeyeceği özel yerlerde yaptıkları, ayin için bütün argümanların mutlaka bulunması zorunluluğu bulunmadığı, güçlü ayin için ihtiyaç duyulan şeyin sadece sessiz bir yer olduğu, satanist kilisenin, 'mumu yakın, önümüze koyun, dik oturun, derin nefes alın, sakinleşin, aleve bakarken içinizden veya yüksek sesle 'karanlığın efendisi, karanlığın efendisi... Ben hazırım, senin gücünü içimde hissediyorum ve senin hayatımı şereflendirmeni istiyorum. Ben şeytanın sahiplendiklerinden biriyim, selam şeytan' deyin, konsantre olun ve sizden geleni dinleyin. Başkasının veremeyeceği, kendinizden cevaplar duyacaksınız, bu, şeytanı kendi hayatınıza davet etmenin basit yoludur. O sizi çizgiye çekecektir ve mutlu, güçlü ve odak olmanız için ne yapmanız gerektiğini söyleyecektir. Size onu yapmanız için gerekli cesareti ve dayanıklılığı verecektir' düşünceleriyle inançlarının gereğini yerine getirdikleri anlaşılmıştır.'' 
     
     Doğum günleri tatil günleri 
     Her satanistin doğum gününün onun tatil günü olduğu, çoğunlukla siyah giysiler giyip yeni üye olmak için kitapları okuyanları imtihandan geçirip, başarılı olanları gruba aldıkları bildirilen gerekçede, ''Satanistler, önceden öldürülmüş insan veya hayvanın yarıldığı, içine, gruba yeni girecek kişinin girdiği, töreye göre bu kişinin grubun içinde doğduğu, kurbanın derisinin büyücü tarafından soyulduğu, bu ayini izleyenlerin kurbanın çektiği acıdan güç topladığı, kurbanın boğuluncaya kadar su altında tutulduğu ve ardından cinsel ilişkiye girildiği, çoğu zaman kedilerin ve köpeklerin yeni katılanlar tarafından kurban edildiği, kanlarının içildiği, törenlerinde, kurbana gruptan birinin tecavüz ettiği anlaşılmıştır'' ifadeleri yer aldı. 
     Sanıkların savunmalarına da yer verilen gerekçede, Türk Ceza Kanunu'nun TCK ''canavarca bir his sevki ile adam öldürme'' fiilini düzenleyen 450. maddesinin 3. bendine de değinilerek, ''canavarca bir his sevki ile adam öldürme'' hükmünün, toplum bilinci ve ahlakının geniş tepkisini çeken, amacı itibariyle tehlikeli ve vahşi kötülük eğilimini sergileyen, psikolojik bir gücü ifade eden kavram olarak algılanması gerektiği sonucuna varıldığı kaydedildi. 
     Gerekçede, ''Canavarca his sevkine bu anlam verildiğinde çağımızda insan hayatını her şeyin üzerinde tutan evrensel ve toplumsal anlayışa ve ahlaka karşı çıkan bu yönüyle iğrençliği, ilkelliği ve tehlikeliliği vahim ve aşikar olan 'insanı kurban etmek' gibi bir düşüncenin ister bir dini inanış, isterse bir fikri düşünce ya da olaydaki gibi şeytani bir amaçla işlenmiş bulunsun, toplumsal açıdan ne denli tehlikeli ve vahşi olduğu izah gerektirmez bir olaydır'' denildi. 
     
     Ölülere karşı saldırıdan da ceza 
     Sanıkların eyleminin, ''canavarca bir his sevkiyle adam öldürme'' cürümünü oluşturduğunun hiçbir kuşkuya yer vermeyecek bir biçimde açıklığa çıktığı kaydedilen gerekçede, sanıkların öldürme fiilini, ''niteliksiz adam öldürme'' olarak vasıflandırmanın, bozmayı gerektirdiği kaydedildi. 
     Gerekçede, sanıklar Engin Arslan ve Ömer Çelik'in, TCK'nın, ''Ölülere karşı saldırı'' fiilini içeren 178. maddesine muhalefetten de ceza almaları gerektiği belirtildi. Gerekçede, dosyadaki bilgi, belgeler ve sanıkların kısmi ikrar ve anlatımları dikkate alındığında, yarı çıplak halde bulunan maktulede cinsel ilişkinin izlerinin belirlenmesinin, TCK'nın 178. maddesinin uygulanmasını gerektirdiği ifade edildi. 
     
     İstanbul 2. Ağır Ceza Mahkemesinin kararı 
     İstanbul 2. Ağır Ceza Mahkemesi, sanıklar Zinnur Gülşah Dinçer, Ömer Çelik ve Engin Arslan'ın, Şehriban Coşkunfırat'ı, ''şeytana kurban etmek'' amacıyla 13 Eylül 1999'da, Ortaköy Mezarlığı'nın yanındaki boş alanda öldürdükleri gerekçesiyle TCK'nın 448. maddesi uyarınca, kastın yoğunluğu, sanıkların sosyal durumları ve olayın kamuoyunda yarattığı etkiyi de göz önüne alarak, en üst sınırdan 30'ar yıl ağır hapis cezasına çarptırmıştı. 
     






</TEXT>
</DOC>
