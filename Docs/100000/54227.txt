<DOC>
<DOCNO> 54227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur13.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Benim kopyama gerek yok, ben tek örneğim" 
</HEADLINE>
<TEXT>

     Sağlık Bakanı Osman Durmuş, "Benim kopyama gerek yok, ben tek örneğim" dedi. 
     Sağlık Bakanlığı'nın Hiton Oteli'nde düzenlediği "Çocuk Felçsiz 3'üncü Yıl" kutlama töreninin ardından gazetecilerin sorularını yanıtlayan Durmuş, Amerika'da bir bilim adamının insan klonlamasında gösterdiği başarının anımsatılarak, kendisinin kopyalanmak isteyip istenmediğinin sorulması üzerine, "Benim kopyama gerek yok, ben tek örneğim" yanıtını verdi. 
     Durmuş, Afganistan'a doktor gönderilmesine ilişkin soruya, "Dışişleri Bakanlığı'ndan böyle bir talep olmadığını, bu nedenle doktor göndermenin gündemde olmadığını" söyledi. Afganistan'da TC'nin kurduğu Atatürk Hastanesi'yle birlikte bir hastanenin daha bulunduğunu belirten Durmuş, "Orada sağlık personeli açığı var, ama böyle bir talep olmadı" dedi. Durmuş, bu yönde çıkan haberlerin anımsatılması üzerine, "Haber doğru, üslup yanlış, talep yok, gönüllü doktor aramıyorum" diye konuştu. 
     Durmuş, Hudut ve Sahiller Genel Müdürlüğü'ndeki soruşturmanın hangi aşamada olduğunu soran bir gazeteciye, savcılıktan bir yanıt almadıkça, konuyu yansıtmanın doğru olmadığını söyledi. Durmuş, 40 memurun görevden alındığına ilişkin soruya ise, "Görevden aldığımız kimse yok" karşılığını verdi. Durmuş, Teftiş Kurulu'nun personelin görev yerini değiştirmiş olabileceğini söylerken, Bakanlığın re'sen yaptığı birşey olmadığını kaydetti. 
     






</TEXT>
</DOC>
