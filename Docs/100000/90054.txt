<DOC>
<DOCNO> 90054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sontur07.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS için son gün... Bu önerilere kulak verin... 
</HEADLINE>
<TEXT>

     Üniversite hayali kuran 1 milyon 540 bin 405 aday, yarın Öğrenci Seçme Sınavı'nda ÖSS ter dökecek. 
     2002-ÖSS, Türkiye'de 144, KKTC'de de 1 olmak üzere 145 merkezde 
     gerçekleştirilecek. Sınav, saat 09.30'da başlayacak ve 3 saat sürecek. 
     ÖSS, 5 bin 420 binada, 80 bin 48 salonda gerçekleştirilecek. 
     Sınavda, 226 bin 707 personel görev yapacak. Ayrıca, özürlü temsilcisi, koruma kuryesi, ödeme kuryesi ve nakil kuryesi olarak Ankara'dan sınav merkezlerine 1374 üniversite öğretim üyesi ve görevlisi gitti. 
     
     ''UNUTMAYIN'' 
     Adayların sınava gelirken yanlarında mutlaka sınava giriş ve kimlik belgesi, fotoğraflı ve resmi onaylı özel bir kimlik belgesi ve bir fotoğraflarını bulundurmaları gerekiyor. Bu belgeleri yanında bulundurmayan adaylar sınava alınmayacak. Özel kimlik belgesi adayın kimliğini kanıtlayabilmesi için, fotoğraf ise görevlilerin adayı tanımakta zorlanması halinde göstermek için gerekiyor. 
     
     KIYAFET KURALI 
     Kimlikleri olmayan adaylar, sınava alınmış olsalar bile sınavları geçersiz sayılacak. 
     Adayların sınava gelirken kılık kıyafet kurallarına uygun giyinmeleri gerekiyor. Türbanlı adaylar sınava alınmayacaklar. Bu durumdaki adaylar başını açarak salona girdikten sonra sınav esnasında kapatırlarsa, sınav görevlileri diğer adayların dikkatlerini dağıtmamak, zaman kaybetmelerine yol açmamak açısından kural dışı davranışta bulunanları uyarmayabilecekler. Ancak, kurallara aykırı davrananların kimlikleri ve kusurları tutanağa işlenecek ve bu adayların sınavı geçersiz sayılacak. 
     
     CEP TELEFONU YASAĞI 
     Adaylar ayrıca, sınava kesinlikle cep telefonu ile alınmayacaklar. 
     Bunların yanı sıra, çağrı cihazı, telsiz gibi haberleşme araçları, cep bilgisayarı, saat fonksiyonu dışında fonksiyonu bulunan saat, sözlük işlevi olan elektronik aygıt, hesap makinası gibi her türlü bilgisayar özelliği bulunan cihazlar, silah, müsvedde kağıdı, defter, kitap, sözlük, pergel, açıölçer, cetvel ve benzeri araçlarla da sınava gelinemeyecek. 
     
     ''EN GEÇ SAAT 09.00'DA...'' 
     Sınav günü adayların, kimlik kontrollerinin ve salona yerleştirme işlemlerinin zamanında yapılabilmesi için en geç saat 09.00'da sınava girecekleri yerlerde hazır bulunmaları gerekiyor. 
     Kimlik kontrolleri ve salona yerleştirme işlemleri tamamlandıktan sonra salon başkanı sınavda uyulacak kuralları hatırlatacak ve cevap kağıtları dağıtılacak. Adayların cevap kağıtlarında istenen bilgileri doldurmaları gerekiyor. Çünkü her yıl istenen bilgileri doldurmayı unutan adaylar çıkıyor ve sınavları geçersiz sayılıyor. 
     Daha sonra test usulü sorulardan oluşan soru kitapçıkları dağıtılacak ve adaylar yanıtlarını soru kitapçığından ayrı olarak verilen cevap kağıdına işaretleyecekler. 
     Kopya çekilmesini önlemek için soru kitapçıkları farklı türlerde basıldı. Soru kitapçıklarındaki sorular aynı olacak ancak soruların veya sorulardaki seçeneklerin sıralanışı değişecek. 
     Adayların, soru kitapçığı türünü cevap kağıtlarının ilgili bölümüne mutlaka işaretlemeleri gerekiyor. 
     
     SÖZEL SORULAR 
     Adaylara sınavda, sözel ve sayısal bölümlerden oluşan 180 civarında sorunun ve seçeneklerinin yer aldığı test uygulanacak. 
     Sözel bölümde adayların Türkçe'yi kullanma güçleri ile sosyal bilimlerdeki temel kavram ve ilkelerle düşünme becerilerini yoklayan sorular bulunacak. Türkçeyi kullanma gücü ile ilgili sorular sözel bölümün yüzde 25'ini, tarih ile ilgili sorular yüzde 10'unu, coğrafya ile ilgili sorular yüzde 9'unu, felsefe ile ilgili sorular da yüzde 6'sını oluşturacak. 
     
     SAYISAL SORULAR 
     Sayısal bölüm olarak adlandırılan ikinci bölümde ise adayların matematiksel ilişkilerden yararlanma güçleri ile fen bilimlerindeki temel kavram ve ilkelerle düşünme becerilerini yoklayan sorular bulunacak. 
     Matematiksel ilişkilerden yararlanma gücü ile ilgili sorular sayısal bölümün yüzde 25'ini, fizik ile ilgili sorular yüzde 10'unu, kimya ile ilgili sorular yüzde 8'ini, biyoloji ile ilgili sorular da yüzde 7'sini oluşturacak. 
     
     YASAKLAR 
     Adayların sınav süresince konuşmaları, kopya çekmeleri, kopya vermeleri, salondaki görevlilere soru sormaları, birbirlerinden kalem, silgi gibi şeyler alıp vermeleri, sınav salonunda sigara, pipo, puro gibi şeyler içmeleri, başkalarını rahatsız edecek şekilde birşeyler yiyip içmeleri ve sınav düzenini bozacak davranışlarda bulunmaları yasaklar arasında yer alıyor. Ayrıca, adaylar sınav başladıktan sonra ilk 1.5 saat içinde sınav salonlarından ayrılamayacaklar. 
     Bu yasaklara uymadığı tespit edilen adayların sınavları iptal edilecek. 
     
     SONUÇLAR 
     Adayların, üniversitelerin ön lisans ile ilgili programlarını tercih edebilmeleri için ÖSS'den en az 105, lisans programlarını tercih edebilmeleri için de en az 120 puan almaları gerekiyor. 
     ÖSS sonuçlarının adaylara gelecek ayın son haftası içinde duyurulması hedefleniyor. Sonuçlar, 2002 ÖSS Sonuç Gazetesi, 900'lü telefon hatları ve internet aracılığıyla adaylara duyurulacak. Ayrıca sonuç belgeleri adayların adreslerine gönderilecek. 
     2002 ÖSS sonucunda, üniversitelerin lisans programlarına 177 bin 
     26 öğrenci yerleştirilecek. Devlet üniversitelerinin lisans 
     programlarında toplam 149 bin 549, vakıf üniversitelerinin lisans programlarında 17 bin 717, KKTC'deki üniversitelerin lisans programlarında da 9 bin 760 kişilik öğrenci kontenjanı ayrıldı. 
     





</TEXT>
</DOC>
