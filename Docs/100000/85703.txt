<DOC>
<DOCNO> 85703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/soneko15.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural "Telekom özelleştirmesinde yol Haziran'da çizilecek"" 
</HEADLINE>
<TEXT>

     Ulaştırma Bakanı Oktay Vural, Türk Telekom'un özelleştirilmesi için gerekli Yol Haritası'nın, muhtemelen Haziran ayı içerisinde tamamlanmış olacağını bildirdi. 
     Bakan Vural, IMF Türkiye Masası Şefi Juha Kahkonen'i makamında kabul ederek, yaklaşık 1.5 saat görüştü. 
     Bakan Vural, görüşme sonrası yaptığı açıklamada, IMF heyetiyle telekomünikasyon piyasasındaki gelişmeler ile Türk Telekom'un özelleştirilmesi stratejisini görüştüklerini vurguladı. 
     Türk Telekom'un yeniden yapılandırılmasına ilişkin çalışmaların ilk safhasının bitirildiğine işaret eden Bakan Vural, yeniden yapılanma stratejisinin, özelleştirme stratejisinin altyapısını oluşturacağını, yapılanmanın bir eylem planı ile tamamlanacağını ifade etti. 
     Türk Telekom'un özelleştirilmesini sağlayacak kanunla ilgili değişiklik çalışmasına başladıklarını da vurgulayan Bakan Vural, eski değer tespitinin iptali için Bakanlar Kurulu karar taslağının hazırlandığını, yeni değer tespiti için müşavirin belirleneceği kaydetti. 
     Ulaştırma Bakanı Vural, mevcut Yol Haritası stratejisinin Dünya Bankası tarafından da benimsendiğine işaret ederken, IMF heyetine, Yol Haritası süreci için de gerekli bir kanunu, Ekim ayı içerisinde Meclis'te görüşebileceklerini ifade ettiklerini belirtti. 
     





</TEXT>
</DOC>
