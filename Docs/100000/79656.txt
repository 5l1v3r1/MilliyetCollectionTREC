<DOC>
<DOCNO> 79656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur08.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Kapusuz ''Genel Başkanımız partinin başındadır'' 
</HEADLINE>
<TEXT>

     AK Parti Grup Başkanvekili Salih Kapusuz, ''Genel Başkanımız partinin başında ve Genel Başkanımızdır'' dedi. 
     Kapusuz, Kayseri'de, Kocasinan ilçe teşkilatının 2. Danışma Meclisi Toplantısı'nda yaptığı konuşmada, birtakım mihrakların partileri ve Genel Başkanları Recep Tayyip Erdoğan ile ilgili ortaya attığı soruşturma ve davalarla kamuoyunun kafasının karıştırılmak istediğini öne sürdü. 
     Türkiye'de bir avuç azınlığın milletin kaynaklarını emdiğini savunan Kapusuz, ''Bu azınlık, böyle bir sürecin devam etmesini istiyor. Bu düzenin bu manada bozulacağından korktukları için, koltuklarını kaybedeceklerinden dolayı endişeye kapılıyorlar ve saldırmaya başlıyorlar. Ama korkunun ecele faydası yok'' dedi. 
     Partilerinin şahıs merkezli değil, ilke merkezli bir parti olduğunu ifade eden Kapusuz, şunlar söyledi 
     ''Tayyip Bey'le uğraşmak bu hareketin önünü kesmeyecektir. Hatta bu hareketin çok daha güçlenmesi için tahrik edici bir unsur olacaktır. Bir Tayyip gider, bin Tayyip gelir. Genel Başkanımız partinin başında ve Genel Başkanımızdır. Anayasa Mahkemesi'nin çok önce vermiş olduğu bir kararın gerekçesi yayınlanmıştır. Bunu bazı çevreler yeni bir olaymış gibi abartarak takdim ediyorlar. Sayın Genel Başkanımız kurucu üye olamaz, ama partimize üye olmasında hiçbir mahsur yoktur. Partiye üye olan herkes de partinin genel başkanı olabilmektedir.'' Kapusuz'un konuşmasının ardından toplantı basına kapalı devam etti. 
     





</TEXT>
</DOC>
