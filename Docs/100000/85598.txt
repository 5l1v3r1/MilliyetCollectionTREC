<DOC>
<DOCNO> 85598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/spo02.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"İpotek koymuyoruz" 
</HEADLINE>
<TEXT>

Fenerbahçe yönetimi, şirketleşme konusunda dün üyelere multivizyon gösterisiyle bilgi verdi. Aziz Yıldırım, "Halka arzı, alacağı olan yöneticinin ya da başkanın parası ödensin diye yapmıyoruz" dedi 
     YALÇIN TÜRK 

     Yönetim memnun kaldı 
     1 Haziran’daki olağan genel kurulda üyelerden destek isteyecek olan Fenerbahçe Yönetim Kurulu, dün şirketleşme ve halka arz konusunda kongre öncesi ilk tanıtımını yaptı. Çırağan Kempinski Oteli’ndeki multivizyonlu tanıtıma 500’ün üzerinde üye katılırken, şirketleşme ve halka arzın ana hatları anlatıldı. Yönetici arkadaşlarının ısrarıyla kürsüye gelen Başkan Aziz Yıldırım, "Borsa hazır mı sorusunun en iyi cevabını sizler buraya gelerek verdiniz" diye konuştu. 
     
     "Geleceğe yatırım" 
     FENERBAHÇE Başkanı, Galatasaray ve Beşiktaş’tan daha iyi model hazırladıklarını savunarak, "Fenerbahçe’nin aleyhinde tek adım atmayız. Bunu kulüpten alacağı olan yöneticinin ya da başkanın parası ödensin diye yapmıyoruz. Kimse küçük hesaplar peşinde koşmasın. Geleceğe yatırım yapıyoruz" ifadelerini kullandı. Ardından tezahüratlar başladı, Yıldırım, "İşte bu bize güç veriyor. Başkanlığı bıraktığım gün hepinizden Allah razı olsun sözünü duymak isterim" dedi. 
     
     Ulusoy’a çattı 
     GAZETECİLERİN sorularını yanıtlayan Aziz Yıldırım, Futbol Federasyonu Başkanı Haluk Ulusoy’a da yüklendi. Yıldırım, "Ulusoy genel kurulda görevde kalmak istiyor. Buna engel olacağız" diye konuştu. Milli Takım’ı düşünerek, konuyu gündeme getirmediklerini belirten Başkan Yıldırım, "Ulusoy, Fenerbahçe’nin menfaatlerinin karşısındadır. Bu nedenle biz de ona karşıyız. Bana bir dost meclisinde buluşup, birlikte olmak istediğini iletti. Kabul etmedim" dedi. 
     
Tuncay, Fener’deYöneticiler, Sakaryaspor’un 20 yaşındaki genç yeteneğiyle her konuda anlaşma sağladı, sözleşme yapılacağı açıklandı 
     İKİNCİ Lig’de Sakaryaspor’da oynadığı futbolla göz dolduran ve transferin gözdesi olan Tuncay, Fenerbahçe’nin teklifine "hayır" diyemedi. Galatasaray’ın da transfer listesinde bulunan 20 yaşındaki genç futbolcu, Alt Yapı Sorumlusu Cemil Turan’ın girişimleriyle Sarı - Lacivertli renklere bağlandı. Turan, attığı 17 golle takımını sırtlayan Tuncay’la anlaştı, iş imzaya kaldı. 
     TUNCAY’IN kararında Fenerbahçeli olmasının da büyük rol oynadığı bildirildi. Geçen sezon bonservisinin üçte birine karşılık forma giydiği için serbest kalan bu futbolcu için yönetim Sakaryaspor’a sadece yetiştirme bedeli ödeyecek. Bu rakamın 200 bin Euro civarında olacağı bildirildi. Ümit Milli Takım’da da forma giyen Tuncay, geleceğin yıldız adayı olarak gösteriliyor. 
     
Yusuf’tan yeni sayfa      Antalya’da stres atan Yusuf, yeni transferleri "süper" olarak değerlendirdi, yeni sezonda futbolu ve özel yaşantısıyla örnek olacağını iddia edip, "Banko oynarım" dedi. Sözleşme sonrası soluğu Kuşadası’nda alan kaleci Oğuz ise, "Rüştü’den daha iyi olmak için çok çalışacağım" dedi. 
     
Lorant’ın aklı kaldı      SARI - Lacivertli ekibin teknik patronu, yönetimin Ortega ve Almeyda’nın transferini büyük ölçüde çözmesine rağmen eski gözdeleri Agostino ve Ailton’u unutamıyor. Werner Lorant, 1860 Münih’in Avustralyalı santrforu Agostino ile Werder Bremen’in başarılı futbolcusu Ailton’un transferi için ısrarını sürdürüyor. Yönetimden iki oyuncuyu isteyen Lorant, "Kadromda görmeyi çok isterim" raporunu verdi. 
     



 SPOR 






























</TEXT>
</DOC>
