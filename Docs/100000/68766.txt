<DOC>
<DOCNO> 68766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/siyaset/asiy.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı ve ANAP Genel Başkanı Mesut Yılmaz, Milliyet’e konuştu 
</HEADLINE>
<TEXT>
Teröre malzeme vermeyelim Kürtçe problemi yasaklarla çözülmez 
Kürtçe öğretimin Türkiye’yi bölmeyeceğini söyleyen Yılmaz, "Tek isteği ailesinin dilini konuşmak olan insanları kazanmanın yolu yasaklardan geçmez..." dedi 
     HAKAN ŞANLITÜRK Ankara 

     Başbakan Yardımcısı Mesut Yılmaz, Milliyet’e yaptığı açıklamalarda özel Kürtçe öğretimi’nin serbest bırakılmasının bölücülerin elindeki önemli bir propaganda malzemesini ortadan kaldıracağını vurgulayarak, "Türkiye’nin bu konuda biraz cesaret ve özgüvene ihtiyacı var" dedi. ANAP lideri, özetle şu görüşleri dile getirdi 
     
     BİRAZ CESARET LAZIM’ 
     KÜRTÇE ÖĞRENİMİ "Kürtçe öğrenimi serbest bırakılırsa Türkiye bölünür" görüşüne inanmıyorum. Hiç kimse bizden, devletin resmi dilinin yanına başka dil koymasını istemiyor. Muhtemelen az sayıda insan bu özgürlükten yararlanacaktır. Terör örgütünün, kendi arasında Türkçe konuştuğunu biliyoruz. Bu dilin evrensel kültüre katkıda bulunacak bir niteliği yok, bu mahalli bir ağızdır, şivedir. Buna koyduğumuz engeli kaldırdığımız zaman, tam tersine, Türkiye’de bölücü terör odaklarının elinden çok önemli bir malzemeyi almış olacaksınız." 
     
     TEK ÇÖZÜM UYUM...’ 
     ENGELLERİN YASALLIĞI TARTIŞMALI "Özel dil kursu aracılığıyla Kürtçe öğrenmek isteyenlerin önlerindeki engellemelerin ne kadar yasal dayanağa sahip olduğu tartışmalıdır. Bunlar daha çok idari engellemelerdir. Türkiye’nin bölünmesini aklından bile geçirmeyen, ama anasının, babasının dilini de sürdürmek isteyen insanların olduğunu kabul etmeliyiz. Bu insanları kazanmanın yolunun yasaklardan, engellerden değil, çağdaş dünya ile uyumdan geçtiğini düşünmemiz lazım." 
     
     MHP’YE GİZLİ MESAJ 
     HÜKÜMETİ BOZAN FATURAYI ÖDER "Üç parti de istikrarın sürdürülmesi konusundaki sorumluluklarını biliyorlar. Ayrıca yakın geçmişin bize öğrettiği başka bir ders var ki siyasi istikrarın bozulması halinde vatandaş bunun faturasını mutlaka bozan partiye çıkarıyor. Ben hükümetin uyumunun ve istikrarın süreceğine inanıyorum." 
     
     İDAM ZORUNLULUK DEĞİL 
     SEZER DE BENİM GİBİ DÜŞÜNÜYOR "Sayın Cumhurbaşkanı, Anayasa’daki düzenlemenin ölüm cezasının kaldırılması için engel oluşturmadığı görüşünü bize ifade etti. Anayasa belli suçlar için ölüm cezası verilemeyeceğini öngörüyor ama geri kalan suçlar için mutlaka ölüm cezası verilmesi konusunda emredici hüküm taşımıyor. Yani konu Meclis’e bırakılmış. Bu konunun 27 Şubat’taki MGK’da görüşüleceğini sanıyorum." Devlet Bahçeli’nin "Biz olmadan idamı kaldıramazlar" sözlerine ise "Oturur konuşuruz" yanıtını veriyor. 
     
     RTÜK ELDEN GEÇECEK 
     FOGG OLAYI PROVOKASYON "Bu açık bir provokasyondur. Önce bu mesajları kimlerin sızdırdığının tespit edilmesi gerekir. Devletle işbirliği varsa, o zaman devlet problemi olur. Mesajlar Avrupa kaynaklarınca da sızdırılmış olabilir." 
     RTÜK’E YENİ YASA "AB için en kritik yıl 2002, en kritik ay mart. 19 Mart’a kadar Adalet Bakanlığı’nın hazırlayacağı taslaklar üzerinde çalışılacaktır. Bu paketteki yasaların yanı sıra RTÜK Kanunu da yeniden gözden geçirilecektir. 
     
Türkiye’nin cesarete ihtiyacı var      Hakan Şanlıtürk’e çeşitli konulardaki görüşlerini aktaran Başbakan Yardımcısı Mesut Yılmaz, Kürtçe konusunda Türkiye’nin özgüvene ve cesarete ihtiyacı olduğunu belirterek, "Terör örgütü bile kendi içinde Türkçe konuşuyor. Kürtçe serbest bırakılırsa çok az bir kesim tarafından kullanılacağı görülecektir" diye konuştu. 
     



 SİYASET 









</TEXT>
</DOC>
