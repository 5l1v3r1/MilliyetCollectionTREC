<DOC>
<DOCNO> 89148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/spor/yurundul.html </URL>
<DATE> 2002/06/11/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Tek taraflı 
</HEADLINE>
<TEXT>

     D Grubu’nun tamam mı, devam mı maçında Portekiz, rahat bir galibiyet alarak işini son maça bıraktı. 
     İki takım da maça kazanmak için atak futbolu tercih ederek başladı. Portekiz, erken bir skor avantajı yakaladı. Ondan sonra takım savunmasındaki rahatsızlığı göz önüne alarak, alan daraltan savunma kurgusuyla kontrollü anlayışı benimsedi. Polonya’nın disiplinsiz ataklarını savuşturmakta zorlanmadı. İkinci yarıda farkı ikiye çıkardıktan sonra iyice rahatladılar. Bundan sonra maç bir antrenman havasına büründü. Polonya’nın oyun disiplininden kopmasıyla çok geniş alanlar bulan Portekiz, hem oyuna hükmetti, hem de devamlı pozisyon ve goller buldu. Bu arada, formsuz yıldızlara da moral depoladılar. Ama görünen o ki, Kore karşısında işleri çok zor. 
     Polonya tam bir hayal kırıklığıydı. Oynadığı iki maçta da hiçbir varlık gösteremedi ve de şampiyonaya erken veda etti. 
     Dünün en önemli özelliği bu gruptaki diğer karşılaşmaydı. Güney Kore - ABD maçı müthiş bir mücadeleye sahne oldu. Doksan dakika boyunca sınırsız enerji tüketildi. Son zamanlarda böylesine tempolu bir maça rastlanmadı. Dünya Kupası’nda şu ana kadar çok sürpriz sonuç alındı. Birçok büyük takımın hala bir üst tura çıkıp çıkamayacağı belli değil. Herhalde kimse bu şampiyona başlamadan önce saklı takımların böylesine bir performans göstereceğini tahmin edemezdi. Hele hele Güney Kore - ABD maçının gündemde yer tutacağını düşünemezdi. 
     



 SPOR 































</TEXT>
</DOC>
