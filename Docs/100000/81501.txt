<DOC>
<DOCNO> 81501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sonspo06.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Ergin Ataman'ı alkışlıyor 
</HEADLINE>
<TEXT>

     Basketbolda Avrupa Raimundo Saporta Kupası'nı tarihinde ilk kez kazanan İtalya'nın Montepaschi Siena takımına ve antrenörü Ergin Ataman'a İtalyan basınından övgüler yağdı. 
     İspanya'nın BC Pamesa SAD Valencia takımını 81-71 yenen Montepaschi Siena'da, antrenör Ataman ile maçın kahramanı Makedon oyun kurucu Petar Naumoski, basında ön plana çıkartılan isimler oldu. 
     ''Siena, en güzel başarı'' başlığını atan Corriere dello Sport gazetesi, ''Toscanalıların Siena'nın bulunduğu bölgenin adı 
     Avrupa'daki ilk zaferi. Mükemmel bir Naumoski'nin peşinden gittiler'' ifadesini kullandı. 
     Gazete, ''Bu mucizeyi yaratan Türk'' dediği Ergin Ataman için ''Herşey kurnaz tilki Ataman tarafından yönetildi'' yorumunda bulundu. 
     Tarihteki Siena Düklüğü'ne atıfta bulunan Tutto Sport gazetesi, ''Siena, Avrupa'nın büyük dükü'' başlığını kullandı. 
     La Gazzetta dello Sport da, ''Siena ve Naumoski Avrupa'nın kralı'' derken, İtalya'da basketbolda bir Avrupa kupası kazanan 15. kentin Siena olduğunun altını çizdi. 
     La Repubblica Gazetesi'nin yorumunda ise, ''Siena, mükemmel bir sezonun başaktörü. İtalya Kupası'nı son saniyede Kinder'e yitirdi. 
     Saporta Kupası'nı kazandı ve şimdi play-off'larda herşeyin yeni baştan yazılacağı bir şampiyonluk var'' denildi. 
     İspanyol ekibine karşı 23 sayı atan Naumoski için de, ''34 yaşındaki Makedon oyuncu, tarih yazdı. Olağanüstü güzel bir oyun sergiledi'' ifadeleri kullanıldı. 
     Öte yandan Ergin Ataman maç sonrası yapılan basın toplantısında her zamanki gibi iddialı konuşarak, ''Bu zafer yalnızca başlangıcı gösteriyor. Montepaschi Siena, Avrupa'nın üst düzeylerinde bir kulüp olacak. Kazanma hırsı hiçbir zaman eksik olmadı Savunmada rakip takımın güçlerini durdurmakta harikaydık. Takıma, kulübe ve taraftarlara büyük bir teşekkür. Onları memnun etmeyi sürdüreceğiz'' dedi. 
     





</TEXT>
</DOC>
