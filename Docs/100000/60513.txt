<DOC>
<DOCNO> 60513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/spor/spo12.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Kulüplerde Afrika endişesi 
     MALİ’DEKİ Afrika Futbol Şampiyonası’na, Türkiye’de forma giyen 14 Afrikalı futbolcu da çağırıldı. 19 Ocak - 10 Şubat’taki şampiyonaya Bursaspor’dan Bouazizi Tunus , Patrick Kifu Kongo , Mamadou Burkina Faso , Mosheou G.Afrika , Gençlerbirliği’nden El Saka, Ahmed Hassan Mısır , M’Bayo Kongo , Rize’den Hamidou, Alnoudji Kamerun , Chikeleu Nijerya , Beşiktaş’tan Baya Tunus , Samsun’dan Alloum Buker Kamerun , İstanbulspor’dan Saidou Kamerun ve Denizli’den Abdoulaye Burkina Faso de gidecek. 
     
     Çalımbay imzaladı 
     DENİZLİSPOR’DA Sakıp Özberk’in istifa etmesiyle boşalan teknik direktörlük görevine Rıza Çalımbay getirildi. Göztepe ile yollarını ayırdıktan sonra bir ara Antalyaspor’un da gündemine giren Çalımbay, yardımcıları Zafer Öğer ve Feyyaz Uçar ile 1.5 yıllık sözleşme imzaladı. 
     
     Fair-Play gururu 
     ULUSLARARASI Olimpiyat Komitesi Fair Play Kurulu CIFP , Dünya Fair Play Ödülleri’ne Türkiye’den bir sporcu ve takımı layık gördü. Milli binici Tuncer Can, parkuru şaşıran rakibini uyarıp, yarışı başarı ile bitirmesini sağladığı için "Davranış" dalında, Güre Belediyesi Bayan Basketbol Takımı da küçük bir beldeden 1. Lig’de oynama başarısı gösterdiği için "Spor Kariyeri" dalında, Fair Play Kutlama Diploması ödülü almaya hak kazandı. 
     
     Kournikova ilk zafere yakın 
     RUS raket Anna Kournikova, tenis kariyerindeki ilk turnuva şampiyonluğuna doğru adım adım ilerliyor. Güzelliğiyle dikkat çeken ünlü raket, Yeni Zelanda’nın Auckland kentindeki ASB Bank Classic Turnuvası’nda İsviçreli Emmanuelle Gagliardi’yi 2 - 6, 6 - 4 ve 7 - 5’lik setlerle geçerek yarı finale yükseldi. Avustralya’daki turnuvada ise ABD’li Venus Williams yarı finale çıktı. 
     
     Afganistan’a spor çağrısı 
     SPOR, Afganistan’ın yeniden birleştirilmesi sürecinde önemli rol oynayacak. Asya Futbol Konfederasyonu AFC , Taliban döneminde insanların kurşuna dizildiği stadlara, yasaklanan futbolun dönmesi için her türlü yardımda bulunacağını açıkladı. AFC Genel Sekreteri Velappen, Afgan yetkilileri FIFA ve AFC kongerelerinde görmek istediklerini söyledi. 
     
     Manchester hayata döndü 
     İNGİLTERE Premier Ligi’nde zor bir dönem geçiren Manchester United, üst üste aldığı altı galibiyetle ikinci sıraya yükseldi. Beckham’ın yine yedek kaldığı Newcastle karşısında elde edilen 3 - 1’lik galibiyetle hayat bulan Manchester, Noel öncesi aldığı altı maçlık yenilgiler dönemine sünger çekti. Newcastle’da Alan Shearer 500. maçına çıktı. 
     
     Tyson kaçtı 
     KÜBA’DAKİ tatili sırasında görüşmek isteyen gazetecilere saldıran Mike Tyson, apar topar Havana’dan ayrıldı. Yarı çıplak resimlerini çeken gazetecilere sinirlenip, Noel ağacından aldığı cam topları fırlatan Tyson’ın, bir gün sonra şafak vakti Havana’dan ayrıldığı bildirildi. Ünlü boksörün, nisanda WBC - IBF unvanları için Lennox Lewis ile dövüşmesi bekleniyor. 
     
     Brezilya’da yeni skandal 
     BREZİLYA, Futbol Federasyon Başkanı Ricardo Teixeira hakkındaki yeni yolsuzluk dosyasıyla sarsıldı. Alman Haber Ajansı, Teixeira’nın, Liechtenstein’da kara para aklayan Prokurations Anstalt şirketiyle bağlantısını ortaya çıkardı. Bu dosyalara göre Teixeira 1.2 milyon dolar akladı. 
     
     Rekor cezalar 
     PROFESYONEL Futbol Disiplin Kurulu, ilk yarıda hakem ve gözlemci raporları doğrultusunda sevk edilen dosyalarla ceza yağdırdı. 56 teknik direktör ve antrenör, 40 idareci, 3 kulüp başkanı, 2 doktor, 4 masör, 3 kaleci antrenörü, 1 kulüp müdürü, 1 gözlemci ve 1 stat görevlisi toplam 15.5 yıllık bir cezaya maruz kaldı. 303 futbolcuya 793 maç, 78 kulübe de saha kapama ve 58 milyar lira ceza kesildi. 
     
     Uzakdoğu’da özel koruma 
     DÜNYA Kupası’nda Milli Takım ve Türk seyirciler özel tim tarafından korunacak. Şampiyona öncesi Japon emniyet birimleriyle yapılan çalışmaya göre Ay - Yıldızlı ekibin kalacağı otel ve antrenman sahası Türk özel timi tarafından kontrol altında tutulacak. Ayrıca seyircilerin ülkeye giriş ve çıkışları yine bu tim tarafından organize edilecek. 
     
     Emniyetten kaçış yok 
     İSTANBUL emniyeti, bu sezon 32 futbol holiganına 3 ay ile 1 yıl arası değişen hapis cezaları verdi. Futbol sahalarında yaşanan olayları önlemek için radikal önlemler alan emniyet teşkilatının raporlarına göre geçen yıl 74 holigan çeşitli miktarlarda hapis cezasına çarptırıldı. Yetkililer halen 20 fanatik grubun takip edildiğini ifade etti. 
     



 SPOR 























</TEXT>
</DOC>
