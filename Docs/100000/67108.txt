<DOC>
<DOCNO> 67108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo23.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo İsrail Milli Takımı'nın hazırlık maçı için Almanya'ya gitti 
</HEADLINE>
<TEXT>

     Fenerbahçe'de milli takıma çağrılan yabancı oyunculardan Hırvat Milan Rapaiç'ten sonra, İsrailli Haim Revivo da bugün Almanya'ya gitti. 
     İsrail'in 13 Şubat Çarşamba günü deplasmanda Almanya ile yapacağı özel maç için milli takım aday kadrosuna alınan Revivo'nun, karşılaşmadan sonra 14 Şubat Perşembe günü İstanbul'a döneceği bildirildi. 
     Fenerbahçe Kulübü, hafta sonunda ezeli rakibi Galatasaray ile yapacağı maç için Revivo'nun İsrail Milli Takımı'ndan affını istemiş, ancak İsrail Futbol Federasyonu'ndan izin alınamamıştı. 
     Bu arada, Hırvatistan'ın Bulgaristan ile 13 Şubat Çarşamba günü yapacağı özel maç için ülkesine giden Rapaiç'in de, Revivo ile aynı gün döneceği öğrenildi. 
     
     İzin günü 

     Birinci Süper Futbol Ligi'nin derbi maçında hafta sonunda Galatasaray ile karşılaşacak olan Fenerbahçe'de, futbolcular günü izin yaparak geçiriyor. 
     Sarı-lacivertliler, derbi maç hazırlıklarını yarın Samandıra Tesisleri'nde yapacağı çift idmanla sürdürecek. 
     Fenerbahçe'de milli takımda yer alan futbolcular, yarınki antrenmanlara katılamayacak. 
     






</TEXT>
</DOC>
