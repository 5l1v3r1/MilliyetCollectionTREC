<DOC>
<DOCNO> 79284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko12.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "2003 Mayıs'ta Marmaray'ın temelini atacağız" 
</HEADLINE>
<TEXT>

     Ulaştırma Bakanı Oktay Vural, 2003 yılı Mayıs ayında Boğaz Tüp Geçişi ve Gebze-Halkalı Yüzeysel Metro Marmaray Projesi'nin temelini atmayı planladıklarını bildirdi. 
     Vural, bakanlıkta düzenlediği basın toplantısında, Marmaray Projesi ile ilgili görüşmelerde bulunmak üzere gittiği Japonya'daki temasları hakkında bilgi verdi. 
     Temasları çerçevesinde Türk-Japon Parlamentolar Arası Dostluk Grubu Başkanı Kenezo Muraoko, Ulaştırma, Altyapı Bakanı Chikage Ogi, Maliye Bakanı Masajuro Shiokawa ve Japonya Uluslararası İşbirliği Bankası JBIC Başkanı Kyosuke Shinozawa ile görüşmeler yaptığını belirten Vural, Tüp Geçiş Projesi'nin bundan sonraki safhasının finansmanı konusunda bir eğilim olduğunu gözlemlediğini ifade etti. Vural, ''Bundan sonraki hukuki prosedürü takip ederek, projenin finansmanının temini konusunda girişimleri hızlandıracağız'' dedi. 
     
     Boğaz'daki sismik sondajlar... 
     Vural, 2007 yılında işletmeye açılacak şekilde planlanan proje programının Japon yetkililere iletildiğini belirterek, şunları kaydetti 
     ''Marmaray Projesi'nin mühendislik-müşavirlik işleriyle ilgili olarak 12 milyar Japon Yeni temin edildi. Bundan sonraki aşamaların ise gelişmelere göre değerlendirileceği belirtilmişti. Kendilerine bir program takdim ettik. Boğazda, Nisan ayından itibaren Eylül ayının 10'una kadar yeni sismik sondajlar yapılacak. Depremle ilgili bir bölge olduğu için ihaleye ilişkin daha önce yapılmış araştırmalara ilave olarak Marmara depremi sonucunda oluşan ortam dikkate alınarak, yeniden sismik çalışmalar yapılacak. Bu çalışmalar ihale şartnamesi hazırlıklarına dahil edilecek. 
     Nisan ayının sonunda inşaat için yeterlilik ihalesine çıkacağız ve ihaleyi Eylül ayında tamamlamayı planlıyoruz. Bu arada ihale dokümanlarını hazırlayacağız. Bu da Eylül ayında tamamlanacak. Ekim-Aralık arasında ise ihale süreci başlayacak. ihalenin değerlendirilmesi 2003 yılı Şubat-Mart aylarında yapılacak. Mart-Mayıs arasında ihaleyi kazanan firmayla sözleşme müzakerelerine başlayacağız ve Mayıs ayında müzakereyi bitirmiş olacağız. Böylelikle projenin Mayıs ayında temelini atmayı planlıyoruz.'' 
     
     İlk aşamada tüp geçit kısmı 
     Vural, ilk aşamada tüp geçiş kısmının finansmanın tahsisini önemsediklerini ancak projenin tümünün finanse edilmesi gerektiğini kaydetti. Projeye kredi temini için girişimlerinin sürdüğünü belirten Vural, tüp geçiş kısmı için 839 milyon dolar, Gebze-Halkalı banliyö hatlarının yüzeysel metroya dönüştürülmesi için 700 milyon dolar ve kullanılacak araçlar için 1 milyar dolar kaynağa ihtiyaç duyulduğunu bildirdi. 
     Kredi temini için Hazine'ye başvurduklarını, kredinin Hazine ile Japon hükümeti arasında imzalanacak borç sözleşmesine dayanarak alınacağını belirten Vural, geri ödemenin ise uzun vadeli olacağını ifade etti. 
     Vural, bir soru üzerine, sismik sondajların belirlenen güzergah üzerinde nasıl bir yapılaştırma oluşturulacağına dair müteahhitleri bilgilendirme amacına yönelik olduğunu, güzergah değişikliği içermediğini kaydetti. 
     





</TEXT>
</DOC>
