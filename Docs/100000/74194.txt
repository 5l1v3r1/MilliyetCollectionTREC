<DOC>
<DOCNO> 74194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/soneko04.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir vergisi beyanı için son hafta... Bunları biliyor musunuz.. 
</HEADLINE>
<TEXT>

     Gerçek usule tabi gelir vergisi mükelleflerinin beyannamelerini vermeleri ve vergisinin ilk taksidini cezasız ödemeleri için yasal süre, önümüzdeki haftanın sonunda doluyor. 
     Gelir Vergisi yasası uyarınca bir takvim yılında gerçek usulde elde edilen ticari kazançlar ve serbest meslek kazançları ile devlet tahvili ve Hazine bonosu gibi menkul kıymetlerden sağlanan faiz gelirlerinin, izleyen yılın mart ayı sonuna kadar vergi dairelerine beyan edilmesi ve verginin ilk taksidinin ödenmesi gerekiyor. Hesaplanan gelir vergisinin ikinci taksidi haziran, son taksidi de eylül ayında ödeniyor. 
     Bu yıl 30 ve 31 Mart hafta sonuna denk geliyor. Bu yüzden beyanname verme işlemi 1 Nisan akşamına kadar uzatılıyor. 
     
     HAYAT STANDARDI 
     Gerçek usulde tespit edilen ticari kazanç ya da serbest meslek kazançlarında bu yıl da Maliye'nin ilan ettiği "hayat standardı" gösterge tutarları esas alınacak. Mükellefler 2001 için zarar da beyan etse, yer aldığı kategori için 
     belirlenen hayat göstergesi tutarı üzerinden hesaplanacak miktarda vergi ödeyecek. 2001 yılı hayat standardı gösterge tutarları, normal yörelerde faaliyet gösteren birinci sınıf tüccar için 5.3 milyar, serbest meslek erbabı için 4.9 milyar, ikinci sınıf tüccar için 3 milyar lira olarak belirlenmişti. Bu tutarlar kalkınmada öncelikli yörelerdeki mükellefler için yüzde 50, Diyarbakır, Erzurum, Samsun Büyükşehir Belediyeleri sınırları için yüzde 37.5 indirimli diğer büyükşehirler için ise yüzde 25 zamlı uygulanıyor. Altın imalatı ve ticareti ile uğraşan mükelleflerde belirlenen bu tutarların yüzde 50 fazlası esas alınıyor. 
     
     FAİZ GELİRİNİN VERGİSİ 
     2001'de elde edilen menkul sermaye iratlarının 
     vergilendirilmesi, 26 Temmuz 2001'den önce ve sonra ihraç edilmiş kağıtlar için farklı olacak. Geçen yıl ekonomik krizin ardından kamunun borçlanmasını kolaylaştırmak amacıyla çıkarılan yasayla, 26 Temmuz'dan sonra ihraç edilen kağıtlardan sağlanan faiz gelirlerinin yasal indirim oranı uygulandıktan sonraki bölümünün 50 milyar liraya kadarlık kısmına vergi istisnası getirilmişti. Maliye, "yeniden değerleme oranı"nın Hazine ihalelerinde oluşan ortalama bileşik faiz oranına bölünmesiyle bulunan indirim oranını 2001 yılı için yüzde 50.7 gelirlerin beyan edilmeyecek bölümünü de 4.9 milyar lira olarak açıklamıştı. Buna göre, 26 Temmuz'dan önce elde edilen devlet tahvili, Hazine bonosu faizlerine yüzde 50.7'lik indirim oranı uygulandıktan sonra, kalan tutar 4.9 milyar lirayı aşıyorsa beyanname verilecek. Dolayısıyla bu kağıtlarından sağlanan faiz gelirlerinin nominal 9 milyar 939 milyon liraya kadar olan bölümü vergiden muaf olacak, bunun üzeri beyan edilecek. 26 Temmuz'dan sonra çıkarılmış kağıtlardan sağlanan faiz gelirlerinde ise yüzde 50.7'lik indirimi oranı ve 50 milyar liralık istisna uygulandıktan sonra kalan bölüm 4.9 milyar lirayıaşıyorsa beyan yükümlülüğü doğacak. Buna göre söz konusu kağıtlardan elde edilmiş 111 milyar 359 milyon liraya kadar faiz geliri vergiden muaf olacak. 
     
     BEYAN ESASLARI 
     Yüzde 50.7'lik indirim oranı, 2001'de elde edilen her türlü tahvil ve Hazine bonosu faizleri ile TOKİ, Kamu Ortaklığı İdaresi ve ÖİB tarafından çıkarılan menkul kıymetlerden sağlanan gelirler, her türlü alacak faizleri, menkul kıymet yatırım ortaklıklarından sağlanan kar paylarına uygulanacak. Dövize, altına veya başka bir değere endeksli menkul kıymetler ile döviz cinsinden ihraç edilen kağıtlardan elde edilen gelirlere ise indirim oranı uygulanmayacak. 
     Stopaja tabi tutulmuş mevduat faizleri, özel finans kurumlarınca kar ve zarara katılma hesabı karşılığında ödenen kar payları ve repo gelirleri ile menkul kıymet yatırım fonlarının katılma belgelerine ödenen kar payları, tutarı ne olursa olsun beyan edilmeyecek ve bunlar için vergi ödenmeyecek. 7 Ekim 2001'den sonra düzenlenen şahıs sigorta poliçeleri dolayısıyla elde edilen menkul sermaye iratları da beyan edilmeyecek. 
     






</TEXT>
</DOC>
