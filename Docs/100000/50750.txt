<DOC>
<DOCNO> 50750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo07.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, son 15 yılın en kötü sezonunu yaşıyor... 
</HEADLINE>
<TEXT>

     Birinci Süper Lig'de bu sezon istikrarsız bir grafik çizen Beşiktaş, tarihinin en kötü günlerini yaşıyor. 
     Siyah-beyazlılar, 11. hafta sonunda ligde topladığı 18 puanla 5. 
     sırada yer alırken, aldığı galibiyet, yediği goller, topladığı puanlar ve bulunduğu sıra bakımından son 15 sezondaki en kötü performansını sergiledi. Beşiktaş, 11. haftalar itibariyle ligde 3 puanlı sesteme geçilen 1987-88 sezonundan bu yana, böylesine kötü bir sezon geçirmemişti. 
     
     19 golle rekora koşuyor 

     Geçen sezon sonunda tarihinin en çok gol yediği sezonu yaşayan Beşiktaş, bu yıl da geçen yılki kötü rekorunu kırma yolunda... 
     En son yine teknik direktör Daum'un görev aldığı 1995-96 sezonunun 11. haftası sonunda kalesinde 16 gol gören Beşiktaş, 15 sezon içinde en çok gol yediği dönemi, yine Daum'un görev yaptığı bu sezon 19 golle yaşadı. 
     
     Forvet atıyor, savunma yatıyor 

     Bu sezonun en ilginç istatistiği ise atılan gol bakımından son 15 yılın en iyi sezonunu yaşayan siyah-beyazlıların, yenilen gollerde ise tam tersi bir rekora imza atması oldu. 
     Bu sezon rakip kaleleri 26 kez havalandıran ''Kara Kartallar'', 1995-96, 1996-97 ve 2000-01 sezonlarıyla birlikte en çok gol attığı sezonu yaşıyor. Ancak savunmasında ise bir türlü istikrarlı olamayan, özellikle de kaleci sorunu yaşayan siyah-beyazlılar, oldukça kötü bir sezon geçiriyor. 
     
     En az puan topladığı sezon 

     Beşiktaş, ayrıca 11. haftalar sonunda en az puan topladığı sezonu da bu yıl taraftarlarına yaşattı. 
     Bu sezon 18 puana ulaşan siyah-beyazlılar, 1987-88 sezonundan bu yana 11. haftalar sonunda daha fazla puan toplamışlardı. 
     






</TEXT>
</DOC>
