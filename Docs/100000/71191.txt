<DOC>
<DOCNO> 71191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/ekonomi/eko01.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlere yatırım mektubu 
</HEADLINE>
<TEXT>

Devlet Bakanı Derviş, Microsoft, Cisco Systems, DaimlerChrysler gibi 20 dev firmanın başkanlarına mektup yazarak, temmuzda yapılacak yabancı sermaye zirvesine çağırdı 
     TARIK YILMAZ 

     Yabancı sermayeyi Türkiye’ye çekebilmek için kolları sıvayan Hazine dünya devlerini Türkiye’ye davet etti. 
     Devlet Bakanı Kemal Derviş imzasıyla dünyanın önde gelen 20 uluslararası kuruluşuna mektup gönderildi. Bu kuruluşların başkanları Başbakan Bülent Ecevit’in başkanlığında 18 Temmuz’da İstanbul’da yapılacak Yatırım Konseyi’ toplantısına davet edildi. 
     Davet mektubu gönderilenler arasında Microsoft’un Onursal Başkanı Bill Gates, Cisco Systems Yönetim Kurulu Başkanı John Chamber, DaimlerChrysler Yönetim Kurulu Başkanı Jürgen E. Schrempp, ayrıca dört Amerikalı, biri Hyundai’nin olmak üzere iki Japon şirketinin başkanı ile Kore, İtalya, Fransa ve Almanya’daki büyük şirketlerin yöneticileri yer aldı. Zirveye Dünya Bankası Başkanı James Wolfensohn ile IMF Başkanı Horst Koehler de katılacak. 
     
     Yabancı Yeti değil’ 
     İstanbul’da düzenlenen "Yabancı Sermaye Arenası"na bir mesaj gönderen Bakan Derviş, yabancı yatırım için promosyona önem vereceklerini, bu amaçla çokuluslu şirketlerin üst düzey yöneticilerinin katılacağı bir Yatırım Konseyi’ toplantısı düzenleneceğini bildirdi. 
     Sermaye Arenası’ konferansında konuşan Dünya Bankası Türkiye Temsilcisi Ajay Chibber de Türkiye’de yüzde 5 büyüme ve enflasyonun düşmesi isteniyorsa, her sene 5 - 6 milyar dolar yabancı sermaye çekilmesi gerektiğini belirtti. Doğrudan yabancı yatırımlar konusundaki korku için "kar adam Yeti" benzetmesi yaparak, "Yani kimse görmedi" diyen Chibber, artık ciddi olmanın zamanının geldiğini ve Türkiye’nin yatırım ortamını iyileştirmesi gerektiğini söyledi. 
     Chibber, yabancılara imtiyaz verilmesinin yanlış olduğunu belirterek, "Enerji sektöründe yatırımları cezbetmek için 10 milyar dolarlık borç yükü ortaya çıktı" dedi. 
     
Derviş, santrfor değil, hakem’      Yabancı Sermaye Arenası’nda konuşan, Shell Gas and Power Türkiye Başkanı Sybe Visser, "Türkiye’de insanlar Sayın Derviş’in hakem olduğunu anlamıyorlar, onu futbol takımının santrforu olarak görüyorlar" dedi. TÜSİAD üyesi Arnold Hornfeld de yolsuzluklar konusunda kopartılan fırtınaya inanmadığını belirterek, "Yerli işadamlarının, Yabancı sermaye geliyor, işlerimize mani olunacak’ şeklinde Ankara’da yaptıkları siyasi ve politik baskıların herhalde yolsuzluktan daha çok tesiri olmuştur" diye konuştu. 
     



 EKONOMİ 
















</TEXT>
</DOC>
