<DOC>
<DOCNO> 80174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo08.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'in en iyi 6. adamı Detroit'ten Williamson... 
</HEADLINE>
<TEXT>

     ABD Profesyonel Basketbol Ligi NBA'de 2001-02 sezonun ''En İyi 6. Adam'' ödülünü, Detroit Pistons'dan Corliss Williamson, kazandı. 
     NBA Ligi'nin internetteki sitesinde yer alan habere göre, ABD'li ve Kanadalı spor yazarları ve televizyon muhabirlerinden oluşan jürinin 125 oyundan 56'sını alan Williamson, bu yılki ödülün sahibi oldu. 
     Oylamada, Sacramento Kings'den Bobby Jackson 30 oyla ikinci, Los Angeles Clippers'dan Quentin Richardson 20 oyla üçüncü, 2 yıldır Sacramento Kings'in formasını giyen Hidayet Türkoğlu ise 2 oyla 7. sırayı aldı. 
     Bu sezon 78 maçın 71'inde yedek olarak sahaya çıkan vo ortalama 21.8 dakika oyunda kalan Williamson'ın maç başına 13.6 sayı, 4.2 ribaund, 1.2 asisti bulunuyor. 
     Corliss Williamson, aynı zamanda bu ödülü kazanan ilk Detroit Pistons'lı oyuncu oldu. 
     8 yıldır NBA Ligi'nde forma giyen Williamson, Pistons'ın 1990 yılından bu yana ilk kez Doğu Konferansı Merkez Grubu lideri olarak play-off turuna kalmasında büyük pay sahibi oldu. Corliss Williamson, maç başına attığı sayılarla takımın en skorer 3. oyuncusu durumunda. 
     1995 yılında NBA seçmelerinde 13. olan ve Sacramento Kings'in formasını giyen Williamson, geçen yıl Detroit Pistons'a transfer olmuştu. 
     1982-83 sezonundan buyana verilen bu ödülü geçen yıl Philadelphia 76ers'den Aaron McKie kazanmıştı. 
     





</TEXT>
</DOC>
