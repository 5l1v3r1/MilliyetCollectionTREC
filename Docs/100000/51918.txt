<DOC>
<DOCNO> 51918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo18.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Divan Başkanlık Kurulu'ndan sert açıklama.. 
</HEADLINE>
<TEXT>

     Beşiktaş Kulübü Divan Başkanlık Kurulu, yazılı bir açıklama yaparak kulüp başkanı Serdar Bilgili ve yönetim kurulu üyelerini sert bir dille eleştirdi. 
     Divan başkanlık kurulundan yapılan açıklamada, 10 Kasım Cumartesi günü yapılan olaylı divan genel kurul toplantısı sonunda kulüp yönetim kurulunun dün acilen toplanarak, divan başkanlığı kurulunu tarafsızlığını ve ağırlığını yitirmekle itham ettiği hatırlatılarak, ''BJK Divan Başkanlık Kurulu, tarafsızlığını hiçbir zaman ihlal etmemiştir, çünkü bu kurul sadece BJK'nın taraftarıdır ve yönetim kurulunu tutmak gibi konumu yoktur. Divan kurulunun ağırlığını kaybettiği konusuna gelince, BJK'nın son zamanlardaki durumu gözönüne alınırsa, kanımızca ağırlığını kaybeden sadece BJK Yönetim Kurulu'dur'' denildi. 
     Son divan toplantısında divan kurulunun yedek üyesinin kendilerinin de onaylamadığı bir ifade kullandığı belirtilen açıklamada, şu görüşlere yer verildi 
     ''Ancak bunun üzerine asıl onaylanmayacak hareket yönetim kurulu başkanı ve genel sekreterinin bütün kurula hakaret ederek toplantıyı terk etmeleridir. Başkan bu hareketinden önce kendisine genç başkan kardeşim diye hitap edilmesine kızmış ve adeta toplantıyı terk etmek için fırsat kollamıştır. Divan kurulu üyelerinin yaptıkları eleştirileri beğenmeyen yönetim kurulu hiçbir esasa dayanmayan eleştiriler diyerek, bunların kulübün bölünmesi amacıyla yapıldığını ve bu durumun devam etmesi halinde tavırlarını değiştireceklerini söyleyerek alenen tehditte bulunmuşlardır.''Divan kurulu üyelerinin yaptıkları eleştirilerin, verilen rakamların tüm spor kamuoyunca bilinen olaylar üzerine olduğu belirtilen açıklamada, kulübün bankalara 22 milyon 250 bin dolar borcu olması, bu borcun denetleme kurulu raporuna göre ortalama yüzde 23 faizle alınmış olması, para vererek alınan bir kalecinin gene para vererek gönderilmesi, futbolcu transferlerinde yapılan büyük hatalar, teknik direktörün kokain davası dolayısıyla görevine devam edip edemiyeceğinin belli olmaması gibi eleştirilerin yerinde olduğu ifade edildi. 
     Son olarak da kulüp başkanı Serdar Bilgili ağır bir dille eleştirilerek, ''BJK Yönetim Kurulu Başkanı divan kuruluna hakaretler yağdırarak toplantıyı terk ederken, asıl terk edeceği yerin BJK Yönetim Kurulu Başkanlığı olması gerektiğinin bilincinde olmalıydı'' denildi. 
     






</TEXT>
</DOC>
