<DOC>
<DOCNO> 54256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/guncel/agun.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Göksu Nehri coştu Silifke halkı korktu 
</HEADLINE>
<TEXT>

Sağanak yağış Gezende Barajı'nın limitlerini zorlayınca, yetkililer iki kapağı açtı. Barajdan gelen sularla Göksu taştı, Silifke'yi bastı, halk da sabahladı... 
     YÜKSEL EKER, EROL OKUR, MUSTAFA ERCAN, ALİ GÜLERYÜZ Silifke DHA 

     Sağanak yağışların başlamasıyla birlikte sel felaketleri de kendini göstermeye başladı. Rize'nin ardından önceki gece de İçel sel k busu yaşadı. Gezende Barajı, aşırı yağışlarla dolunca mecburen 2 kapağı açıldı. Fazla su, Silifke ilçe merkezinden de geçen Göksu Nehri'ne bırakıldı. Nehrin saniyede 1300 metreküp olan debisi, saniyede 2 bin metreküpe çıkınca Silifke sel felaketiyle karşı karşıya kaldı. 
     
     BİNALAR BOŞALTILDI 
     İlçe merkezi ve köylerinde 600 ev ve işyeriyle 40 bin dönüm ekili alan sular altında kalırken nehir kenarındaki Gazi, Göksu ve Sayağzı mahalleleri ile Bahçe, Sökün, Çeltik ve Kurtuluş köylerindeki evler boşaltıldığı için can kaybı olmadı. İçel Valisi Akif Tığ da, evlerin boşaltılması işlemi ağır yapılınca, yerel TV'ler aracılığıyla "durumun ciddi olduğunu" belirten açıklamalar yaptı. Vatandaşlar, bu açıklamalar üzerine geceyi ayakta geçirdi. 
     
     75 MİLYAR TL YARDIM 
     Sabaha karşı yağışların durmasıyla da açık olan kapaklar kapatıldı, nehir debisi de dün saat 11.30 itibariyle 1000 metreküpe düştü. Silifke Kaymakamı Mehmet Ünal, hasar tespitinin sular tamamen çekildiğinde yapılacağını açıkladı. Trafiğe kapatılan karayolları yeniden açılırken Kızılay da su basan evlerine giremeyenlere sıcak yemek dağıttı. Devlet Bakanı Hasan Gemici, selden zarar görenlerin ivedi gereksinimlerinin karşılanması amacıyla bölgeye 75 milyar lira gönderildiğini kaydetti. 
     
Can kaybı yok      Baraj kapaklarından ikisinin açılmasıyla birlikte Göksu’nun suları yükseldi, akış hızı katlandı. Önüne geleni sürükleyen Göksu, Silifke’nin caddelerini, sokaklarını da kendine yatak yaptı. Yetkililerin erken uyarısı sayesinde nehir kenarındaki binalar tahliye edildiği için hiç can kaybı olmadı. Maddi hasar ise ancak sular tamamen çekilince tespit edilebilecek. 
     



 GÜNCEL 






















</TEXT>
</DOC>
