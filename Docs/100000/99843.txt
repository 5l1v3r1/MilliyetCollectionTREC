<DOC>
<DOCNO> 99843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur03.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Klimalı binalar hasta ediyor... 
</HEADLINE>
<TEXT>

     Yaz aylarının vazgeçilmez serinlik kaynağı klimaların, yanlış kullanıldığında çeşitli hastalıklara neden olabildiği bildirildi. 
     İstanbul Üniversitesi İ.Ü Cerrahpaşa Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Ahmet Rasim Küçükusta, klimaların insan sağlığı üzerindeki olumsuz etkilerine dikkat çekerek, şunları söyledi 
     ''Aşırı elektrik sarfiyatı yüzünden yetersiz çalıştırılan klimalar, başta solunum yolu olmak üzere ateşli hastalıklara neden oluyor. 'Hasta Bina Sendromu' olarak bilinen bu hastalık, genellikle pencere havalandırması olmayan otel, işyeri gibi merkezi olarak havalandırılan büyük binalarda görülüyor.'' Prof. Dr. Küçükusta, havalandırması yetersiz bu tür yerlerde mikroplar ve kimyasalların havalandırma sistemine sızarak ağır hastalıklara yol açtığını, önlem alınmadığında ise hastalığın kronikleşebildiğini kaydetti. 
     ''Hasta Bina Sendromu''nun havalandırması iyi yapılmayan otel, işyeri gibi kapalı mekanlarda yaşayanlarda görüldüğünü belirten Prof. Dr. Küçükusta, bu tür binaların çoğunun merkezi olarak havalandırıldığını, ancak fazla enerji tükettiği için bu kapalı havalandırma sistemlerinin genelde yüzde 20 kapasiteyle çalıştırıldığını dile getirdi. 
     
     ''SİSTEM TEMİZLEMİYOR KİRLETİYOR'' 
     Prof. Dr. Küçükusta, şöyle devam etti 
     ''Büyük binaların kapısı, penceresi açılmaz. Havalandırma sistemleri de yeterli çalıştırılmayınca, içerideki kirli hava dışarı çıkamıyor. Bu havalandırma sistemlerine insanların nefeslerinden çeşitli solunum yolları virüsleri karışıyor. 
     Yeterli havalandırılmayan binalardaki halılardan, plastik eşyalardan, odaları ayıran suntalardan, duralit gibi malzemelerden, boya ve yapıştırıcılardan ortama formaldehit kanserojen madde ve uçucu bileşikler karışıyor. Havalandırma sistemi yeterli çalıştırılmayıp hava tam temizlenmediğinde, soluyan insanlarda göz, burun, boğaz, deri hastalıklarına neden oluyor.'' 
     
     HASTALIK BELİRTİLERİ... 
     Prof. Dr. Küçükusta, bu tür hastalık belirtilerinin baş ağrısı, baş dönmesi, uyuşukluk, yorgunluk hissi, gözde irritasyon, akıntı, kaşıntı ve kızarma, burunda irritasyon, akıntı, kanama, hapşırık, tıkanıklık ve geniz akıntısı, boğazda yanma, kuruluk ve gıcık şeklinde öksürük, göğüste sıkışma hissi, nefes darlığı, ciltte kuruluk, kaşıntı, koku ve tat alma bozuklukları ile konsantrasyon güçlüğü olduğunu anlattı. 
     Klima sistemlerinin nemlendirme bölümlerindeki sıcak sularda küf mantarlarının üremesi ve bunların da bina havasına karışmasıyla, bu havayı soluyan insanların alerjik zatürreeye yakalanabildiklerini de vurgulayan Prof. Dr. Küçükusta, nemlendirme kısımlarında çeşitli bakteriler üreyen klima sistemlerine maruz kalanlarda da ''Pontiac Ateşi'' adlı hastalık görüldüğünü bildirdi. 
     Prof. Dr. Ahmet Rasim Küçükusta, bu tür rahatsızlıkların meydana gelmemesi için klimaların kullanım talimatlarına uygun çalıştırılması ve rutin kontrollerinin yapılması gerektiğini sözlerine ekledi. 
     





</TEXT>
</DOC>
