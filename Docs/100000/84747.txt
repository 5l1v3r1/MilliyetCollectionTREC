<DOC>
<DOCNO> 84747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun11.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscarlı Halle Berry ''Güzellik mutluluk getirmiyor'' 
</HEADLINE>
<TEXT>

     Oscar ödüllü, ABD eski güzellik kraliçesi Halle Berry, yaşantısı boyunca güzelliğin kendisine mutluluk getirmediğini itiraf etti. 
     Internetteki ''imdb'' sitesinin haberine göre, Berry hayranlarının onun güzel ve mutlu olduğunu zannettiklerini, ancak yanıldıklarını söyledi. Herkes gibi iniş ve çıkışlarla dolu bir yaşantısının olduğunu ifade eden Berry, ''Eğer, güzellik olacakların önüne geçseydi herşey yolunda giderdi. Benim yaşantım da herkes gibi, iniş ve çıkışlarla dolu'' dedi. 
     Hayatın iyi ve kötü anlarının bulunduğunu belirten güzel yıldız, ''Güzellik mutluluk getirmiyor. Hayranlarım sürekli bana, sen güzel olduğuna göre mutlusundur diyorlar. Ancak, korku, öfke, mutluluk herşey insanlar için. Güzel ya da çirkin farketmez'' açıklamasında bulundu. 
     Halle Berry, ABD güzellik kraliçesi seçildikten sonra önce modelliğe, sonra da sinema dünyasına adım atmıştı. Berry, bu yıl ''Monster's Ball'' filmindeki rolüyle ''En İyi Kadın Oyuncu'' Oscar'ını alarak bu ödülü kazanan ilk siyah kadın aktris olmuştu. 
     
</TEXT>
</DOC>
