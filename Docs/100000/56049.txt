<DOC>
<DOCNO> 56049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo07.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor - Fenerbahçe rekabetinden ilginç notlar... 
</HEADLINE>
<TEXT>

     Fenerbahçe ile Trabzonspor arasındaki 27 yıllık rekabette, en uzun süre galibiyet hasreti çeken takım sarı-lacivertliler oldu. 
     Trabzonspor ile yaptığı ilk 5 maçta rakibine yenilmeyen sarı-lacivertliler, daha sonraki yıllarda bordo-mavili ekibe karşı 7 yılı aşkın bir süre galibiyet elde edemedi. 
     6 Ağustos 1975 tarihinde İstanbul'da yapılan Türkiye Spor 
     Yazarları Derneği TSYD Kupası maçında rakibini 1-0 yenen Fenerbahçe, daha sonra resmi ve özel tam 22 maçta rakibine karşı üstünlük kuramadı. 
     ''Sarı Kanaryalar'', Trabzonspor karşısında tam olarak 7 yıl 3 ay 21 gün sonra, 27 Kasım 1982'de tarihinde Fenerbahçe Stadı'nda yapılan 
     lig maçında sahadan 4-2 galip ayrılarak, rakibi karşısındaki uzun süren galibiyet orucuna son verdi. 
     
     En farklı galibiyetler... 
     Fenerbahçe, Trabzonspor'u 5 Mart 1989'da Kadıköy'de 5-1 gibi açık farklı skorla yendi. Bu sonuç, 2 takım arasında bugüne dek yapılan maçlardaki en farklı skorlu galibiyet olarak da tarihe geçti. 
     Sarı-lacivertliler ayrıca 26 Ekim 1991'de Kadıköy'deki lig maçını 4-1, geçen sezon ligin ilk yarısında oynanan karşılaşmayı da 5-2 
     kazandı. 
     Trabzonspor ise Fenerbahçe karşısındaki tarihindeki en farklı skorlu galibiyetlerini, 11 Ağustos 1992 tarihinde Kadıköy'de Şenol Çorlu'nun jübile maçında 4-1, 26 Aralık 1976 ve 9 Mart 1991 tarihlerinde de Trabzon'daki lig maçlarında 3-0'lık sonuçlarla aldı. 
     
     En gollü maçlar 
     2 takım arasındaki en gollü maç, 6 Ekim 1990'da Fenerbahçe 
     Stadı'nda yapıldı. Toplam 8 gol atılan lig maçında Trabzonspor, Fenerbahçe'yi 5-3 yendi. 
     Bordo-mavililer ayrıca 21 Mayıs 1994'de Ankara 19 Mayıs Stadı'nda yapılan Başbakanlık Kupası maçında ve 6 Nisan 1997'de yine Trabzon'daki lig maçında rakibini 4-3'lük skorlarla yenerken, sporseverler 2 maçta da 7'şer gol izleme olanağı buldu. 
     Fenerbahçe'nin geçen sezon ilk yarıdaki maçta aldığı 5-2'lik galibiyet ise bir başka gollü karşılaşma oldu. Fenerbahçe ayrıca, 17 Ekim 1992'de Hüseyin Avni Aker Stadı'ndaki gol düellosundan 4-3 galip ayrıldı. 
     






</TEXT>
</DOC>
