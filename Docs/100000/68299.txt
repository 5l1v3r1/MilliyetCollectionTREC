<DOC>
<DOCNO> 68299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/soneko27.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "2001'in ne kadar zor bir yıl olduğunu yeni anlıyoruz.." 
</HEADLINE>
<TEXT>

     Devlet Bakanı Kemal Derviş, geçen yılın ekonomide Türkiye için çok zor ve bunalımlı geçtiğini vurgularken, ''2001, çok zor bir yıldı. Doğrusunu söyleyeyim, ben dahil ne kadar zor olduğunu daha yeni yeni anlıyoruz'' dedi. 
     Derviş, Bursa Ticaret ve Sanayi Odası'nda BTSO düzenlenen toplantıda, Türk sanayisinin bir dönüşüm içinde olduğunu ve sadece ucuz emeğe veya doğal kaynakların verdiği maliyet avantajına değil, gerçekten bilgi birikimine dayandığını söyledi. 
     Bursa'da bunun örneklerini gördüğünü ifade eden Derviş, sanayideki dönüşümün çok önemli olduğunu, Türkiye'yi refaha ulaştıracak yolun teklonojiyi iyi kullanmaktan geçtiğini bildirdi. 
     Derviş, Türkiye'nin önemli bir yılın başlangıcında olduğunu ifade ederek, şöyle devam etti 
     ''Benim de Türkiye'ye gelmem, aşağı yukarı bir yıl oluyor. Bu süre de, çok hızlı geçti doğrusu. 2001, çok zor bir yıldı. Doğrusunu söyleyeyim ben dahil, ne kadar zor bir yıl olduğunu daha yeni yeni anlıyoruz. Hangi tehlikeden döndüğümüzü, belki toplum tam olarak anlayamadı. Fakat gerçekten bu borç sarmalı, yıllardır süren yüksek enflasyon ve tamamen bozulan kamu dengesi yüzünden uçurumun çok kenarındaydık. Allahtan yuvarlanmadan aylrılabildik uçurumun kenarından.'' Ancak gerçekten Türkiye'nin 2001 yılında büyük bir tehlike geçirdiğini ifade eden Derviş, şöyle konuştu 
     ''Daha da kötüsü olabilirdi. O bakımdan uçuruma yuvarlanmadan işin üstesinden gelebildiğimiz için sevinmek gerekir. Türkiye bunu nasıl başardı Gerçekten borç oranı çok yüksekti. Bankalardaki sorunlar su yüzüne çıkınca ve bunlar da Hazine borçlarına eklenince, milli gelire oranla yüzde 90'ı aşan bir borç yüküyle bitirdik geçen yılı. Vadesi de çok kısaydı. Böylesi bir ortamda gerçekten bu borcu sürdürebilmek, borçlanabilmek, gelir dengesini devam ettirmek ve yavaş yavaş rotayı iyiye çevirmek kolay değil.'' 
     
     "Üç önemli iş yapıldı" 
     Türkiye'de geçen yıl ''üç önemli iş'' yapıldığına işaret eden Derviş, ülkenin 2000 yılında 10 milyar dolara ulaşan cari işlemler dengesini, bir yılda eksi 10'dan artı 3'e çevirebildiğini anlattı. 
     Derviş, bu durumun ithalatın çok düşmesine, ama ihracatın artmasına neden olduğunu anlatırken, yeni kur sistemiyle birlikte bu son derece bozulan dış ticaret ve cari işlemler dengesinin artıya çevrilebildiğini, dünyada bunu başaran ülke sayısının çok az olduğunu vurguladı. 
     İkinci önemli başarının, kamu maliyesinde sağlandığını dile getiren Derviş, kamu maliyesinde, borç yönetimi ve gelir gider dengesindeki hedeflere sadık kalınabildiğini ve programın uygulanbildiğini söyledi. 
     Derviş, ''darbe'' olarak nitelediği ABD'deki 11 Eylül saldırılarına rağmen, milli gelirin yüzde 5.5'i olan faiz dışı artışın tutturulabildiğine işaret ederken, şöyle konuştu 
     ''Kolay olmadı. Eminim sizler de bunu zaman zaman eleştirdiniz. 
     Acaba kamu maliyesinde biraz rahatlasak görüşü özellikle ağustos, eylül, ekim aylarında çok güçlüydü. Fakat emin olun ki, bunu yapsaydık bugünkü duruma gelemezdik. Burada gevşemememiz, özellikle dış piyasalar ve uluslararası kuruluşlar açısından çok önemli bir güvence verdi. Bu ülke hedef koydu ve hedeflerine sadık kalıyor. Toplum da bunu temelde destekliyor, güvenilir bir ülke, sözünde duran bir ülke ...Bu çok önemli.'' Türkiye'nin üçüncü başarısının ise yapısal reformlarla ilgili olduğunu belirten Derviş, 2001 yılında ekonomi yönetimine altyapı oluşturan yasaların çoğunun değiştiğini ve 2002 yılına yeni bir yasal altyapıyla girildiğini kaydetti. 
     Bir çok alanda önemli yasal değişiklikler yapıldığını dile getiren Derviş, şunları söyledi 
     ''Ama herşey halloldu diye bir durum yok. Altyapı gerçekten değişti. İhale Yasası ve Bankacılık Yasası ile birlikte 20 tane çok önemli yapısal reform yasası meclis tarafından onaylandı. Bütün tartışmalara rağmen, meclisteki milletvekili arkadaşlarla da teşekkür etmemiz gerekiyor. Ciddi bir mesai yapıldı. Ekonomik alanda devrim sayılabilecek birçok yasa kanunlaştı. Merkez Bankası'nın özerkliği mesela...Bu da tabii bir güven sağladı. Türkiye bu tür tartışmalara rağmen bunları yapabiliyor güveni bize çok yardımcı oldu. Bunları yaparak, çok önemli bir dış kaynağı sağlayabildik.'' Derviş, alınanın hibe değil, bir borç olduğunu, ancak 2001 yılı şartları gözönünde alındığında, faiz veya vadesi açısından çok daha uygun bir kaynak olduğunu vurgularken, şunları kaydetti 
     ''Bugün Avrupa para piyasalarında borçlanmaya çıktığımızda, yüzde 11 faiz ödemek zorundayız. IMF'e ödediğimiz faiz yüze 5 civarında. 
     Vadesi de 4-5 yıllık. Bu kaynak sağlanınca da, bütün mali dengeler değişti. Ocak'tan itibaren Türkiye bu borcu döndürebilecek mi, yoksa 3 ay sonra 6 ay sonra ciddi bir bunalım mı yaşanacak Arjantinvari bir 
     duruma mı düşer Türkiye Bu sorular, Ekim sonuna kadar sorulup duruluyordu. Basın ve yatırım bankalarının raporlarında Türkiye eylül ayını atlatır ama kasımda büyük kriz var , İşte ağustos fena geçmedi ama eylülü çıkaramaz gibi analizlerle karşılaşıyorduk hergün ve canımız çok sıkılıyordu. Öyle bir tehlike vardı ama bu ölçüde ve bu kalitedeki dış kaynağı sağladığımız için, bu tartışmalar ortadan kalktı. Bir safya kapandı ve yeni bir aşamaya girmiş durumdayız.'' 
     






</TEXT>
</DOC>
