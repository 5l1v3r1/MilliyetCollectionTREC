<DOC>
<DOCNO> 80875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun18.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı ''Türkler giderse Almanya zor duruma düşer'' 
</HEADLINE>
<TEXT>

     Alman Federal Meclis Başkanı Wolfgang Thierse, Almanya'daki Türklerin ülke refahına önemli katkı sağladıklarını belirterek, ''Türklerin hepsi birden Türkiye'ye dönecek olsa, Almanya'nın ekonomik ve sosyal yaşantısı çöküntüye uğrar'' dedi. 
     Thierse, başkent Berlin'de Almanya Türk Toplumu TGD kurultayına katıldıktan sonra gazetecilere yaptığı açıklamada, ''Alman toplumunun Türklere alışmasının zaman aldığını, ancak Türklerin günümüzde toplumun doğal bir parçası haline geldiklerini söyledi. Thierse, ''Türklerin bizim için ne kadar önemli olduğunu biliyoruz, ancak aynı zamanda hala her iki toplumda da yabancılık ve önyargı var. Türkler farklı bir dine mensup oldukları için bazı korkular var. Türkler de Almanlara karşı yabancılık çekiyor. Hıristiyan ya da daha kötüsü ateist oldukları için'' dedi. 
     Farklılıkları gidermek değil, yabancılığı aşabilmek için çaba gösterilmesi gerektiğini belirten Thierse, '''Yabancı' ve 'farklı' 2 ayrı sözcük. Biz birbirimize 'yabancı' olmamalıyız, ama 'farklı' olarak kalabilmeliyiz'' diye konuştu. Yabancıların her şeyden önce Almanca öğrenmesi gerektiğini vurgulayan Thierse, ''İletişim için ortak bir dil gerekli. Yabancıların ayrıca anayasayı kabul etmeleri ve benimsemeleri gerekir. Kendi çıkarlarını da temsil edebilmek için demokrasinin oyun kurallarına uymalılar'' dedi. 
     Devletin de yabancıların Almanca öğrenmelerini teşvik etmesi gerektiğini kaydeden Thierse, yabancı çocuklara ve gençlere de Alman gençleri ile aynı eğitim imkanlarının verilmesi gerektiğini söyledi. 
     Thierse, Vatandaşlık Yasası ile önemli bir adımın atıldığını belirterek, ''Eski yasa vatandaşlığı 'kan esasına' bağlıyordu. Yoğun eleştirilere rağmen bunu aştık. Göç Yasası da önemli maddeler içeriyor. Yabancılar hakkında mevcut olan özel yasayı aşmak zorundayız. Göç Yasası ile bunu gerçekleştirmeye çalışıyoruz'' dedi. 
     Thierse, bir soru üzerine de, göç konusunun seçim kampanyasında önemli rol oynayacağına inandığını kaydederek, ''Ümit ediyorum, önyargıların ve korkuların ortaya çıkmaması için bu konu somut şekilde ve büyük bir sorumluluk bilinci ile ele alınır'' diye konuştu. 
     





</TEXT>
</DOC>
