<DOC>
<DOCNO> 85334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur29.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler zirvesi sona erdi... 
</HEADLINE>
<TEXT>

     Siyaset tarihinde bir ilke imza atarak hastanede düzenlenen liderler zirvesinde "hükümete devam" kararı çıktı. Zirvede Başbakan Ecevit'e "vekalet"e de sıcak bakılmadı. 
     Başkent Hastanesi'nde düzenlenen liderler zirvesi 2 saat 5 dakika sürdü. 
     Zirvenin ilk bir saatinde gündem Avrupa Birliği idi. Bir saatin sonunda toplantıya katılan Dışişleri Bakanlığı bürokratları ve Dışişleri Bakanı İsmail Cem hastaneden ayrıldı. 
     Daha sonra zirvenin ikinci bölümüne geçildi. 
     Zirve saat 18 05'te sona erdi. Hastaneden önce MHP lideri Devlet Bahçeli çıktı. Daha sonra diğer Başbakan Yardımcıları Mesut Yılmaz ve Hüsamettin Özkan da Başkent Hastanesi'nden ayrıldı. 
     Zirvede konuşulan konular ve alınan kararlara ilişkin yazılı bir açıklama yapıldı. Açıklama şöyle 
     "Toplantıda AB ile ilişkiler konusunda Dışişleri Bakanlığı ve AB Genel Sekreterliği'nden bilgi ve görüş istenmiştir. Alınan bilgi ve görüşler önümüzdeki toplantıda değerlendirilecektir. Koalisyon ortakları olarak erken seçim düşünülmemektedir. Bazı çevreler tarafından çıkarılan erken seçim tartışmalarına son verilmesi ülke ve ekonomi açısından yararlı olacaktır. Haziran ayında ülke ve ekonomi açısından öncelik taşıyan yasaların TBMM'den geçirilmesi için her türlü çaba gösterilecektir." 
     





</TEXT>
</DOC>
