<DOC>
<DOCNO> 64518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/spor/aspo.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuda pişti Aslan'a düştü 
</HEADLINE>
<TEXT>

Fenerbahçe’nin Ankara ikramı, Beşiktaş’ın Diyarbakır freni, Galatasaray’a yaradı. Çaykur Rizespor’u net skorla geçen Cim - Bom zirvede rahatladı 
Ali Sami Yen’deki 11. maçını da kazanan Sarı - Kırmızılı takım, tartışmalı penaltı kararı ve kırmızı kart sonrası zorlanmadı. İki gol atan Arif yıldızlaştı 
     ALİ Sami Yen’in büyüsü dün de bozulmadı. İlk dakikadan itibaren Rizespor kalesini baskı altına alan Galatasaray, 21. dakikada kazandığı tartışmalı penaltıyla öne geçti. Oumar’ın kırmızı kart gördüğü pozisyonu Berkant gole çevirdi. 44. dakikada Hasan Özer’in beraberliği getiren sayısına, bir dakika sonra karamboldeki topu iyi takip eden Arif cevap verdi. 
     İKİNCİ yarıda Cim -Bom şov vardı. Sarı - Kırmızılı ekip sahanın her yerine hakim oldu. Ümit Karan golcülüğünü 52. dakikada bir kez daha gösterdi, Arif 73’te farkı üçe çıkardı. Bu sezon kendi sahasında oynadığı 11. maçı da galibiyetle bitiren Galatasaray, Beşiktaş ile arasındaki puan farkını üçe, Fenerbahçe ile dokuza çıkardı, zirve yarışında çok rahatladı. 
     

</TEXT>
</DOC>
