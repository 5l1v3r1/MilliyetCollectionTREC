<DOC>
<DOCNO> 99690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur17.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da yardım vaatleri unutuldu... 
</HEADLINE>
<TEXT>

     Afganistan'da görev yapan Uluslararası Güvenlik Destek Gücü'nün İSAF komutasını 20 Haziran'dan bu yana yürüten Türkiye, katılımcı ülke temsilcilerine Ankara'da düzenli bilgi veriyor. 
     Edinilen bilgiye göre, Türkiye'nin İSAF'ın komutasını İngiltere'den devralmasından bu yana, Ankara'da Dışişleri Bakanlığı, Genelkurmay Başkanlığı ile birlikte uluslararası gücün çalışmalarına ilişkin olarak, katılımcı ülkelerin diplomatik ve askeri temsilcilerine haftalık periyodlarla brifing veriliyor. 
     Genelkurmay Başkanlığı'nda verilen brifinglerde Ankara'nın öne çıkardığı konuların başında, Afganistan'ın yeniden yapılandırması için gerekli ekonomik yardımlar geliyor. Tokyo Konferansı'nda söz verilen ekonomik yardımların bir an önce ve vaat edildiği miktarda yapılması gerektiğini ''açık'' bir şekilde katılımcı ülke temsilcilerine ileten Ankara, yardımın gecikmesi ya da eksik yapılması durumunda, bölgede ortaya çıkabilecek, güvenlik ve istikrarı bozabilecek unsurlara dikkati çekiyor. 
     Kaynaklar, Afganistan'a beklenenin çok üzerinde geri dönüş yapan mülteciler nedeniyle, bölgede zaten sınırlı olan kaynaklar göz önüne alındığında, ülkede yeni sorunların çıkabileceğini belirtiyorlar. 
     Bu çerçevede, 500 bini Kabil'e olmak üzere, Mart ayından itibaren dönüş yapanların sayısı 1.5 milyona ulaşan mültecilerin barınak ve gıda gibi temel ihtiyaçlarının karşılanamaması durumunda meydana gelebilecek istikrarsız ortamın, İSAF'ın çalışmalarına ek bir yoğunluk getirebileceği belirtiliyor. 
     Aynı şekilde, ülkedeki polis görevlileri dahil memurlara aylardır ödenmeyen maaşların da zamanla bu kişilerde hoşnutsuzluklar yaratabileceği ve bunun hem Afgan halkı, hem de İSAF için insani teklikeler doğurabileceği kaydediliyor. 
     Sorunların çözümünde ekonomisi olmayan Afganistan'a ekonomik yardımın hayatı önem taşıdığı her fırsatta ifade edilirken, yatırımların söz verilen miktarların çok altında yapıldığı, hatta yardımların azalarak sürdüğü belirtiliyor. Bu çerçevede 100 bin dolar bağış yapan Türkiye, ayrıca Dünya Bankası'na verilmek üzere 500 bin dolarlık da bir anlaşmaya imza attı. Birçok Türk kuruluşunun da Afganistan'a eğitim amaçlı yardımları devam ediyor. 
     Kabil ve çevresinde güvenliğin ise İSAF yönlendirmesinde büyük ölçüde sağlandığına işaret eden kaynaklar, diğer kentlere oranla başkentin daha güvenli olduğunu belirtiyor. Afganistan ordu ve polis gücünün yapılandırılması ve eğitimi çerçevesinde Afgan güvenlik güçleri arasında eşgüdüm sağlayan İSAF, halen 290 Afgan korumanın eğitimini sürdürüyor. Kaynaklar, bu sayının giderek artacağını ifade ediyor. 
     Bu arada Almanya Savunma Bakanı'nın, Kabil ziyareti sırasında, İSAF'ın üçüncü dönem komutanlığını Almanya'nın alabileceği yönündeki açıklamalarını doğrulayan kaynaklar, ancak Türkiye ya da İSAF'a bugüne kadar böyle bir bildirimin resmi olarak ulaşmadığnı belirtiyor. 
     





</TEXT>
</DOC>
