<DOC>
<DOCNO> 59634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sontur07.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer'deki gemi kazasında soru işaretleri 
</HEADLINE>
<TEXT>

     Antalya'nın Kemer İlçesinin Kiriş mevkii açıklarında bu sabaha karşı batan kuru yük gemisinin, çimento yüklemek için İsrail'den geldiği bildirildi. 
     Geminin acentesi Ray Denizcilik yetkilisi Dervani Yurtseven, 399 grostonluk geminin, 27 Aralık tarihinde İsrail'in Ashdod Limanı'ndan çimento yüklemek üzere Antalya Limanı'na geldiğini söyledi. 
     Bayram tatili ve yağmur nedeniyle gemiye çimento yüklenemediğini kaydeden Yurtseven, geminin Yunan Kaptanı Polizois Galanis'in, yük alamadığı için, geldiği günden bu yana sürekli Atina'ya gitmek istediğini, geminin Pire Limanı'na giderken Kemer açıklarında kaza geçirdiğini bildirdi. 
     Yurtseven, dün öğle saatlerinde Antalya Limanı'ndan ayrılan geminin makine dairesinde arıza bulunduğunu da belirterek, ''Gemi Yunanistan'ın Pire Limanı'na gidecekti. Dün öğleden sonra Antalya Limanı'ndan ayrılan gemideki bu arızanın da onarılıp onarılmadığını bilmiyorum'' diye konuştu. Yurtseven, gemi kaptanının elverişsiz hava koşullarıyla ilgili liman başkanlığı tarafından önceden uyarıldığını da bildirdi. 
     Öte yandan, gemideki mürettebatın 10 olması gerekirken, ölen ve sağ kurtulanların toplam sayısının 40'ın üzerine çıkması da şüphe uyandırdı. 
     Kemer Kaymakamı Nazmi Günlü, gemide yolcu da olabileceğini sandıklarını belirtti. Acente yetkilisi Yurtseven ise batan gemide, 2'si Yunan, 3'ü Arnavut, 4'ü Hindistanlı ve 1'i Gürcistanlı olmak üzere 10 mürettebat bulunması gerektiğini söyledi. 
     Yurtseven'in verdiği bilgiye göre, gemi mürettebatının adları şöyle 
     Gemi kaptanı Polizois Galanis, Athanasios Kontis Yunan , Alexander Leontiev Gürcü , Blendi Lika, Ervis Zahay, Besnik Zahay Arnavut , Singh Harnam, Singh Srbjit, Singh Satnam ve Singh Sukhdev Hintli . Yurtseven, bu kişilerden, hangisinin öldüğünü, hangisinin de kurtulduğunu henüz bilmediğini bildirdi. 
     Öte yandan, batan geminin mürettebatı arasında yer alan, ancak rahatsızlandığı için Antalya'da kalan İsrailli denizci Abraham Bengozil, bu sayede kazadan kurtuldu. 
     Antalya Limanı'na gelirken, gemide mide kanaması geçiren Bengozil, Akdeniz Üniversitesi Tıp Fakültesi Hastanesi'nde tedavi edildi. Önceki gün taburcu edilen Bengozil, gemiye binmek için ısrar etti, ancak gemi acentesi yetkilileri, İsrailli denizcinin sağlık durumunun daha düzelmediği düşüncesiyle onu Antalya'da bir otele yerleştirdi. 




</TEXT>
</DOC>
