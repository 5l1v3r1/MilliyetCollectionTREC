<DOC>
<DOCNO> 75027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/spor/bbas.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜLKER GÜN SAYIYOR 72-89 
</HEADLINE>
<TEXT>

Euroleague ikinci turunda galibiyet yüzü göremeyen ve Final - Four şansını kaybeden temsilcimiz, İspanyol Tau Ceramica karşısında da tutunamadı, evinde 17 sayı fark yedi 
     EUROLEAGUE H Grubu’nda mücadele eden Ülkerspor, ilk maçta deplasmanda farklı yenildiği TAU Ceramica’ya bu kez evinde boyun eğdi ve dördüncü TOP 16 maçında da galibiyetle tanışamadı. Maça pota altında bulduğu basketlerle hızlı başlayan İspanyol ekibi, ilk periyodu 23 - 20 önde bitirdi. 17. dakikada Goljovic’in üç sayılık basketiyle ilk kez öne geçen Ülker, pota altında Scola’yı durduramayınca devreyi 43 - 37 mağlup tamamladı. 
     İKİNCİ yarıda alan savunmasına dönen Ülker karşısında özellikle Bennett’in dış şutlarıyla skor üreten İspanyol temsilcisi 29. dakika 47 - 69’luk skoru yakaladı ve son çeyreğe Muratcan’ın son saniye üçlüğüne rağmen 66 - 50 önde girdi. Maçın son bölümünde İspanyol takımı üstünlüğünü sürdürdü ve 17 sayı farkla galibiyete ulaştı. Böylece Final - Four şansını kaybeden temsilcimiz ikinci turdaki dördüncü maçından da yenik ayrıldı. 
     
Ataman tarih yazdıİtalya’daki basketbol elçimiz, takımı Siena’yı Saporta Kupası’nda ilk kez yarı finale taşıdı 
     MONTEPASCHI Siena’yı basketbolda Avrupa Raimundo Saporta Kupası’nda yarı finale taşıyan Ergin Ataman tarihe geçti. İlk maçta iki sayı farkla yenildiği Rusya’nın Unics Kazan takımını evinde 68-58 mağlup ederek, Avrupa’da tarihinde ilk kez yarı finale çıkan Siena’da adeta bayram yaşanıyor. İtalyan ekibi, final için İsrail’den Hapoel Jerusalem ile karşılaşacak. 
     
     İTALYA 1. Ligi’ndeki tek yabancı antrenör olan Ergin Ataman, "Önemli bir hamle yaptık. Hedefimiz final oynayıp, kupayı almak" dedi. Siena’da ilk sezonunu geçiren Ataman, elde ettiği başarılar sonrasında kentte oluşan ortamı da, "Herkes çok mutlu. Geçmişte Siena için bunlar belki de rüyaydı. Ama artık beklentiler var. Şimdi kupayı istiyoruz" diye konuştu. 
     



 SPOR 

























</TEXT>
</DOC>
