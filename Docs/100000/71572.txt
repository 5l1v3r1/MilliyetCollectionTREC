<DOC>
<DOCNO> 71572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/ekonomi/eko06.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MAN’ın ihracat üssü olduk 
</HEADLINE>
<TEXT>

2001’de ihracatını yüzde 82 artırarak 93 milyon euroya çıkaran Alman MAN AG yatırımı MANAŞ, ihracat pazarlarına Batı ve Doğu Avrupa’nın yanı sıra Ortadoğu’yu da kattı 
     EKONOMİ SERVİSİ 

     Ekonomik kriz ve daralan iç pazara karşın 2001’de dış satışlarını yüzde 82 artırarak 93 milyon euroya çıkaran MANAŞ, 2002 için şimdiden 500’e yakın otobüs siparişini kesinleştirdi. 
     Man Kamyon ve Otobüs Sanayi AŞ. MANAŞ bünyesinde yer aldığı Alman MAN AG’nin en önemli otobüs üretim üslerinden biri oluyor. Krize karşın yatırım kararlarını uyguladıklarına dikkat çeken MANAŞ Yürütme Kurulu Üyesi Norbert Mast, 2003’te tamamlanacak yeni yatırımla günlük otobüs üretim kapasitesinin 12.5 adete çıkacağını söyledi. Dış Satış Grup Müdürü Stefan Soehlemann da ihracat pazarlarına Almanya, Hollanda gibi Batı Avrupa’ya, son yıllarda Doğu Avrupa, Mısır ve Orta Doğu ülkelerini de eklediklerini belirtti. Soehlemann geçen yıl Yeni Kaledonya gibi okyanus ötesi ülkelerle bağlantıda önemli bir adım attıklarını da kaydederek, "Hedefimiz bu yıl da yeni ülkelerle bağlantı kurmak" dedi. 
     MANAŞ İç Satış Grup Müdürü Tuncay Bekiroğlu da 2001’de daralan iç pazarda bu yıl yeniden canlanma beklediklerini söyledi. 
     
Oto üretimi dibe vurdu...      Otomotiv Sanayii Derneği verilerine göre, ocak - şubat döneminde iç pazara yönelik oto üretimi yüzde 84 azalarak 4 bin 842 adede düştü. Şubatta, geçen yılın aynı ayına göre yüzde 15 azalan oto üretimi, ilk iki ay sonunda yüzde 10 geriledi. Araç satışı 7 bin 780’de kaldı. Taşıt aracı üretimi yüzde 17 azaldı. 2001’in ilk iki ayına oranla ticari araç üretimi minibüste yüzde 79 azaldı. Küçük kamyonda ise yüzde 1 arttı. Satışlar yüzde 72 azaldı. 
     
     Sanayide gerileme 
     Bu arada DİE’den yapılan açıklamada aylık sanayi endeksinin ocakta geçen yılın aynı ayına göre yüzde 3.1 oranında gerilediği bildirildi. Ocakta imalat sanayi yüzde 3.8, madencilik yüzde 7.3 gerilerken, elektrik, gaz ve su sektörü yüzde 3.6’lık bir artış gösterdi. 
     



 EKONOMİ 


















</TEXT>
</DOC>
