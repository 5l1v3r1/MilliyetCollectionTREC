<DOC>
<DOCNO> 65910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur24.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Yıkılan binalarla ilgili soruşturma açılacak" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, deprem nedeniyle yıkılan binalarla ilgili olarak, Afyon Valiliği tarafından soruşturma açılacağını bildirdi. Bahçeli, vatandaşların, savcılıklara suç duyurusunda bulunabileceklerini de kaydetti. 
     Devlet Bahçeli, öğle saatlerinde geldiği deprem bölgesinde, incelemelerine Bolvadin ilçesinde başladı. 
     Bahçeli, daha sonra, beraberinde Devlet Bakanı Faruk Bal, Bayındırlık ve İskan Bakanı Abdülkadir Akcan, Tarım ve Köyişleri Bakanı Hüsnü Yusuf Gökalp ve bazı milletvekilleri ile depremde tamamen yıkılan Çay Sanayi Sitesi'ne gelerek, burada yetkililerden bilgi aldı. 
     Vatandaşlarla da görüşen Bahçeli, vatandaşların ''Müteahhitler çok kötü binalar yapıyorlar, hepsi yıkıldı'' şeklindeki şikayetleri üzerine, Afyon Valisi Ahmet Özyurt'a, yıkılan binalarla ilgili soruşturma açılması talimatını verdi. Bahçeli, vatandaşların şikayetçi oldukları konularda, savcılıklara suç duyurusunda bulunabileceklerini de söyledi. 
     Devlet Bahçeli, daha sonra depremde hasar gören Sultandağı ilçesine geçerek, Sultandağı Kaymakamlığı önünde kurulan kriz masasında, Kaymakam Mehmet Güven'den bilgi aldı. 
     
     199 depremlerinden büyük ders alındı 
     Burada, basın mensuplarına açıklamalarda bulunan Bahçeli, Türk milletinin deprem felaketinden büyük üzüntü duyduğunu ifade ederek, 1999 yılında yaşanan iki depremden hükümetin ve diğer kuruluşların, 
     çok büyük dersler aldığını, depremin birinci gününde, 3 saat içinde vatandaşa kucak açtığını bildirdi. Bahçeli, şunları kaydetti 
     ''Sizin de gördüğünüz gibi burada her türlü tedbir alınmıştır. 
     Çadır, battaniye ve gıda hizmetleri sürdürülüyor. Dün, ilk gece olmasından dolayı vatandaşlar mağdur oldu, fakat bu gece normal geçecek. 
     Öte yandan, burada çalışan kamu görevlilerinin yanı sıra sivil savunma ekiplerini de yürekten tebrik ediyorum. Dün Sayın Başbakan buradaydı. İki gündür bakanlarımız çalışmalarını sürdürüyorlar. Daha da çok çalışacağız.'' Devlet Bahçeli, Yakasenek kasabası ile Deresenek kasabasında da vatandaşlarla görüştü. 
     
     Yardım talebi 
     Yakasenek kasabasında yaşlı bir kadın, zor durumda olduklarını belirtti ve ağlayarak Devlet Bahçeli'den yardım istedi. Bahçeli de yaşlı kadını teselli ederek, gerekenin yapılacağını söyledi. 
     Devlet Bakanı ve Başbakan Yardımcısı Bahçeli, daha sonra evlerin kerpiç olması nedeniyle depremden büyük hasar gören Eber kasabasına geçerek, sobaların devrilmesi sonucu yanan ve yıkılan bazı evlerin arasında incelemelerde bulundu. Buradaki vatandaşların, Kurban Bayramı'nda kesilecek kurban etlerinin kendilerine gönderilmesi talepleri üzerine Devlet Bahçeli, Afyon Valisi Ahmet Özyurt'a, konuyla ilgilenmesi için talimat verdi. 
     Başbakan Yardımcısı Bahçeli, depremde küçük ve büyükbaş hayvanları telef olan vatandaşlar için, Tarım ve Köyişleri Bakanlığı'nın da bir çalışma yapacağını bildirdi. 
     Bazı vatandaşların ''Dünden beri buraya yemek gelmedi'' demeleri üzerine de Bahçeli, yetkililere, bölgeye çok acil gıda yardımı gönderilmesi talimatını verdi. 
     






</TEXT>
</DOC>
