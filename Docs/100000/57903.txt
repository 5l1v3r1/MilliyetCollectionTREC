<DOC>
<DOCNO> 57903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sondun02.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI açıkladı "El Kaide'nin yokedilmesi uzun sürecek" 
</HEADLINE>
<TEXT>

     ABD Kongresi'ne bilgi veren Amerikan Federal Soruşturma Bürosu FBI yetkilileri, Usame Bin Ladin'in terör ağı El Kaide örgütünün yokedilmesinin, Bin Ladin'in ele geçirilmesinden daha uzun bir süre alacağını açıkladı. 
     FBI yetkilisi Thomas Wilshere, Bin Ladin'in, savaşçılarıyla birlikte hareket eden karizmatik bir kişiliğe sahip olduğunu söyledi. 
     Wilshere, Bin Ladin'in ölü veya diri ele geçirilmesinin, El Kaide'nin sonu anlamına gelmediğini, örgütün, dünya genelinde elemanları bulunduğunu belirtti. 
     El Kaide'nin Afganistan'daki kamplarında, 70 ila 80 bin arasında kişinin bulunduğunu ve bunların daha sonra farklı ülkelere yayıldığını ifade eden Wilshere, bu insanların birçoğunun geç kalmış gençlik macerası yaşadığını, daha sonra gerçek hayata döndüklerini, ancak bir bölümünün, terörizmi hayat felsefesi olarak seçmiş bir şekilde geri dönebileceği kaydetti. 
     Wilshere, Senatör Barbara Boxer'ın, bazı örgüt üyelerinin ABD'de kamp kurma ihtimalini sorması üzerine, bazı El Kaide elemanlarının böyle bir ihtimali araştırdığını, ancak Avrupa ülkelerini ABD'ye nazaran daha uygun bulduklarını belirtti. 
     Yemen'de İngiltere ve ABD vatandaşlarını hedef alan bazı teröristlerin, İngiltere vatandaşı olduğunu ve İngiltere'deki'deki kamplarda eğitim gördüklerini ifade eden Wilshere, ileri teknik eğitimin Afganistan'da ve Güney Lübnan'da verildiğini kaydetti. 
     Öte yandan, 1989-1993 yılları arasında Dışişleri Bakanlığı Terörizm ile Mücadele Dairesi Başkan Yardımcılığı görevini yürüten Larry Johnson, Bush yönetimini uyararak, Lübnan'a karşı sert tedbirler alınması gerektiğini söyledi. 
     Johnson, ''Afganistan haricinde, hiçbir ülkede, bu kadar terörist kampı, terör eylemcileri ve 11 Eylül tarihine kadar ABD vatandaşı öldüren bir yer bulunmamaktadır'' dedi. 
     Johnson, Lübnan'a geçit verdiklerini, bunun bir son bulması gerektiğini ve bu tip grupların, devlet desteği olmadan çalışamayacağını öğrendiklerini kaydetti. 
     Terörizm ile Mücadele Daire Başkan Yardımcısı J.T. Caruso da, Senato Dış İlişkiler Komitesi'nin terörizm konulu panelinde yaptığı açıklamada, örgütü etkisiz hale getirmek için, Bin Ladin'in ele geçirilmesinin ilerisinde bir adım atılması gerektiğini, çözümün, örgütün çekirdeğini oluşturan yönetiminin kökten kazınması yolunda yattığını söyledi. 
     Caruso, örgütün kapasitesinin yüzde 30'unun yok edilmesi halinde, geriye kalan yüzde 70'in potansiyel bir tehlike oluşturmaya devam edeceğini kaydetti. 
     Stratejik ve uluslararası Araştırmalar daciresi yetkilisi Michelle Flournay, El Kaide'nin, eşbaşkanlığa yatkın bir yapısı olduğunu, örgüt başlarının kesilmesinin, örgütün geri kalanının eylemlere devam etmesinin önüne geçileceği anlamına gelmediğini söyledi. 
     Flournay, El Kaide'yi finanse eden devletler arasında, Yemen, Filipinler, Somali ve Çeçenistan'ı örnek göstererek Kafkasya'nın bir bölümünün bulunduğuna inandığını belirtti. 
     






</TEXT>
</DOC>
