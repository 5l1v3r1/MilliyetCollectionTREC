<DOC>
<DOCNO> 65020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sonspo04.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Hakan'a "Şükür" ediyor.. 
</HEADLINE>
<TEXT>

     İtalya'nın FC Inter takımında umduğunu bulamayan ve AC Parma'ya transfer olan Hakan Şükür'ün bu transferinden, Türkiye'de yetiştiği 3 kulüp pay alacak. 
     Bursaspor Kulübü Müdürü Bülent Adısönmez, FIFA'nın, futbolcuların yetiştikleri kulüpleri mağdur etmeme düşüncesiyle, ''dayanışma mekanizması'' adı altında uyguladığı sisteme göre FC Inter'in Hakan Şükür'ün AC Parma'ya transferinden alacağı paranın yüzde 5'inin, Türkiye'de 23 yaşına dek oynadığı Sakaryaspor, Bursaspor ve Galatasaray'a verileceğini söyledi. 
     Hakan Şükür'ün AC Parma'ya transferinden FC Inter'in aldığı ücreti bilmediklerini, bu nedenle ne kadar para geleceği konusunda fikir sahibi olmadıklarını anlatan Adısönmez, ''Hakan'ın Bursaspor'da oynadığına dair evrakları hazırlıyoruz. En kısa sürede Futbol Federasyonu aracılığıyla FIFA'ya başvurup, paramızı isteyeceğiz'' dedi. 
     Adısönmez, FIFA'nın kurallarının oldukça karmaşık olduğunu, bu nedenle yanlış yapmamak için Futbol Federasyonu ile konu hakkında ayrıntılı bilgi aldıktan sonra harakete geçeceklerini söyledi. 
     Gelecek paranın 3 kulüp arasında nasıl paylaştırılacağı konusunun da net olmadığını ifade eden Adısönmez, ''Ne kadar para gelecek, 3 kulüp arasında nasıl paylaştırılacak bilemiyorum ama tahminlerine göre gelen paranın yüzde 60'ı 12-18 yaşları arasında oynadığı Sakaryaspor'a verilir. Bursaspor ve Galatasaray ise yüzde 20'şer pay alır. Tabii bu yalnızca benim tahminim'' diye konuştu. 
     






</TEXT>
</DOC>
