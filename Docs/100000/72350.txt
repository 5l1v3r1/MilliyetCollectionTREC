<DOC>
<DOCNO> 72350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun25.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail gazeteci öldürdü 
</HEADLINE>
<TEXT>

     Filistin'de son yılların en kanlı günleri yaşanırken İsrail askerleri namlularını yabancı gazetecilere çevirdi. İsrail dün bir İtalyan foto muhabirini öldürdü, bir Fransız gazeteciyi yaraladı ve Ramallah'ta mahsur kalan Türk basın mensupları üzerine kurşun yağdırdı. İsrail askerlerinin ateş açtığı Mısırlı bir gazeteci ise saldırıdan kurşun geçirmez yeleği sayesinde yara almadan ucuz kurtuldu. 
     Görgü tanıklarının ifadelerine göre, İsrail askerleri dün Ramallah'ta İtalyan Corriere della Sera gazetesi için çalışan bağımsız foto muhabiri 42 yaşındaki Raffaele Ciriello'yu hiçbir uyarı yapmaksızın ve herhangi bir çatışma yokken tanktan ateş açarak öldürdü. Kadura mülteci kampı civarında mevzilenen İsrail tankından açılan ateş sonucu İtalyan gazeteci göğsünden 6 yara aldı. Cankurtaranların çalışmadığı ve yaralı gazetecinin Filistinli gençler tarafından karga tulumba hastaneye kaldırıldığı ancak kurtarılamadığı bildirildi. 
     Öldürülen foto muhabiri Ciriello'nun arkadaşı Amedeo Ricucci, cinayetin gözleri önünde işlendiğini belirterek ''Ben ve Ciriello Ramallah'ın merkezinde silahlı Filistinlileri izlerken, köşeden bir İsrail tankı gözüktü. Tanktaki askerler uyarı yapmaksızın yaklaşık 150 metre mesafeden makineli tüfekle ateş açtı ve Ciriello'yu karnından vurdular'' dedi. 
     İsrail ordu sözcüsü Yarbay Olivier Rafkowicz, Ramallah'ta karşılıklı çatışmaların olduğunu ve bu yüzden ordunun dün burayı gazetecilere kapattığını söyledi. 
     Öldürülen foto muhabiri Ciriello'nun Afganistan, Kosova, Ruanda, Lübnan ve Sierra Leona gibi birçok çatışma bölgesinde görev yaptığı, bu bölgelerden geçtiği fotoğraf ve haberleri "Cehennemden Karpostallar" başlığı altında "www. ciriello.com" adresindeki kendi internet sayfasında sergilediği belirtildi. Ciriello'nun 19 Kasım 2001'de Afganistan'da öldürülen Corriere della Sera gazetesi muhabiri Maria Grazia Cutuli'nin arkadaşı olduğu öğrenildi. 
     İtalya hükümeti İsrail'den gazeteci Raffaele Ciriello'nun öldürülmesiyle ilgili olarak acil bir soruşturma yapmasını istedi. 
     Fransız gazeteci yaralandı İsrail askerleri dün sabah Batı Şeria'nın Ramallah kentinde dün bir Fransız gazeteciyi de bacağından yaraladılar. Adı açıklanmayan gazetecinin bacağından iki kurşun yarası aldığı bildirildi. 
     Öldürülen İtalyan meslektaşı gibi serbest çalışan Fransız foto muhabiri, Ramallah'ın orta kesimlerindeki Manara meydanında İsrail askerlerinin açtığı ateşle bacağından vuruldu. 
     
     Mısırlı TV'ci ucuz kurtuldu 

     35 yaşındaki Mısırlı televizyoncu Tarık Abdül Caber, İsrail askerlerinin açtığı ateşten kurşun isabet etmesine rağmen şans eseri yara almadan kurtulduğunu açıkladı. Kameraman arkadaşıyla birlikte Ramallah'ın merkezinde otomobille giderken ateş açıldığını belirten Abdül Caber, araçlarının üzerinde büyük bir TV işareti olmasına rağmen kurşun yağmuruna tutulduklarını anlattı. Caber, araçlarına 5 kurşun isabet ettiğini, bir tanesinin sağ tarafından ceketine isabet ettiğini ancak yaralanmadığını söyledi. 
     
     Kanal D muhabirleri Ramallah'ta mahsur 

     İsrail ordusu ile Filistinliler arasındaki çatışmaları izleyen 2 Türk gazeteci ise Ramallah'ta mahsur kaldı. Nursun Erel ve Ali Berber'den oluşan Kanal D televizyon ekibi, İsrail tanklarının ağır top ateşi yüzünden 10 yabancı gazeteci ile birlikte kaldıkları Ramallah'taki bir televizyon stüdyosundan uzun süre çıkamadı. Nursun Erel, sağlıklarının yerinde olduğunu ve endişe edilecek bir durum olmadığını söyledi. 
     Türk gazetecilerin mahsur kaldığının duyulması üzerine Kudüs'teki Türk Konsolosluğu ve Tel Aviv'deki Türk Büyükelçiliği alarma geçti. Özellikle İtalyan gazetecinin Ramallah'ta öldürülmesi nedeniyle endişeye kapılan Türk yetkililer, derhal İsrail askeri makamlarıyla temasa geçtiler. 
     
     Gazetecilerin oteline tank ateşi 

     İsrail askerleri önceki gün de Ramallah'ta 40 kadar gazetecinin kaldığı bir otele tanklardan ateş açtı. İsrail ordu yetkilileri, otelin üst katlarından kendilerine ateş açıldığını ve bu ateşe karşılık verildiğini öne sürdüler ancak otelde kalan gazeteciler otelde silahlı kişi bulunmadığını bildirdiler. Olayda yaralanan olmadı. 
     






</TEXT>
</DOC>
