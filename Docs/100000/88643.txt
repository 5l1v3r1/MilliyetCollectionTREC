<DOC>
<DOCNO> 88643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/spor/spo20.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

     YASİR KAYA 

Terim’in gözdesi Sarr      GALATASARAY’IN yeni transferi Muhammed Sarr, ülkesi Senegal ve futbol yaşamını sürdürdüğü İtalya’da geleceğin yıldızı olarak gösteriliyor. 1.86 boyunda ve 19 yaşındaki defans oyuncusu, Çizme’de ilk olarak 2.Lig’den Treviso’nun formasını giymiş ve 2001 Viareggio Kupası finalinde attığı golle dikkatleri çekerek, Serie A kulüplerinin transfer listesine girmişti. Milan’ın 2 milyon dolara renklerine kattığı Sarr’a, Kırmızı - Siyahlı formayı ilk kez Fatih Terim verdi. UEFA Kupası’nda iki maçta oynayan Senegalli oyuncu, İtalyan ekibinin Bate Borisov’u 4-0 yendiği maçta 3. gole imza atmıştı. 
     
Zago geçimsiz mi      BEŞİKTAŞ’IN yeni transferi Zago için Brezilya Milli Takım Teknik Direktörü Scolari geçimsiz diyor. Özel hayatı bilinmez ama, Zago’nun saha içinde biraz geçimsiz olduğu gerçek. Asıl adı Antonio Carlos olan 33 yaşındaki Zago, uzun süredir formasını giydiği Roma’da son iki yılda tatsız olaylar yaşadı. Brezilyalı oyuncu, 2000-2001 sezonunda Boavista ile oynanan UEFA Kupası maçında rakip takımdan Rogerio’ya tükürmüş ve 4 maç ceza almıştı. Fiorentinalı Vanoli’ye de dirsek atan Zago daha sonra özür dilemiş, babasının hastalığı nedeniyle zor günler yaşadığını, bu yüzden sinirli olduğunu belirtmişti. Lazio’yla oynanan bir maçta Simone İnzaghi’yle yaşadığı tartışma ise Zago’nun fiziksel zarar görmesine yol açtı. Maç sonrası bir restoranda Laziolu 4 taraftar, Brezilyalı oyuncuyu tartaklamış ve otomobiline de zarar vermişti. 
     
Bas parayı, öp kupayı      DÜNYA’NIN önde gelen kulüpleri transfere on milyonlarca dolar yatırırken, gelir getirecek en küçük fırsatı da kaçırmıyor. Bayer Leverkusen’i yenerek Şampiyonlar Ligi şampiyonu olan Real Madrid, kupayı taraftarlarıyla paylaşmak için ilginç yöntem buldu. Buna göre kupaya dokunmak, öpmek ve fotoğraf çektirmek isteyenler belli ücret karşılığı, tarihi şansı yakalayabiliyor. Kulüp üyesi olanlardan 6, olmayanlardan 9 Euro’nun alındığı bu hizmet, Türkiye liginde şampiyonluk kazanan kulüpler tarafından da uygulanabilir. 
     

</TEXT>
</DOC>
