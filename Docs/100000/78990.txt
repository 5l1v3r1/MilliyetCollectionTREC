<DOC>
<DOCNO> 78990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/guncel/gunz1.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Buzu tereyağı diye yutturdular 
     Ankara’nın Polatlı ilçesinde bazı kişiler kapı kapı gezerek, "Piyasa fiyatının yarısına köy tereyağı satıyoruz" diyerek, çok sayıda kişiye yüzlerce kilo buz sattılar. Ucuza yağ aldığına sevinen kadınlar, buzdolabına koydukları yağı kullanmak istediklerinde, tereyağ yerine buz kalıbına para ödediklerini gördüler. Buz kalıbının üzerinin ince bir tereyağı tabakası ile sıvandığı ve 7-8 kiloluk kalıplardan ancak 1-2 kilo arasında tereyağı çıktığı belirlendi. 
     
     Yermez’in annesi eşini bıçakladı 
     İşadamı Üzeyir Garih’i öldürmekten yargılanan Yener Yermez’in annesi Fatma Yermez, 10 yıldır nik hsız yaşadığı ikinci eşi Kadir Mantı’yı bıçakla yaraladı. Tutuklanan Fatma Yermez, "Barışmak için gelmişti, boğazıma sarıldı. Kendimi korumak için bıçakladım" derken Mantı, "Barışmak için çamaşır makinesi istedi, almadım diye bıçakladı" iddiasında bulundu. Doktorlar, Mantı’nın hayati tehlikesinin bulunmadığını söyledi. 
     
     Genelevde kalp krizinden öldü 
     Niğde Genelevi’nde hayat kadınıyla ilişkiye girmeye hazırlanan 30 yaşındaki Hayri Bozdağ, geçirdiği kalp krizi sonucu öldü. Geneleve önceki akşam saat 21.00 sıralarında giden Hayri Bozdağ, bir hayat kadınıyla anlaşarak odaya geçip soyunmaya başladı. Bir süre sonra hayat kadınının içeri girdiğini gören Hayri Bozdağ, aniden yere yığıldı. Bozdağ, götürüldüğü Devlet Hastanesi’nde yaşamını yitirdi. 
     
     Bankalara sivil polis yerleştirilecek 
     İstanbul Emniyet Müdürlüğü, üst üste yaşanan soygunların ardından bankalarda yeni güvenlik önlemleri aldı. Bu çalışmalar çerçevesinde, bazı banka şubelerine sivil polis memurları yerleştirilecek. Polisler, veznedar ya da çaycı olarak görev yapacak. Asayiş Şube Müdürlüğü görevlilerinin bu uygulamasına ilçeler de destek verecek. Özellikle bankaların yoğun olduğu yerlerde başlatılan uygulamayla olası soygunlara anında müdahale edilebilecek. 
     
     Işıkara, deprem olmayan bölgede 
     Kandilli Rasathanesi Müdürü Prof. Dr. Ahmet Mete Işıkara, Mardin’deki bilgilendirme toplantısına katıldı. Mardin’i çok sevdiğini söyleyen Işıkara, kentin deprem bölgesinde olmamasına rağmen bilgiye her zaman ihtiyaç duyulacağını söyledi. Işıkara, afetlere hazırlık ve önlemleri vurgulamak için geldiği Mardin’de öğrenci ve öğretmenlere, slayt gösterisi eşliğinde depremden korunma yöntemlerini anlattı. 
     
     Para toplandı ama Nur kurtarılamadı 
     Zonguldak’ın Ereğli ilçesinde, 16 aylık Miraç Nur Biçer’e ilik nakli yapılması için gerekli 60 milyarı toplamak üzere 40 gün süren yardım kampanyası düzenlendi. Bu kampanyada gereken paradan fazlası bile toplandı. Paranın fazla kısmı diğer ilik nakli hastalarına aktarılırken, minik Nur, Ankara Hacettepe Hastanesi’nde tedaviye alındı. Ancak doktorların tüm çabalarına karşın minik Nur yaşamını yitirdi. Nur’un cenazesi, gözyaşları arasında memleketine götürüldü. 
     



 GÜNCEL 
















</TEXT>
</DOC>
