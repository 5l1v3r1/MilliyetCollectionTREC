<DOC>
<DOCNO> 59772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/ekonomi/aeko.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanın zor yılı 
</HEADLINE>
<TEXT>

2002 yılında işsizlik dalgası eskisi kadar güçlü olmasa da kamudaki küçülme ve emeklilik furyası sendikasızlaştırma sürecini yaygınlaştıracak 
     2002'de Türkiye'yi ne bekliyor 
ATİLLA ÖZSEVER 

     Kriz nedeniyle yoğun bir işten çıkarma ve işyerlerinin kapanması sonucu, işsizlik dalgası 2001 yılına damgasını vurdu. Çalışan kesimdeki bu tahribat, 2002’de de etkisini sürdürecek ancak ekonomideki stabilizasyon durulma 2001’de yaşanan yoğun işten çıkarmaların gelecek yılda aynen sürmesine yol açmayabilir. 
     
     Kırdan kente göç 
     2002’deki işsizlik dalgası, işten çıkarma ve fabrika kapanmasından çok tarımın tasfiyesi sonucu kırsal kesimdeki işgücünün kente gelmesi şeklinde olabilir. Esnaf ve sanatk r kesimindeki daralma da yine işsizliği artırabilir. 
     Hem işçiler açısından hem de memurlar açısından reel ücretlerde aşınma devam edebilir. Toplu sözleşmelerde geriye dönük enflasyon modeli değil, ileriye dönük hedeflenen enflasyon modeli geçerli olabilir. 
     
     İkramiyenin ertelenmesi 
     2001’de kamu kesiminde 450 bin işçi adına imzalanan toplu sözleşmenin farklarının Şubat 2002’den itibaren ödenmesinde sorun yaşanabilir. 2002’deki bir ikramiyeyi 2003’e ertelemeyi tasarruf genelgesine koyan hükümet, sözleşme farklarının ödenmesi konusunda da IMF programına uygun olarak taahhüdünü yerine getirmeyebilir. Yine şubat ayındaki nema ödemeleri de çalışanlar açısından bir sorun yaratabilir. 
     
     Sendikalarda üye kaybı 
     IMF’ye verilen niyet mektubu çerçevesinde kamu kesimindeki küçülme başta Türk - İş olmak üzere sendikaların ciddi üye kaybına neden olacaktır. Türkiye’deki sendikalaşma oranı, yüzde 10’ların iyice altına düşebilecektir. Güney Kore gibi ülkelerdeki sendikalaşma oranı bile yüzde 14’tür. 
     Ancak üye kaybı, bir başka anlamda sendikaların yeni döneme ilişkin stratejilerinde değişikliğe yol açabilir. Sendikalar, toplumsal hareket sendikacılığı anlayışı çerçevesinde sadece kamuda değil özel kesimde, kayıt dışı sektörlerde, genç ve kadın işçiler arasında örgütlenme faaliyetine hız vererek kent yoksullarını, emeklileri de kapsayan bir modeli tartışma gündemine getirebilirler. 
     
     Memurun toplusözleşmesi 
     2002 yılının diğer önemli bir olayı, kamu kesiminde memurların ilk kez örgütlü olarak hükümet karşısında toplu görüşme yapmak üzere masaya oturmaları olacaktır. Grev ve toplusözleşme hakkı olmasa da Türkiye’de ilk kez böyle bir uygulama gündeme gelecektir. 
     Yine gelecek yılın önemli bir olayı, işsizlik sigortasının ilk kez uygulamaya başlamış olmasıdır. Kimlerin nasıl yararlanacağı, işsizlik sigortası uygulaması için ilginç bir test niteliği taşıyacaktır. 
     
     Emeklilikte kademeli geçiş 
     İş güvencesi yasasının çıkıp çıkmaması, emeklilikte kademeli geçiş yasası, eğer zamanı uygun düşerse iptal edilen zorunlu tasarruf yasası, çalışanlar açısından önemli yasal düzenlemeler olacaktır. 
     Tüm bu gelişmeler ve hak kayıpları karşısında Emek Platformu, Türk - İş’in de önerisini dikkate alarak ocak ayının ikinci yarısında Ankara Kızılay Meydanı’nda büyük bir miting düzenleyebilir. Bu miting sonucu Kızılay Meydanı’nın bir hafta süreyle terkedilmemesi de gündeme gelebilir. 
     
2002, kime ne getirecek      Ocak 2002 

</TEXT>
</DOC>
