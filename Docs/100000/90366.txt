<DOC>
<DOCNO> 90366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo14.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika teknik direktörü "Açık penaltımız verilmedi" 
</HEADLINE>
<TEXT>

     17. Dünya Kupası finallerinin 2. turunda Meksika'yı 2-0 yenerek çeyrek finale yükselen ABD Milli Takımı'nda, teknik direktör Bruce Arena, karşılaşma sonrasında, ''ABD futbolu için büyük bir gün'' dedi. 
     Sahada herşeylerini ortaya koyan futbolcularıyla gurur duyduğunu ifade eden Bruce Arena, ''Dünya futbolu küçülüyor. Brezilya, Almanya, İngiltere ve İtalya hala finallerde. Bunlarla da mücadeleye hazırız'' diye konuştu. 
     Gruplarındaki Polonya yenilgisinden sonra takımı moral yönünden hazırlamakta zorlandıklarını vurgulayan Arena, futbolcularının güçlü Meksika karşısında çok iyi oynadıklarını, kendilerine yöneltilen ''şanslı takım'' iddialarına katılmadığını sözlerine ekledi. 
     Grup maçlarını lider olarak tamamlayan ve oynadığı futbolla otoritelerin beğenisini kazanan, ancak ABD'ye yenilerek kupaya veda eden Meksika'nın teknik direktörü Javier Aguirre de karşılaşmanın hakemini eleştirerek, ''Açık penaltımız verilmedi'' dedi. 
     Ceza alanı içinde ABD'li John O'Brien'ın topu eliyle oynamasının, stadın büyük ekranında yinelendiğini ve bunu da 40 bin taraftarın ve kendilerinin de gördüğünü belirten Aguirre, ''Pozisyonu bir tek hakemler görmedi. Yardımcı hakemin şanssız kararının kurbanı olduk'' diye konuştu. 
     





</TEXT>
</DOC>
