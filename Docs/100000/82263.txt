<DOC>
<DOCNO> 82263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sonspo08.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ortega'nın transferi zora girdi 
</HEADLINE>
<TEXT>

     Fenerbahçe'de, Arjantinli yıldız futbolcu Ariel Ortega için görüşmeler sürerken, transferin zora girdiği belirtildi. 
     Arjantinli futbolcunun, ülkesinde forma giydiği River Plate ve bonservis bedelinin yarısını elinde bulunduran İtalyan AC Parma Kulübü'nün transfer için istedikleri fiyatın çok yüksek olduğu kaydedildi. 
     Brezilya'da transfer çalışmalarını sürdüren Fenerbahçe Kulübü Başkanı Aziz Yıldırım ve asbaşkan Sadettin Saran'ın yanı sıra İtalyan kulüple görüştüğü öğrenilen muhasip üye Ali Yıldırım'ın, bonservis bedelini düşürmeye çalıştıkları ifade edildi. 
     Fenerbahçe Kulübü Asbaşkanı Murat Özaydınlı, başkan Yıldırım ve asbaşkan Saran'ın yaptığı görüşmeler sonucunda transfer çalışmalarında henüz bir gelişme olmadığını söyledi. 
     Özaydınlı, yarından itibaren iç transferde görüşmelerin başlayacağını ve büyük bir olasılıkla ilerleyen günlerde birçok futbolcuya imza attıracaklarını kaydetti. 
     Sarı-lacivertlilerin, sözleşmesi sona eren Serhat, Abdullah, Ali Güneş, Johnson ve Oğuz ile gelecek hafta içinde sözleşme imzalaması bekleniyor. 
     





</TEXT>
</DOC>
