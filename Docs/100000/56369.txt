<DOC>
<DOCNO> 56369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/guncel/agun.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DONUYORUZ 
</HEADLINE>
<TEXT>

Yaklaşık 10 gündür devam eden sağanak yağış, bir mola bile vermeden kara dönüştü. Çocuklara tatil yağarken, büyükler çile fırtınasına tutuldu 
     HABER MERKEZİ 

     Orta Karadeniz ve Balkanlar'dan gelen soğuk ve yağışlı hava, tüm yurtta etkisini gösterdi. Edirne ve Çanakkale'de 2 kişi donarak ölürken, Edirne - İstanbul karayolu ulaşıma kapandı. Hızı zaman zaman saatte 70 - 80 kilometreye ulaşan fırtına nedeniyle İstanbul'da çatılar uçtu, park halindeki otomobiller hasar gördü. Şiddetli fırtına nedeniyle Feriköy Stadı'nın duvarı ve Halide Edip Adıvar caddesi Melikşah sokakta bir apartmanın istinad duvarı yıkıldı. İstanbul’u akşam saatlerinde beyaza boyayan kar yağışı sonucu ise ilk ve orta dereceli okullar bir günlüğüne tatil edildi. İşte bazı illerimizden soğuk hava ve kar manzaraları 
     
     PAKİSTANLI KAÇAK DONARAK ÖLDÜ 
     EDİRNE Edirne - İstanbul yolu Çerkezköy, D - 100 yolu Havsa ve Babaeski kesimlerinde buzlanma yüzünden ulaşıma kapandı. Tunca nehri buz tuttu, okullar bugün tatil edildi. Yunanistan'a kaçmak için Türkiye'ye gelen 9 Pakistanlı kötü hava nedeniyle teslim oldu. Bir kaçak ise donarak ölmüş halde bulundu. Kırklareli'nde de okullar 2 gün tatil edildi. 
     TEKİRDAĞ Kar kalınlığı Şarköy'de 50 santime ulaşırken, fırtına çatılardaki antenleri uçurdu. Yunanistan'a giden ve içinde 15 kişinin bulunduğu yolcu otobüsü Çavuşköy yakınlarında mahsur kaldı. Okullar 2 gün tatil edildi. 
     
     FIRTINA ALANYA’YI ÇARPTI 
     BOLU Kar kalınlığı Kartalkaya'da 90, Abant'ta 50, Bolu Dağı ve Taşlıyayla mevkiinde 15 santimetreye çıktı. Prefabrike evlerde oturan vatandaşlar, kar yağışı nedeniyle evlerine dolan su yüzünden zor anlar yaşadı. 
     ALANYA Önceki akşam başlayan ve özellikle iskele civarında etkili olan fırtınada bir lokanta tamamen, bazı büfelerle mendirek de kısmen yıkıldı. Kent merkezinin bir bölümünde elektrikler kesildi, telefonlar çalışmadı. Kütürüp mahallesinde, fırtına dolayısıyla kopan elektrik tellerinin kısa devre yapması sonucu çıkan yangında 1 ev tamamen yandı. 
     
     FERİBOT SEFERLERİ İPTAL 
     ÇANAKKALE Önceki geceden beri süren yağış nedeniyle kentte kar kalınlığı 15 santimetreye ulaşırken, Işıkeli köyünden Biga'ya yürümek isteyen 60 yaşındaki Hamdi Kısa donarak öldü. Boğaz’da görüş mesafesinin 50 metrenin altına düşmesi yüzünden Gelibolu - Lapseki ve Çanakkale - Gökçeada feribot seferleri iptal edildi. 
     



 GÜNCEL 


















</TEXT>
</DOC>
