<DOC>
<DOCNO> 92529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/ekonomi/eko04.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom zirvede 
</HEADLINE>
<TEXT>

İnterpro’nun Türkiye’nin ilk 500 bilişim şirketini belirleyen araştırmasına göre Türk Telekom 2.9 milyar dolarlık net satışıyla dördüncü kez birinci oldu 
     EKONOMİ SERVİSİ 

     İnterpro’nun düzenlediği İlk 500 Bilişim Şirketi Türkiye 2001’ araştırmasının sonuçları belli oldu. Şirketlerin gerçekleştirdiği net satış rakamlarının baz alındığı araştırmada, daha önceki dört araştırmada olduğu gibi yine Türk Telekom birinci oldu. Türk Telekom ile birlikte listedeki ilk dört sırada da değişiklik olmadı. Buna göre Türk Telekom, 2.96 milyar dolarla birinci, Turkcell, 1.78 milyar dolarla ikinci, Ericcson 556 milyon dolarla üçüncü, Telsim ise tahmini verilere göre 510 milyon dolarla dördüncü sırada yer aldı. 
     
     9 milyar dolarlık pazar 
     Raporda, şirketler grubu kategorisinde ise Çukurova 1.9 milyar dolarla birinci, Siemens 388 milyon dolarlık ikinci, Indeks - Despec - Datagate - Neteks 203 milyon dolarla üçüncü oldu. Koç Grubu 140 milyon dolarla yedinci, Sabancı 26 milyon dolarla 14’üncü sırayı aldı. İnterpro’nun yaptığı araştırmaya göre, bilişim pazarı 2001’de bir önceki yıla göre yüzde 37, iletişim pazarı yüzde 28 daraldı. Pazarın toplam büyüklüğü ise 2001 yılında 9.1 milyar dolar olarak gerçekleşti. 
     
     IBM Türk de ödül aldı 
     Gelir sıralamasına göre ilk 10’a giren şirketler T. Telekom, Turkcell, Ericsson, Telsim, Siemens, KVK, IBM Türk, Alcatel-Teletaş, Gen-Pa ve Nortel Networks Netaş oldu. Bilgi teknolojileri kategorisindeki birincilik ödülünü ise IBM Türk aldı. 
     
     İnternet varken bilet alınmaz 
     Törene ev sahipliği yapan Sabancı Holding Başkanı Sakıp Sabancı, "Bilgisayarı olanlar Sabancı Müzesi’nin internet sitesine girecek, evinden bakacak. Ben yandım diyorum kimse bilet alıp Sabancı Müzesi’ne gimez diye" şeklinde konuştu. 
     



 EKONOMİ 





















</TEXT>
</DOC>
