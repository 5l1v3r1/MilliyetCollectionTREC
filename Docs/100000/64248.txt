<DOC>
<DOCNO> 64248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/spor/spo06.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ARZ VAR TALEP YOK 
</HEADLINE>
<TEXT>

Futbolumuzun yükselen değerlerinden Tümer 25 metreden arz etti. Ne yazık ki, haftanın golüne çıplak gözle sadece, basın mensupları, stad görevlileri ve güvenlik güçleri şahitlik etti. Futbol bir sanayi haline geldiğine göre, şu arz talep meselesi gözardı edilmemeli. Seyircisiz maçlarla futbolun ruhu zedelenmemeli 
     TAMER BAĞLAN 

     Mithatpaşa, Dolmabahçe ya da İnönü Stadı... Son dönemlerde Beşiktaşlılar sahiplenmiş olsa da, bunların hepsi aslında Türk futbolunun 54 yıllık mabedinin üç farklı adı. Bağrında top koşturulurken ilk kez nefes almadı. Perşembe akşamı Beşiktaşla, Bursaspor oynarken sessiz ve derinden, Mithatpaşa’yı bilen ancak maçtan habersiz bir İstanbul eskisi geçtiyse Dolmabahçe’den, "Yahu bu ışıklar neden yanıyor " diye mutlaka sormuş olmalı... 
     Futbol bir gösteri ise, üstelik Başka bir saha’ seçeneği de varken, gösteriyi seyircisiz bırakmanın mantığı ne Futbol bir sanayi ise, herkes bir tarafa, yazık değil mi motorcuya, bayrakçıya, kokoreççiye... Yaratıcı Beşiktaş taraftarı her ne kadar "Ruhumuz yeter" pankartıyla klasını gösterse de, futbol ilk kez bu denli ruhsuz oynandı İnönü’de... 
     Galatasaray’ın Denizli’deki kaybı şifa gibiydi diğer zirve heveslilerine. Sırf onlara da değil Lig heyecanını üst düzeyde yaşamak isteyen kim varsa sevindi beraberliğe. Öyle ya Koşan, oynayan, kazanan, kazanmak için her şeyi yapan, son yıllarda futbolun gündemini yaratan Aslan farkı biraz daha açarsa, bir şey kalmayacak geriye. Şimdi Fenerbahçeliler daha bir umutlular, fark üç puana indi diye. Gönül matematik mi dinler Nasılsa, Cim Bom misafir gidecek ya Kadıköy’e... 
     Futbolun kara bulutları, bu sezon Karadeniz bölgesinde. Rize’de işler karışık, durum iç açıcı değil. Geçen sezon her takıma ciddi rakipti Çaykur Rizespor, şimdilerde sahasında bile kazanamıyor, üstelik tehlike bölgesinde. Samsunspor da hemşehrisinin bir sıra üzerinde. Ancak, biri hariç, tüm maçları sahasında yapacak olmanın en azından psikolojik rahatlığında ve 1987 - 88’den sonra ilk kez, ezeli rakibi Trabzonspor’un önünde ligi bitirme hevesinde... 
     Kalesinde, iki haftada 10 gol. Büyük şok Böylesi ilk kez yaşanıyor Trabzon cephesinde. Bir zamanların dördüncü büyüğünün, Türkiye 1. Ligi’nin geri kalan kısmında ilk kez ne için mücadele edebileceğinin bilmem farkında mısınız Puan cetveline şöyle bir göz gezdirip, düşme potasındakilerle Bordo - Mavililer arasındaki puan farkına bakarsanız bunu çok daha iyi anlarsınız. Pazar günü, deplasmanda oynayacağı Bursaspor karşılaşmasından da kötü bir sonuçla ayrıldıklarını varsayarsanız, orta sıralardan kopup tehlike bölgesindekilerle birlikte anılmaya başlayacığının iyice farkına varırsınız. Bir de, verilmesi kuvvetle muhtemel saha kapatma cezasını hesaba katarsanız... 
     



 SPOR 


























</TEXT>
</DOC>
