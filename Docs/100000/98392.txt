<DOC>
<DOCNO> 98392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur19.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan organik tarım ürünleri tesislerinin temeli atıldı 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''Ülkemizde eksik olan Organik Tarım Kanunu'nu hazırlayarak, kanunlaşma sürecine getirdik'' dedi. 
     Gökalp, Aydın Doğan Organik Tarım Ürünleri Sanayi ve Ticaret Tesisleri'nin temel atma töreninde yaptığı konuşmada, organik tarımın önemine değindi. 
     Gökalp, organik tarımın sadece gıda üretim kaynağı olmadığını aynı zamanda sürdürülebilir bir kalkınmanın, eko-turizmin, tarımın sürdürülebilirliğinin, biyolojik çeşitliliğin korunmasının, erozyon, çölleşme ve iklim değişikliğine neden olan faktörlerin etkisinin giderilmesinin başlıca dayanağı olduğunu anlattı. 
     Organik tarımın önünü açma kararlılığında olduklarını ifade eden Gökalp, organik tarımın, sanayi entegrasyonu, katma değer yaratması, iç pazarda ürün çeşitliliği sağlanması, dış pazarda organik üründe pazar payını genişletme açısından önemli olduğunu kaydetti. 
     Gökalp, Türkiye'nin dünyada organik tarım yapan 100'ün üzerinde ve mevzuatı bulunan 32 ülkeden biri olduğunu belirterek, ''Ülkemizde eksik olan Organik Tarım Kanunu'nu hazırlayarak, kanunlaşma sürecine getirdik. Kanun, yaptırımlar uygulatacak bir kanundur. Yaptırımları, hem ülke dış ticaretine hem de iç pazar ve insan sağlığını olumsuz etkileyecek problem oluşmamasına yöneliktir'' diye konuştu. 
     Doğan Holding Yönetim Kurulu Başkanı Aydın Doğan da bu projenin Türkiye'ye katma değer getirecek önemli bir proje olduğunu söyledi. Doğan tesisin başarılı olması halinde 4-5 yıl sonra bu tesisi, halka açacağını ifade etti. 
     Konuşmaların ardından tesisin temeli atıldı. 
     Temel atma törenine, MHP Genel Başkanı, Devlet Bakanı ve Başbakan Yardımcısı Devlet Bahçeli'nin yanı sıra Devlet Bakanları Tunca Toskay ve Fikret Ünlü, Çalışma ve Sosyal Güvenlik Bakanı Yaşar Okuyan, Milli Eğitim Bakanı Necdet Tekin, DYP Genel Sekreteri Ali Şevki Erek, milletvekilleri ve Ankara Ticaret Odası Başkanı Sinan Aygün de katıldı. 
     
</TEXT>
</DOC>
