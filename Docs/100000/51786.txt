<DOC>
<DOCNO> 51786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/ekonomi/eko06.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlerin 1.8 katrilyon lirası var 
</HEADLINE>
<TEXT>

İşsizlik Sigortası Fonu’nda biriken 1.8 katrilyon liranın yüzde 45’i bono ve tahvilde değerlendiriliyor.İlk ödeme Mart 2002’de yapılacak 
     Prim kesintilerine 1 Haziran 2000 tarihinde başlanan İşsizlik Sigortası Fonu’nda 1 katrilyon 828 trilyon 111 milyar lira tutarında para birikti. Fonda 855 trilyon 159 milyar lira işçi ve işveren primi, 342 trilyon 48 milyar lira devlet katkısı ve 630 trilyon 903 milyar lira faiz geliri olmak üzere toplam 1 katrilyon 828 trilyon 111 milyar lira birikim oluştu. Fonun 16 aylık toplam gideri ise 188 milyar lira olarak gerçekleşti. 
     Fonda biriken paraların yüzde 44.96’si iskontolu bono ve tahvil, yüzde 18.81’i dövize endeksli kuponlu tahvil, yüzde 17’si repo, yüzde 12.45’i çeşitli bankalarda mevduat hesabı, yüzde 6.67’si ise Türk lirası karşılığı tahvil yoluyla değerlendiriliyor. 
     Fonun Ekim ayı getirisi yüzde 5.5 oranında, yıllık getirisi ise toplam yüzde 108.7 oranında gerçekleşti. Ayrıca, fonun ilk faiz gelirini elde etmeye başladığı ay olan Temmuz 2000’den bu yana geçen 16 aylık sürede fonun yatırım getirisi toplam yüzde 137.8 oranında oldu. 
     
     Kimler yararlanacak 
     İlk işsizlik ödeneğinin Mart 2002’de yapılacağı fondan kendi kusuru olmaksızın işini yitiren ve son 120 günü sürekli olmak üzere son 3 yıl içinde 600 gün sigortalı çalışmış işsizlere 6 ay, 900 gün sigortalı olarak çalışmış işsizlere 8 ay ve 1080 gün sigortalı çalışmış işsizlere ise 10 ay süre ile işsizlik ödeneği ödenecek. 
     İşçinin çalışırken aldığı net ücretin yüzde 50’si oranında hesaplanacak işsizlik ödeneği, yürürlükteki net asgari ücreti geçemeyecek. 
     



 EKONOMİ 




















</TEXT>
</DOC>
