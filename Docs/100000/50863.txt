<DOC>
<DOCNO> 50863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/yazar/okur.html </URL>
<DATE> 2001/11/06/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Tüpraş’lı tahvil ihracı 
</HEADLINE>
<TEXT>

     Geçen hafta İstanbul’da ilginç bir toplantı yapıldı. Toplantıya katılanlar küçük bir gruptu. 
     Hazineciler, Özelleştirme İdaresi yetkilileri... Konu Tüpraş, gündem Tüpraş’ın halka arzıyla ilgili farklı bir operasyonu gerçekleştirmekti. 
     Tüpraş’ın yüzde 34.34’ü halka açık. 
     İlk halka arz 1990’da yapılmıştı. Yüzde 3.58 oranındaki hisse satılmıştı. Arkasından ikinci halka arz geldi. 2000 yılı Nisan ayında yapılan halka arz geniş kapsamlıydı. 
     Gerisi gelecek denildi... 
     Tüpraş’ın bir bölüm hissesinin daha halka açılması için bir buçuk yıldır çalışan Özelleştirme İdaresi, piyasa şartlarının düzelmesini bekledi. 
     Belli aralıklarla açıklamalar yapıldı ama ekonomi düze çıkacağına sürekli kriz sinyali verince de iş iyice düğümlendi... 
     Çaresiz kalan Özelleştirme İdaresi, Tüpraş’ın üçüncü kez halka arzı için farklı bir strateji üzerinde kafa yormaya başladı. Ama öneri Özelleştirme İdaresi’nden değil, Hazine’den geldi. 
     Bu bir öneri... 
     Üzerinde çalışmalar sürüyor. 
     Bu öneri değerlendirmeye alındı, düğmeye basıldı. 
     Ve sonunda Hazine ile birlikte yola çıkıldı. Hazine hızlı, 2002’de yaratıcılığını göstermeye devam edecek. 
     Ve onca çalışmanın arasında eğer bir aksilik olmazsa "yurtdışında istenildiğinde Tüpraş hisse senetlerinin de alınabileceği bir tahvil" ihracı için gerekeni yapacak. 
     Yıl sonuna kadar yetiştirilmesi planlanan bu tahvil ihracında sistemin özü, Hazine, yurtdışına tahvil satacak. Ancak istenildiği takdirde isteyene bu tahvilin karşılığı olarak Tüpraş hisse senedi verecek. Eğer yatırımcı, ben hisse senedi istemem derse o zaman nakit faizi ile birlikte parasını alacak. 
     İşte geçen hafta yapılan toplantının özü buydu. 
     Bu tahvil ihracında Tüpraş hissesinin hangi değerden, ne kadarlık bir kısmının bu tahvil ihracında değişim ürünü olarak konulacağı ile ilgili detaylar konuşuldu. 
     
Tüpraş ne diyecek      Fakat bu işe Tüpraş yönetiminin bakışı da önemli. 
     Çünkü bu operasyonu Hazine, ilk kez deneyecek. Yurtdışında bu tip ihraçlar çok, örnekler var. Ancak Tüpraş için konu hassas. 
     Çünkü Tüpraş, AB normlarına uyum konusunda sıkı çalıştı. Yatırım ve iş çeşitlemesiyle ilgili start aldı. Petkim Yarımca’yı aldı. İzmir Rafinerisi için yola çıktı. Kalitesini belgeledi. Ve yakında reyting konusunda bir şirketle anlaşıp not alacak. Reytingi yüksek, verimliliğini artıran bir kamu kuruluşu. 
     Hazine için cazip, Tüpraş için acaba aynı cazibe söz konusu mu Göreceğiz... Eh, Türkiye’nin en büyük petrol ithalatçısı şirket, dördüncü kez halka arz edilmedi ama ihraç edilecek... 
     
     







İslam tartışması 


Yalan rüzgarı 


Robertson Irak için zemin mi hazırlıyor 


Kıbrıs ya da uçurumun kenarında politika 


Terim'le dün başbaşa 


Beraat ettim 


YÖK'e ulu çınar dopingi 


Ankara tavrını açık anlatmalı 


Tüpraş’lı tahvil ihracı 


Tema'dan Dünya 2001 Raporu 


Turkcell'in piyasa değeri onda bire düştü 


Devletin iç borcu 100, iç borçtan alacağı 70 


Su akar Bakanlık doldurur 


</TEXT>
</DOC>
