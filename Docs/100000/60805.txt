<DOC>
<DOCNO> 60805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/spor/aspo.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak ceza kesti 
</HEADLINE>
<TEXT>

Galatasaray Futbol Şubesi Sorumlusu Abdürrahim Albayrak, Brezilyalı Capitao’nun gelişini kendisine bildirmeyen Mete Razlıklı’yı Antalya kampı kafilesine almadı 
     CÜNEYT KARAKAYA 

     Gazetede okudu 
     SARI - Kırmızılı takımın sempatik yöneticisi, son hafta içindeki gelişmelerden kendisini haberdar etmeyen Dış İlişkiler Sorumlusu Mete Razlıklı’yı, Antalya’daki kamp kafilesinden çıkardı. Brezilyalı Capitao’nun gelişini gazetelerden öğrenen ve küplere binen Albayrak, "Nerden çıktı bu adam " diye isyan ederken, tepkisini de Razlıklı’ya bildirdi. 
     
     Cansun onayladı 
     GALATASARAY’I karıştıran "habersiz" transferin devamı Albayrak’ın beklenmeyen tepkisiyle devam etti. Sempatik yönetici Mete Razlıklı için, "Futbol Şube Sorumlusu yetkimi kullanarak onu kampa götürmüyorum. Ben Razlıklı’nın cezasını bu şekilde kestim" dedi. Albayrak’ın bu kararı verirken Başkan Mehmet Cansun ile görüştüğü ve onayını aldığı öğrenildi. 
     
     Radikal karar 
     KONUYU yönetime de taşıyan Albayrak’ın, Capitao’nun gelişini "Benim böyle bir durumdan nasıl haberim olmaz Gerekirse çeker giderim" sözleriyle yorumladığı da belirtildi. Özhan Canaydın’a yakınlığı ile bilinen Razlıklı’dan uzun süredir rahatsız olan yönetimin, radikal önlemler alma aşamasına geldiği belirtildi. Pazartesi günü yapılacak yönetim kurulu toplantısında kesin karar verilecek. 
     



 SPOR 


























</TEXT>
</DOC>
