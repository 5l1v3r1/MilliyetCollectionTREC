<DOC>
<DOCNO> 83270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko20.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Erken seçim ekonomiyi kötü etkiler" 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkan Yardımcısı Aldo Kaslowski, erken seçimin ekonomiyi kötü bir şekilde etkileyeceğini düşündüklerini bildirdi. 
     Kaslowski, Yunanistan Ekonomi Bakanı Nikos Christodoulakis onuruna Hilton Oteli'ne verilen yemek öncesinde gazetecilerin sorularını yanıtladı. 
     Bir gazetecinin, Devlet Bakanı Kemal Derviş'in seçime ilişkin açıklamalarını hatırlatarak, ''Seçimin konuşulması için ortam uygun mu, erken mi '' sorusu üzerine, Kaslowski, açıklamayı henüz okumadığını belirtti. 
     Kaslowski, ''Ama haliyle Ankara'da söylenmese bile, kesin böyle bir havaya girildiğini görüyoruz. Olabilir... Bunun kendisi için ne demek olduğunu bilemiyoruz. Politikaya artık girme zamanı mı geliyor, gelmiyor onu bilemiyorum'' dedi. 
     Erken seçimin ekonomiyi nasıl etkileyeceğinin sorulması üzerine de Kaslowski, şunları söyledi 
     ''Erken seçim ekonomiyi zor, kötü bir şekilde etkiler diye düşünüyoruz. Erken seçim, olsa olsa ilkbahar olarak düşünülebilir. Bu bile bizim takvimizi oldukça etkiler. Çünkü takvimimiz, başta Avrupa Birliği olmak üzere çok doludur. Avrupa Birliği'ne yılsonuna kadar verdiğimiz sözler var. Avrupa Birliği dediğimiz zaman bu önümüzdeki 1-2 ay meselesidir. Çünkü Parlamento'nun da tatile gireceğini 
     düşünürseniz, çok az zamanımız var. Sonuçta etkiler diye düşünüyoruz ama kaçınılmaz olabilir.'' TÜSİAD Yönetim Kurulu Üyesi Cem Duna da Devlet Bakanı Kemal Derviş'in açıklamasına ilişkin soru üzerine, kendisinin bu açıklamadan anladığı şeyin, ekonomik programın başarıyla uygulanabilmesi için bazı belirsizliklerin ortadan kalkması olduğunu söyledi. Bunların başında sürekli yapılan seçim spekülasyonlarının geldiğini ifade eden Duna, Kemal Derviş'i kastederek, ''Dolayısıyla cevabı şu, Bir an önce bu konuda açıklık getirilirse, ekonomi programının uygulaması da o anlamda başarılı olur diyor. Yoksa bir erken seçim olsun çağrısı değil'' dedi. Demecin devamına bakıldığında Derviş'in kendisi açısından herhangi birşey söylemediğine değinen Duna, ''Zaten seçim tarihinin belirli olduğu düşünülürse, bu nasıl değerlendirilir '' sorusuna, şu yanıtı verdi ''Türkiye'nin siyasi tarihinde 5'er yıllık arayla seçimlerin yapıldığı pek görülmemiş bir örnek. Dolayısıyla her zaman 5 yıldan daha kısa olacağına dair bir varsayımdan hareket ediliyor ve bu son gelişmelerde sayın Başbakan'ın sağlığı nedeniyle spekülasyonlar artınca, belki böyle bir açıklık getirme ihtiyacı duymuş olabilirler.'' 
     





</TEXT>
</DOC>
