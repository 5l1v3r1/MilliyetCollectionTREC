<DOC>
<DOCNO> 98827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/yazar/guclu.html </URL>
<DATE> 2002/07/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteyi kazananlara af geliyor 
</HEADLINE>
<TEXT>

     Milli Eğitim Bakanı Necdet Tekin müthiş pratik. Bir sorun olduğunda hiç zamana bırakmıyor. Hemen bir inceleme ekibi kurduruyor, ardından da gerekeni yapıyor. Eski bakanlar öğrenciye uzunca bir eziyet dönemi çektirmeden bir hak vermezlerdi. Hatta bu yüzden adı Milli Eziyet Bakanlığı’na çıkmıştı. Ama yeni bakan farklı. Ortada bir sorun varsa ve çözümü gerekiyorsa hiç uzatmıyor. Dahası işi bürokratlara bırakma yerine kendisi inceliyor ve karar veriyor... 
     Bu kapsamdaki pratik kararlardan birisi de üniversiteyi kazanma durumuna gelip liseden mezun olamayan öğrencilerin durumuna ilişkin. Önceki gün sohbet ederken konu bu noktaya geldi. "Bu yöndeki istekler doğrultusunda hazırlıklara başladık. İçlerinde çok haklı durumda olanlar var. Kazananlar mağdur edilmeyecek" dedi. 
     Anlaşılan o ki tercihler yapılıp, yerleştirme işlemi bittikten sonra üniversiteye girmeye hak kazananlar bir şekilde mezun edilecekler. Nasılı konusunda değişik formüller üzerinde çalışılıyormuş. Ayrıntılar yakında açıklanacak. 
     Bakan Bey’in üzerinde yoğunlaştığı bir diğer konu ise sınavlarda sıfır alan ya da birincisi açıkta kalan okullar. Bu okulları tek tek tespit edip bu başarısızlığın nedenlerini araştıracağım. Tıkanıklık neredeyse çözeceğiz diyor .. 
     
Tercih kurbanı olmayın      Şu günlerde bir milyonu aşkın evde milyonlarca kişi tercih heyecanı yaşıyor. Anne babalar adaylardan daha da heyecanlı. Daha çok onlar arayıp soruyor. Hangi üniversite, hangi meslek ve tercih sıralamasına ilişkin püf noktalarını bir bir sanki kendileri üniversiteye gireceklermişçesine en ince ayrıntısına kadar araştırıyorlar. İyi de yapıyorlar. Eğer onlar da olmazsa yaz sıcağı ve sınav stresinden patlama noktasına gelen adaylardan sağlıklı kararlar almalarını beklemek hayal olur. 
     Tercih kurbanı olan adaylara, yani yanlış tercih sıralaması yapıp hayatını zehir edenlere bakıldığında daha çok ilgisiz velilerle karşılaşıyoruz. 18, 19 yaşındaki bir gencin meslek ve üniversite seçimi konusunda sağlıklı bir karar vermesi çok zor. Anne babalar bu konuda hem daha deneyimliler hem de ulaşılabilecek kaynaklar konusunda daha somut sonuçlar alabilirler. 
     Öncelikle meslek seçimini şansa bırakmamak gerekiyor. Bugünün koşullarından çok, 5 hatta 10, 15 yıl sonrayı düşünmek gerekiyor. Aynı şekilde üniversite takıntısını da bir kenara bırakmak, şu aşamada verilecek en doğru kararlardan birisi. Adayların önemli bir bölümü ille de şu üniversite olacak diye bir başka üniversitedeki çok istedikleri bölümden feragat ediyorlar. Oysa 4 yıllık üniversite yaşamı çok hızlı gelip geçiyor. Ama meslek ömür boyu kalıyor. Bu yüzden öncelik bir ömür boyu sevilerek yapılacak meslekte olmalı. Üniversite de elbette önemli ama öncelik mutlaka ve mutlaka meslek seçiminde yoğunlaşmalı. 
     Bu konuda daha pek çok ayrıntı kafaları kurcalamaya devam ediyor. İşte bu yüzden bugünkü Genç Bakış’ta üniversite ve meslek seçimini, yani tercihleri ele aldık. Önemli konuklarımız var. Her ne kadar saati geç de olsa izlemeye değer. Kanal D, 23.55 
     Özetin özeti Üniversiteye girişin en önemli basamağı tercihler. Önemli olan üniversiteyi kazanmak değil, mutlu bir öğrencilik ve sonrasında da mutlu bir iş yaşamı. Bu sakın unutulmamalı .. 
     
     







Anadilde yayın ve öğrenim 


Derviş’in acelesi yok 


3 Kasım’da artık seçim var ama... 


Derviş - Bayar katsayıları 


Sadakatin çağı biterken... 


Üniversiteyi kazananlara af geliyor 


Irak için alternatif planlar... 


Derviş’e Eczacıbaşı desteği 


Bakalım kaç Michael Jackson daha batacak 


Bu Meclis’in nesi kötü 


</TEXT>
</DOC>
