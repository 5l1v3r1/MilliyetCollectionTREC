<DOC>
<DOCNO> 52519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/dunya/dun05.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs için sert sözler 
</HEADLINE>
<TEXT>

Ecevit Zorla birleşme soykırım getirir Bahçeli Sınırsız bedel ödemeye hazırız 
     ANKARA Milliyet 

     Kuzey Kıbrıs Türk Cumhuriyeti’nin KKTC kuruluşunun 18. yıldönümü Ankara ve Lefkoşa’dan dünyaya Türk tutumuyla ilgili sert mesajların verilmesine vesile oldu. 
     Başbakan Bülent Ecevit, AB ve BM genel sekreterliklerinin istediği gibi, Kıbrıs’ta Rumlarla Türklerin bir arada yaşamak zorunda bırakılmaları halinde, Rumlar’ın soykırım ve terör uygulamasının daha ağır biçimde gerçekleşeceğini söyledi. Ecevit, "Benim Kuzey Kıbrıs’ı gözden çıkaracağımı öne süren bir kişinin aklına şaşarım" dedi. 
     Ecevit, DSP grubunun dünkü toplantısında, 1960 başlarında uluslararası anlaşmalar gereği Kıbrıs’ta Türklere bazı haklar tanındığını, ancak 1963 sonlarından itibaren bu hakların tümünün Kıbrıslı Rumlarca işlemez hale getirildiğini kaydetti. Kıbrıs Anayasası’ndaki Türklerle ilgili bütün hakların çiğnendiğini vurgulayan Ecevit şöyle konuştu 
     "Türkiye’nin baskısıyla bir noktada Türklere yönelik soykırımı ve terörizmi uygulamaktan vazgeçmek zorunda kaldılar. 1974 Barış Harekatı’yla Kıbrıslı Türkler özgürlüğe ve bağımsızlığa kavuştu, ancak KKTC’yi Türkiye dışında hiçbir ülke tanımadı, ama er geç tanıyacaklar. Eğer iki ayrı devlet zorla birleştirilecek olursa ertesi günden itibaren Rumlar kuzeye akın edecek, Türkler’in evlerini işgal edecektir. Bu niyetlerini şimdiden yetkili ağızlardan açıkça belirtiyorlar." 
     Başbakan Yardımcısı Devlet Bahçeli dünkü yazılı açıklamasında, "AB için Kıbrıs’ta ödeyeceğimiz herhangi bir bedel yok. Buna karşılık ödemeye hazır olduğumuz bedelin sınırsız olduğu bilinmeli" dedi. Bahçeli "Kıbrıs sorununun çözümünde ilerleme sağlanamamasının temel nedeni tüm siyasi ve hukuki unsurlar göz ardı edilerek başlatılan Kıbrıs’ın AB üyelik süreci’dir. Türkiye, siyasi çözüm öncesi bölünmüş Kıbrıs’ın AB’ye alınmasını kabul etmeyecektir" dedi. 
     



 DÜNYA 

















</TEXT>
</DOC>
