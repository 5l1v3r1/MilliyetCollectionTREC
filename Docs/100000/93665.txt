<DOC>
<DOCNO> 93665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun18.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 2 milyondan fazla uyuşturucu bağımlısı var 
</HEADLINE>
<TEXT>

     İran Sosyal Hizmetler Derneği Başkanı Mahmud Muzaffer, uyuşturucu bağımlısı sayısının 2 milyonu aştığını, bunun toplam nüfusun yüzde 1.2 ila 2'sine denk düştüğünü söyledi. 
     İRNA'nın haberine göre, Muzaffer, uyuşturucu bağımlılarıyla ilgili seminerde yaptığı konuşmada, İran'ın uyuşturucu yolu üzerinde bulunmasının, bağımlı sayısını artırdığına dikkat çekerek, uyuşturucuyla mücadelede en iyi çözümün talebi azaltmak olarak düşünüldüğünü kaydetti. 
     Bağımlılığın AIDS ve Hepatit gibi hastalıkların kökeni olduğunu da kaydeden Muzaffer, cezaevindeki mahkumların yüzde 60'ının uyuşturucu suçundan yattığını, AIDS hastalarının yüzde 64'ünün bağımlı, bunların yüzde 88'inin erkek, yüzde 12'sinin de kadın olduğunu söyledi. 
     İran Uyuşturucuyla Mücadele İdaresi Genel Sekreteri Muhammed Fallah'a göre ise ülkedeki uyuşturucu bağımlıların kesin sayısına ilişkin bilgiler mevcut değil. 
     Bu arada güneydeki Fars eyaletinin Lemard kasabası Sağlık ve Tedavi İdaresi Başkanı Ekber Ecrayi, her yıl İran üzerinden 2 bin ton uyuşturucunun nakledildiğini belirtti. 
     Uyuşturucu kullanıcılarının çoğunun ortalama 20 ila 30 yaşında olduğunu belirten Ecrayi, bağımlıların yüzde 69'unun afyon, yüzde 26'sının eroin ve geri kalanın ise diğer uyuşturucu türlerini 
     kullandığını söyledi. 
     İran'ın dünyada afyon ele geçirmede ilk sırada olmasına rağmen, uyuşturucu kullanımının hala ciddi sorun olmaya devam ettiğini belirten Ecrayi, işsizlik, yoksulluk ve parçalanmış ailelerin uyuşturucu bağımlılığının artmasının temel nedenleri arasında bulunduğunu kaydetti. 
     





</TEXT>
</DOC>
