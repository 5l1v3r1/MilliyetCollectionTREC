<DOC>
<DOCNO> 91587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo07.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''İlhan Mansız Türkiye'nin Vieri'si..'' 
</HEADLINE>
<TEXT>

     17. Dünya Kupası'nda Senegal'i yenerek yarı finale yükselen A Milli Futbol 
     Takımı için İtalyan La Gazzetta dello Sport Gazetesi, ''Asla böyle bir Türkiye görülmedi'' yorumunda bulundu. 
     ''Altın gol''ün sahibi İlhan Mansız'ı, ''İstanbul'un Vieri'si'' olarak tanımlayan La Gazzetta dello Sport, Beşiktaş'ta oynayan futbolcunun İtalya'da ilk olarak küçük bir takıma, daha sonra da FC Juventus'a gelmeyi düşlediğini savundu. 
     Corriere dello Sport Gazetesi de, ''Türkiye, Rivaldo'yu bekliyor'' başlığı altında verdiği haberlerde, ''Türkler, başları dik ilerliyorlar. Türkiye'nin Vieri'si İlhan Mansız, Afrika'nın Dünya Kupası düşünü parçalıyor. Güneş'in çocukları için yarı finalde sabırsızlıkla beklenen bir rövanş'' ifadelerini kullandı. 
     Milli takımın başarısında Hasan Şaş'ı ön plana çıkartan Tutto Sport Gazetesi, ''Hasan Şaş, Milan'ın lideri'' başlığı altında AC Milan Kulübü'nün Türk futbolcuyu transfer etmek istediğini ileri sürdü. Hasan Şaş hakkında, ''Galatasaray'ın ileriye dönük orta alan oyuncusu, Hakan Şükür'ü gölgede bıraktı. Sahanın en iyisiydi, Türkiye'yi yarı finale taşıdı'' denildi. 
     AC Milan'ın, Hasan'a ciddi bir öneride bulunduğunu savunan gazete, kırmızı-siyahlıların Inzaghi, Shevchenko ve Tomasson'un yanında Hasan Şaş'ı da oynatmak istediklerini bildirdi. Gazetede ayrıca Ümit Davala'nın, ''San Siro'ya bir gün başaktör olarak döneceğim'' dediği ifade edildi. 
     İtalya'daki diğer gazetelerden Corriere della Sera, ''Türkiye durdurulamaz. Tarihinde ilk kez yarı finale çıkıyor. Mucizeye imzasını hiç kimsenin istemediği teknik direktör atıyor ve milli takımın yüzünü değiştiriyor'', La Stampa, ''Türk işi, İtalya'nın döküntüleriyle yoluna devam ediyor. Milan'dan kovulan Ümit ve Inter'in yedek kulübesinde oturan Emre, düş kırıklığı olan kaptan Hakan Şükür'ün her zaman ilk golünü atmasını beklerken, beklenmedik süprizi gerçekleştiriyorlar'', Il Messaggero, ''Türkiye tarihte, 5 ölümlü bayram. Galatasaray'ı örnek alarak 2000 yılında büyümüş bir milli takım. Dışarıda oynayan yetenekli oyuncuları, pratik oyunu, Alman altyapısı ve Türklerin patlaması. Güneş'in takımı herkesi şaşırtıyor'', La Repubblica, ''Türkiye tarihte, Brezilya onun alın yazısı'' denildi. 
     

     
</TEXT>
</DOC>
