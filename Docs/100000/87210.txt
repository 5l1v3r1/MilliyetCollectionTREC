<DOC>
<DOCNO> 87210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/soneko15.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı ''İstanbul Yaklaşımı sihirli değnek değil'' 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, ''İstanbul Yaklaşımı sihirli değnek değil. Her firma İstanbul Yaklaşımı kapsamına alınamaz'' dedi. 
     TBB'nin 45. Olağan Genel Kurulu'nda konuşan Akçakoca, 2001 yılının herkes için çok zor geçtiğini, 2002 için de çok kolay geçeceğini söylemenin mümkün olmadığını, yine zorluklar içinde olunduğunu belirtti. 
     Akçakoca, son iki krizden alınan dersten yola çıkarak aracılık fonksiyonuna odaklanmış, iç ve dış şoklara dayanıklı, uluslararası ölçekte rekabet edebilir bir bankacılık sistemine ulaşabilmek için geliştirilmiş olan yeniden yapılandırma programı uygulandığını anlattı. 
     
     BAYINDIRBANK'I AKTİF YÖNETİM ŞİRKETİNE DÖNÜŞTÜREBİLİRİZ 

     Bu programın birinci aşamasında kamu bankalarının yeniden yapılandırılmasının söz konusu olduğunu hatırlatan Akçakoca, yeniden yapılandırmanın yıl sonuna kadar sonuçlanmasının beklendiğini söyledi. Akçakoca, bugüne kadar TMSF'ye alınan 19 bankanın 4'ünün ellerinde, 2'sinin satışta bulunduğunu hatırlatarak, ''Bayındırbank'ı da belki yarın-öbür gün aktif yönetim şirketine dönüştürebiliriz ama her halükarda bir tahsilat için köprü banka olarak kullanmayı düşünüyoruz'' dedi. 
     Akçakoca, gözetim ve denetim çerçevesindeki çalışmalar ve etkinliği artırıcı düzenlemelere de değindi. 
     
     İSTANBUL YAKLAŞIMI 

     Akçakoca, İstanbul Yaklaşımı'nda gecikmeli de olsa bir uyum içerisinde anlaşmaya varmalarından dolayı Bankalar Birliği'ni tebrik ederek teşekkürlerini iletti. 
     Engin Akçakoca, sözlerini şöyle sürdürdü 
     ''Bu ekonominin beklediği bir anlaşmaydı. Öğrendim ki imzası da bugün bitiyor. Hepinizi candan kutluyorum. Şunun altını çizmek istiyorum ki, İstanbul Yaklaşımı sihirli değnek değil. Sizler bunu kamuoyuna anlatın. Her firma İstanbul Yaklaşımı kapsamına alınamaz, mümkün değil. İstanbul Yaklaşımı'nın ekonomiye gerçekten katkısını görmek istiyorsak hakkıyla uygulamamız lazım. Yani yeniden yapılandırılmakla ekonomiye katkıda bulunacak firmalar varsa hakikaten bütün gücümüzle arkasında duralım ve ekonomiye kazandıralım. Sırf yeniden yapılandırılmış olmak için yeniden yapılandırma yapmayalım. Gücümüz içinde değilse hiç dokunmayalım.'' 
     
     İSTANBUL YAKLAŞIMI'NI DÜZGÜN ÇALIŞTIRALIM 

     Firmaları üçe böldüklerini bildiren Akçakoca, canlı olanlarla ilgili bir problem bulunmadığını, ufak bir destekle ekonomiye tekrar katkıda bulunacak firmaların İstanbul Yaklaşımı kapsamında olduğunu söyledi. 
     Onun dışında kalan firmalar için aktif yönetim şirketi veya ikinci el pazarını muhakkak çalıştırmak gerektiğini kaydeden Akçakoca, şöyle konuştu 
     ''İstanbul Yaklaşımı'nı düzgün, hakkıyla çalıştıralım. Onun dışında kötü alacaklarla ilgili muhakkak satış ikinci el pazarını geliştirelim. 
     Hiçbir şey yapmaz isek kötü alacakların veya kötü aktiflerin farkına varamazsak, hem bankacılık sektörünü hem mali sektörü olumsuz etkilemeye devam edecek. Ne kadarının zarara dönüşeceğini bilemeyeceğiz, bilançomuzu nasıl etkileyeceğinin farkına varmayacağız. 
     Bunları görelim. Bilançomuzda gerçek karşılıklarıyla beraber yansıtalım. Yansıttıktan sonra hepimiz aynı şekilde düşünmeye başlayıp ikinci dilimi araştıracağız. Bilançolara bir renk bir canlılık gelecek.'' 
     





</TEXT>
</DOC>
