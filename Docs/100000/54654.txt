<DOC>
<DOCNO> 54654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/spo01.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL ŞAKA YAPTI 2-1 
</HEADLINE>
<TEXT>

Sakaryaspor karşısında yenilgiden güçlükle kurtuldu. Türkiye Kupası’nda tur şansını altın golle buldu. Tuncay’ın şok vuruşuna Ahmet Dursun ile İlhan Mansız yanıt verdi 
     GALATASARAY’IN, Erzurum’da yaşadığı şokun ardından Beşiktaş, Sakaryaspor önünde ecel terleri döktü. İkinci Lig A Kategorisi’ndeki rakibi önünde Tuncay’ın şok golüyle zor anlar yaşayan Siyah - Beyazlı ekip, 72. dakikada Ahmet Dursun’un golüyle maçı uzatmaya götürdü. Sakarya’nın uzatmada kaçırdığı iki golün ardından Nihat’ın ortası ve İlhan Mansız’ın kafa vuruşuyla altın golü bulan Kartal, Türkiye Kupası’nda dördüncü kademe şansını yakaladı. Sakaryaspor ise normal sürede galibiyet şansını kaçıran taraf oldu. 
     
     Dakika dakika maç 
     Dakika 12 Tuncay orta sahadan atılan pasla hareketlendi, bomboş durumda Fevzi'nin bacak arasından ağları havalandırdı 0-1 
     Dakika 14 Nihat ortaladı. Sertan'ın altı pas üzerinden şutu kaleyi bulmadı. 
     Dakika 34 Sertan ceza sahası yayından vurdu. Savunmadan döndü. İbrahim şutladı. Top Veysel'de kaldı. 
     Dakika 57 Koray'ın pasıyla savunmanın arkasında buluşan Murat bomboş durumda topu kaleye yuvarlayamadı. 
     Dakika 70 İbrahim'in soldan ortaladığı topu elverişli durumda bulunan İlhan'dan önce kaleci Veysel aldı. 
     Dakika 71 Ahmet Dursun ceza alanında topla buluştu ve vurdu. Bülent'ten seken top Veysel'i yanılttı, ağlara gitti 1 - 1 
     Dakika 76 Nihat'ın kornerinde Bayram iyi vuramadı. Top Tayfur'un önünde kaldı, ancak tecrübeli oyuncu pozisyonu harcadı. 
     Dakika 85 Ahmet Dursun, İlhan'a "al da at" dercesine bıraktı. Ancak genç golcü zor olanını yaptı ve topu üstten auta attı. 
     Dakika 97 Aydın'ın pasında topla buluşan Koray, Fevzi'nin açıldığını gördü, şutladı. Ama top kaleyi bulmadı. 
     Dakika 98 Koray ceza alanında topla buluştu, geçmeye çalıştığı Ahmet Yıldırım'ın kolundan çekmesiyle kendini yerde buldu, hakem "devam" dedi. 
     Dakika 99 Nihat aut çizgisinden ortaladı. Altı pas üstünde bulunan İlhan kafayı vurdu ve altın gole imzasını attı. 
     
     Bu maçı unutun’ 
     DAUM, maçtan sonra basın toplantısı yapmadan stadı terk ederken, soyunma odalarında oyuncularına terapi uyguladı. Alman hoca, kupa maçlarının hep böyle geçtiğini söyledi, "Hele tek maçlar sürekli sıkıntı yaratmıştır. Önemli olan kazanmaktı. Hatalarımız vardı. Ancak bunları kafanızdan atın, Fenerbahçe’yi düşünün. Rakibimizi yenmeliyiz. Aksini düşünemiyorum" diye uyarıda bulundu. 
     KAPTAN Tayfur ise maçla ilgili yorumunda "Kaybetsek, biterdik" itirafında bulundu. Siyah - Beyazlı tecrübeli oyuncu, "Yediğimiz gol, oyun düzenimizi bozdu. Ancak bu özellikle ilk yarıda kaçırdığımız dört net pozisyon vardı. Birini atsaydık, sıkıntı çekmezdik. Çok şükür tur atladık. Yoksa Fenerbahçe maçı öncesi moral olarak biterdik" ifadesini kullandı. 
     
     Çınar devrildi 
     HAKEM İbrahim Çınar maç boyunca yaptığı hatalarla deneyimsiz olduğunu kanıtladı. Faul düdüklerinde bir türlü istikrarı yakalayamayan Çınar kartlarda da büyük yanlışlar içine düştü. Sakaryaspor’un ikinci yarıda kaçırdığı gol sonrası kendisini adeta tartaklayan Beşiktaşlı futbolculara kart bile çıkarmayan İbrahim Çınar, İlhan’ın kartlık tabanını yine es geçti. Ayrıca uzatmada Ahmet Yıldırım’ın ceza alanı içinde Tuncay’ı çekerek indirmesine de seyirci kaldı. 
     
     Notlar 
     Bilgili bekleniyor 
     BEŞİKTAŞ’TA, olağan kongre öncesi Başkan Serdar Bilgili’nin yeniden aday olup olmayacağı tartışılıyor. Bilgili’nin, hem yönetimde, hem de kongre üyelerinin önde gelen liderleriyle yaptığı görüşmelerde nabız yokladığı kaydedildi. Başkan’ın karar vermek için Fenerbahçe derbisini beklediği ileri sürüldü. 
     
     Ahmet’ten siftah 
     SEZONUN ilk maçında Trabzon’a gol atan Ahmet Dursun 13 hafta sonra golle yeniden buluştu. Uzun süre sahalardan uzak kalan genç futbolcu dünkü ilk gole imza attı. 
     
     Hakem isyanı 
     DAUM ilk yarıya bir dakika ekleyen orta hakem İbrahim Çınar’a isyan etti. Alman hoca dördüncü hakem Oğuz Uğurlu’na saatini göstererek, "Ben de kronometre tutuyorum. Bir dakikadan fazla durdu maç" diye bağırdı. 
     
     Nihat yolcu 
     İSPANYA’NIN Real Sociedad kulübü ile prensip anlaşmasına varan Nihat’ın Fenerbahçe derbisinde oynadıktan sonra gideceği belirtildi. Genç futbolcunun bu konuda Real Sociedad ile görüştüğü de iddia edildi. 
     



 SPOR 
























</TEXT>
</DOC>
