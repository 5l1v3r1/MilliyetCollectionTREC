<DOC>
<DOCNO> 98800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/spor/spo05.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat... Dikkat 
</HEADLINE>
<TEXT>

Futbol Federasyonu’nun küfüre hakem anonslarıyla önlem almaya karar vermesi spor camiasında endişe yarattı. Saha kapatma cezasına kadar gidebilecek uygulamanın kriteri henüz belli değil 
     SAHALARDAKİ kötü tezahüratı hakemlerin anonslarıyla durdurmaya hazırlanan Futbol Federasyonu’nun son kararı tartışma yaratmaya devam ediyor. Kulüp yöneticileri uygulamanın standardının belli olmadığını savunurken, spor adamları hakemlerin ateşe atıldığını belirttiler. Hakemler de aksaklıklar olabileceğini belirtiyorlar. Maçlarda hakemin ikinci anonsu, küfür eden taraftarın takımının sahasını kapatıyor, devamı halinde ise seyircisiz oynama cezası geliyor. 
     
Yük yine hakemdeATTİLA GÖKÇE-Milliyet Gazetesi Spor Yazarı 
     SON yıllarda tribünlerde oluşan taraftar agresyonu karşısında futbol federasyonu yönetmelikte sertleşme anlamına gelecek değişiklikler yapıyor. Yeni uygulamayla tıpkı daha önceki küfür anonslarında olduğu gibi yük ve sorumluluk yine hakemin sırtına biniyor. Hakemlerin ne zaman standarda uyacağı, ne zaman kahramanlık duygusuna kendilerini kaptırarak gündem oluşturacağı bilinmez. Saha dışındaki tribün olaylarıyla ilgili konularda hakemin dışında sorumlu gözlemciler ve yardımcı ekipler görev almalıdır. 
     
Standart yakalanmalıÖZKAN SÜMER-Trabzonspor Başkanı 
     Karar resmi olarak bize ulaşmadı. Ancak bildiğim kadarıyla yerinde ve gecikmiş bir uygulama. Yıllardan beri FIFA’nın bu konuda bir takım uygulamalar yaptığını biliyorduk. Kulüpler taraftarına bir anlamda böylece sahip çıkacak. Ancak tek çekincemiz uygulamada bir standardın yakalanamamasıdır. Bir kulübe farklı, diğer kulübe farklı kural uygulanmazsa tribünlerimiz daha çağdaş bir düzeye ulaşır. 
     
Bağcı dövülmesin deATİLLA KIYAT-Fenerbahçe Yöneticisi 
     KÜFÜRÜ durdurmaya hizmet edecek her türlü önlemi, Fenerbahçe olarak desteklemekteyiz. Bu uygulama küfürü durdurur mu, durdurmaz mı, onu şimdi tahmin edemiyorum. Alınacak tedbirler acele kararlarla olmamalı. Seyirciyi bazen kulübün aldığı para cezası ilgilendirmeyebilir. Saha kapatma cezası seyirciyi elbette ilgilendirir. Amaç bağcıyı dövmek değil, üzüm yemek olmalı. Küfür son bulacaksa destekleyeceğiz. 
     
Kriterler belirlenecek’      FAAL Futbol Hakemleri Derneği Başkanı Metin Tokat, "Kötü tezahürata karşı alınan karar hakem açısından olumlu görünüyor. Çünkü maçı tatil etme sorumluluğu ortadan kalkıyor. Burada önemli olan hakemlerin kötü tezahürat karşısında standart kararlar verebilmesi. Tezahürat oyuncuyu, hakemi etkiliyorsa anons yapılmalı. Seminerdeki en önemli konumuz bu standardı sağlamak" dedi. 
     AKSAKLIKLARI en aza indirmeyi amaçladıklarını belirten Tokat seminerde de bu konuyu işleyeceklerini belirtti ve "Tüm hakemlerimizin aynı kararı maç ve takım gözetmeden verebilmesi önemli. Bunun kriterlerini oturup konuşacağız. Her yeni kararda uygulama olmadan aksaklık görülmüyor. Mutlaka bunda da bazı aksaklıklar olacak. Ağır cezalar karşısında seyirciyi eğitmek yöneticilerin görevi" yorumunu yaptı. 
     
Hakemler Kuşadası’nda      42. Uluslararası Hakem Semineri bugün Kuşadası’nda başlıyor. Üst klasman hakem ve yardımcılarının katılacağı seminerde FIFA kokartlı 7 hakemin sözlü ve kondisyon sınavları yapılacak. UEFA Hakem Komitesi Başkanı Volker Roth’un da izleyeceği seminere Süper Lig kulüp yöneticileri ile teknik adamlar da davet edildi. Üç gün sürecek olan seminerde geçen sezon yapılan hakem hataları, hakem - futbolcu diyaloğu, kötü tezahürat konusunda standart kararların verilmesi gibi konular ele alınacak. 
     
Reklam geliri eğitime gidecek      FIFA’NIN yeni sezondan itibaren hakemlerin eşofman ve maç formalarına reklam almaları konusunda yayınladığı talimat doğrultusunda elde edilecek gelir hakemlerin cebine değil, eğitim çalışmalarına gidecek. Yıllık bir milyon dolara yakın bir gelirin hedeflendiği yeni uygulamada hakemlerin formalarına içki ve sigara dışında diğer firmaların reklamları alınabilecek. 
     



 SPOR 
























</TEXT>
</DOC>
