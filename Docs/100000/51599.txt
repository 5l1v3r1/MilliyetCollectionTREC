<DOC>
<DOCNO> 51599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sondun17.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı "Yüzlerce Taliban yanlısı yabancı gönüllü var" 
</HEADLINE>
<TEXT>

     Kuzey İttifakı, dün gece ele geçirdiği Mezar-ı Şerif kentinin yakınlarında, Taliban için Afganistan'da çarpışmaya gelen yüzlerce yabancı gönüllünün gizlendiğini açıkladı. 
     Kuzey İttifakı'nın Şii kanadı sözcüsü Zahir Vesik, Taliban ile birlikte çarpışmak için Afganistan'a gelen yüzlerce Arap ve Pakistanlı gönüllünün, Mezar-ı Şerif'in 10 kilometre batısındaki bir okulda bulunduklarını söyledi. Vesik, askerlerinin bu kişileri canlı olarak ele geçirmeye çalıştıklarını belirtti. 
     Bu arada, Afganistan'ın devrik Devlet Başkanı Burhaneddin Rabbani'nin sözcüsü Muhammed Abil, ittifak kuvvetlerinin Özbekistan sınırındaki Hayratan'ın kontrolünü eline geçirdiğini söyledi. 
     Abil, kendilerine bağlı kuvvetlerin, Taliban'ın Talokan'a bakan dağlık mevzilerini de aldığını kaydetti. 
     Öte yandan, Özbekistan'daki Kuzey İttifakı yetkilisi Haşim Saad, ittifak güçlerinin Mezar-ı Şerif'e girdiği zaman, halkın zaferi askerlerle birlikte kutladığını söyledi. Saad, halkın ittifak güçlerinin kente girmelerine yardımcı olduğunu, onlara yiyecek ve bilgi verdiğini belirtti. 
     Haşim Saad, Mezar-ı Şerif radyosunun da yayına başladığını ve ilk olarak Rabbani'nin halka mesajını yayınladığını açıkladı. 
     






</TEXT>
</DOC>
