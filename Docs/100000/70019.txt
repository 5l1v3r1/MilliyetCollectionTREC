<DOC>
<DOCNO> 70019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko31.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray sportif başarıları paraya çevirmek için atakta 
</HEADLINE>
<TEXT>

     Galatasaray Sportif Sınai ve Ticari Yatırımlar A.Ş., UEFA ve Süper Kupa Final 2000 konulu DVD ile GS logolu altın, ev tekstili, yapışkan bant üretimi ve satışı konusunda 4 şirketle anlaşma imzaladı. 
     Galatasaray A.Ş.'den Borsa'ya gönderilen açıklamaya göre, Mava Film ve Medya Dış Ticaret Ltd. şirketi ile imzalanan anlaşma, EUFA ve Süper Kupa Final 2000 DVD, DVD Plus, VHS ve VCD'lerinin üretim ve dağıtımını kapsıyor. 31 Aralık 2003 tarihine kadar geçerlilik süresi bulunan anlaşmayla, satılan ürün başına DVD'de bir Euro, VHS'de 0,5 Euro, VCD'de 0,25 Euro pay alınacak. Minumum 20 bin Euro yaklaşık 22.5 milyar lira lisans ücreti garanti edildi. 
     Goldaş Kuyumculuk da, GS logolu altın ve değerli mücevherat üretim ve dağıtımı için, net satış tutarı üzerinden yüzde 10 pay ve 10 bin dolar minimum lisans ücreti garantisi verdi. Anlaşmanın süresi, 24 Ocak 2003'de sona erecek. 
     Zorlu Linen GSL logolu ev tekstili ürünlerinin, Türk Henkel de GS logolu yapışkan bantın üretimi ve dağıtımı konusunda Galatasaray A.Ş. ile anlaştı. 
     Zorlu Linen, geçerlilik süresi 21 Eylül 2002 olan anlaşmayla, net satış tutarı üzerinden yüzde 12 pay, Türk Henkel ise 31 Mart 2003 tarihinde sona erecek anlaşmayla net satış tutarı üzerinden yüzde 10 pay verecek. Her iki şirket, 5 bin dolar minumum lisans ücretini garanti etti. 
     






</TEXT>
</DOC>
