<DOC>
<DOCNO> 92626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun20.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da esrarengiz cinayetler 
</HEADLINE>
<TEXT>

     Belçika'da Brüksel ve Anvers kentleri arasında otoyol üzerindeki bir benzinci yakınlarında, boğazı dikenli tellerle sarılmış bir ceset bulundu. 
     Brüksel Savcılığı Sözcüsü Jos Colpin, elleri arkadan bağlı olan erkek cesedinin kimliğinin belirlenemediğini, cinayetin bir hafta önce işlendiğini ve bunun bir ''infaz'' olduğunu söyledi. 
     Bir kamyon sürücüsü tarafından bulunan cesetle ilgili soruşturma başlatıldığı açıklandı. 
     Öte yandan bu sabah Ostende kenti plajında 31 yaşındaki bir Belçikalının cesedi, kumsal gezintisi yapanlar tarafından bulundu. 
     Bruges Savcılığı, cinayete kurban giden kişinin cesedine otopsi yapılacağını bildirdi. 
     Belçika'nın Gand kentinde de bu sabah, kolları ve bacakları kesilmiş bir kadın cesedi bulundu. Gand Savcılığı, kanalda bulunan cesedin kimliğinin belirlenemediğini, otopsi yapılacağını ve soruşturma açıldığını bildirmekle yetindi. 
     





</TEXT>
</DOC>
