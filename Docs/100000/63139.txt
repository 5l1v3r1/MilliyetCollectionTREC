<DOC>
<DOCNO> 63139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sonspo06.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe moralsiz 
</HEADLINE>
<TEXT>

     Birinci Süper Futbol Ligi'nde ikinci yarının açılış maçında dün Samsunspor'a 1-0 yenilen Fenerbahçe, 22 Ocak Salı günü yapacağı İstanbulspor maçı hazırlıklarına ara vermeden başladı. 
     Sarı-lacivertli futbolcuların, teknik direktör Werner Lorant yönetiminde, Samandıra Tesisleri'nde yapılan idmanda son derece moralsiz oldukları gözlendi. 
     Yaklaşık 1 saat süren idmanda, dünkü maçta forma giyen futbolcular, antrenör Oğuz Çetin eşliğinde koşu yaparken, diğerleri ise Lorant yönetiminde dar alanda çift kale maç yaptı. 
     Antrenman maçında kaleci Recep ile çarpışan Oktay ve Yusuf sakatlık geçirdiler. 2 futbolcu da saha içinde yapılan tedavilerinin ardından, idmanı sürdürdü. 
     Bu arada Fatih Akyel, kaleci Recep'i daha dikkatli olması için uyardı. Kaleci antrenörü Nurettin Yıldız da Fatih'i uyararak, "Sen oynamaya devam et, burada hoca var" dedi. 
     Samsunspor maçında sakatlanan Johnson, çalışmaya katılmadı. Ganalı futbolcunun durumu bugün çekilecek MR sonrası netlik kazanacak. Sakatlığı süren Mustafa Doğan ise takımdan ayrı çalıştı. 
     






</TEXT>
</DOC>
