<DOC>
<DOCNO> 93755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sontur25.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul metrosu, 29 Ekim'de havalimanına ulaşacak... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Aksaray-Yenibosna arasında yolcu taşıyan hafif metro sistemini Atatürk Havalimanı'na bağlayacak hattı, 29 Ekim'de hizmete açacaklarını bildirdi. 
     Gürtuna, Yenibosna-Havalimanı arasında yapımı süren 2 kilometrelik hafif metro hattını basın mensuplarıyla birlikte gezerek, bilgi aldı. 
     Dünya Ticaret Merkezi önündeki metro istasyonundan bindiği lokomotifi kullanarak Atatürk Havalimanı İstasyonu'na kadar giden Gürtuna, burada yaptığı konuşmada, belediye bütçesinin yüzde 60'ının yatırımlara, bunun da yüzde 55'inin ulaşım yatırımlarına ayrıldığını söyledi. 
     Gürtuna, dünyanın her yerinde metroların hükümet tarafından yapılmasına rağmen İstanbul'da ''şu yapar, bu yapar'' demeden ciddi bir raylı sistem proje demeti geliştirdiklerini ve bunları uygulamaya geçtiklerini kaydetti. 
     İstanbul'da daha önce ulaşım sorununun çözümünün karayolunda görülmesi nedeniyle bugüne kadar ciddi bir mesafe alınamadığını belirten Gürtuna, 1999 yılında hazırladıkları Ulaşım Master Planı'nda raylı sistemleri ''ulaşımın omurgası'' haline getirdiklerini ifade etti. 
     Gürtuna, Aksaray-Otogar arasında faaliyetini sürdüren hafif metro sistemini iki ayrı koldan Bağcılar-Mahmutbey-İkitelli-Başakşehir-Olimpiyat Köyü ve Atatürk Havalimanı'na ulaştırma çalışmalarının sürdüğünü bildirdi. 
     Yenibosna-Havalimanı arasındaki 2 kilometrelik hattın kaba inşaatının tamamlanarak rayların döşendiğini, elektromekanik montajının ise devam ettiğini anlatan Gürtuna, bu istasyonun devreye girmesiyle İstanbul'da raylı sistemlerin havalimanına ulaşacağını dile getirdi. 
     Gürtuna, hattın yapımında raylı sistemin doğrudan uygulanış metodu ile ısı ve depremsel değişimlere yönelik bazı olumlu tedbirlerin alınması noktasında ilk uygulamaların yapıldığını da kaydetti. 
     Toplam 25 milyon dolara malolan bu hattı, belediyenin kendi özkaynakları ile gerçekleştirdiğine işaret eden Gürtuna, İstanbul'da bütün metro sistemini kendilerinin üstlenmelerine karşın gelirlerinin yüzde 60'ının kesilmesinin, kente yapılan en büyük haksızlık olduğunu savundu. 
     Ali Müfit Gürtuna, havalimanı hattının Ağustos ayı içinde bitirileceğini ve ardından deneme seferlerinin başlayacağını ifade ederek, ''Havalimanı hattını, 29 Ekim'de Cumhuriyetimizin bir armağanı olarak İstanbul halkına sunmak istiyoruz. Havalimanımızı metro ile buluşturmak istiyoruz'' dedi. 
     
     HAREM-TUZLA RAYLI SİSTEM PROJESİ 
     Daha sonra Atatürk Havalimanı Dış Hatlar Terminali'nin altındaki istasyonu gezen Gürtuna, burada, gazetecilerin Harem-Tuzla arasında yapımı planlanan raylı sistem hattıyla ilgili sorularını yanıtladı. 
     Gürtuna, Bayındırlık ve İskan Bakanı Abdülkadir Akcan ile anlaştıklarını, ancak ulaştırmadan kaynaklanan birtakım problemleri aşmaya çalıştıklarını bildirdi. 
     Karayolu üzerinden giden bu hattın metro kapasitesinde olacağını ve Anadolu Yakası'nın raylı sisteminin omurgasını oluşturacağını anlatan Gürtuna, ''Bu hafta veya önümüzdeki hafta, son noktayı koyacağız' diye konuştu. 
     





</TEXT>
</DOC>
