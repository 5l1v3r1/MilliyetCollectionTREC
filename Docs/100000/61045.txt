<DOC>
<DOCNO> 61045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur01.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Doğalgaz fiyatlarını gözden geçirmek zorunluluk oldu'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, doğalgaz fiyatlarını yeniden gözden geçirmek ve yeni bir ayarlama yapmanın sadece bir siyasi tercih değil, zorunluluk haline geldiğini söyledi. 
     Yılmaz, TGRT'de yayınlanan ''Sağduyu'' programına katılarak, çeşitli konulardaki soruları yanıtladı. 
     Doğalgaz fiyatlarının dayanılmaz boyutlara ulaştığını, birçok yerde doğalgaz kullanan tüketicinin kömüre dönmeye başladığını ifade eden Yılmaz, bunun doğalgaz tüketimini azaltacağını hatırlatarak, BOTAŞ ve hükümetin bunu tercih etmeyeceğini söyledi. Yılmaz, ''Bu noktada artık fiyatları yeniden gözden geçirmek ve yeni bir ayarlama yapmak sadece bir siyasi tercih değil, zorunluluk haline gelmiştir'' diye konuştu. 
     Enerji ve Tabii Kaynaklar Bakanı Zeki Çakan'ın belediye başkanları ile yapacağı toplantının sonucunun kamuoyuna açıklanacağını belirten Yılmaz, şöyle konuştu 
     ''Bir yandan BOTAŞ kendi fiyatını aşağı çekecek, bir yandan belediyelerin BOTAŞ'tan aldıkları fiyatın üzerine koydukları çok fahiş oranlara gelmiş olan kar payları düşürülecek, bir yandan da hükümet doğalgaz üzerindeki vergilerde indirime gidecek. Ne kadar indirim yapılacağını söyleyemem. Umduğumuz gibi, yarısı kadar olmasa da önemli ölçüde indirim sağlanacak.'' 
     
     2002 yılı dönüm noktası 

     Yılmaz, Türkiye'nin 2002 yılında düzlüğe çıkabilmesi için nelerin gerekli olduğunun sorulması üzerine, Türkiye'nin 2002 yılına büyük bir iyimserlikle girdiğini ve bu iyimserliğin çok haklı nedenleri olduğunu belirtti. Yılmaz, şunları kaydetti 
     ''Bu iyimserliğin kalıcı olabilmesi, 2002 yılının bir rehavetle harcanması yerine çok iyi değerlendirilmesine bağlı. 2002 yılında yapmamız gereken en önemli şey, başlattığımız yapısal reformları tamamlamaktır. Türkiye 2002 yılını yapısal reformları tamamlama yönünde değerlendirirse 2003 yılında büyüme hızını dünyada en üst dereceye çıkarmaya aday bir ülkedir. 2002 yılı, 2001 yılı kadar zor bir yıl olmayacak. Bir dönüm noktası olacak.'' ''Kepenklerini kapatan esnaf yeniden kepenklerini ne zaman açacak bir tarih verebilir misiniz '' sorusunu da Yılmaz, ''Maalesef sosyal olaylarda ekonomi kadar kesin konuşmak, tarih vermek imkanı yok. 
     Zannediyorum ki, bir-iki aydan beri iyileşmenin bariz işaretlerini hepimiz günlük hayatta yaşamaya başladık. Tüketim ve taleplerde ciddi bir artış söz konusu'' yanıtını verdi. 
     2002 yılının başında tüm göstergelerin, 2001 yılı kadar zor bir 
     yıl olmayacağına işaret ettiğini anlatan Yılmaz, özellikle kamu finansmanı alanındaki disiplinin devam ettirilmesi ve yapısal reformlarda kararlılığın sürdürülmesi halinde 2002 yılında Türk ekonomisinin mutlak düzlüğe çıkacağını söyledi. 
     
     Bankalar kanunu 

     Bankalar Kanunu konusunda Devlet Bakanı Kemal Derviş'le bir anlaşmazlık yaşamadıklarını vurgulayan Yılmaz, Derviş'in, son liderler zirvesinde, söz konusu yasaya bankacılık sektörüne kamudan belli bir kaynak aktarmayı öngören bir ek madde koymayı planladıklarını anlattığını belirtti. Yılmaz, şöyle devam etti 
     ''Koalisyon ortakları olarak biz ilke olarak bu görüşü benimsedik. 
     Ancak bazı endişelerimizi de dile getirdik. Uygulamada bunun yaratacağı çarpıklıklar konusunda çok ciddi tedbir alınması gerektiğini ifade ettim. Yasa tasarısı Plan Bütçe Komisyonu'ndan geldiği şekilde çıktı. Ama üzerinde çalışmalar devam ediyor. Sayın Derviş sektör temsilcileri ile temaslarına devam ediyor. Daha Meclis'te nihai görüşülmesine kadar bazı değişiklikler söz konusu olabilir.'' ''Bu bankaları mı bankacıları mı kurtarma operasyonu '' sorusu üzerine de Yılmaz, şunları söyledi 
     ''Bu mesele kamuoyuna yeterince anlatılamadı. Bankacılık sektörüne sağlanacak olan kaynak, sektöre bir kar artışı getirmeyecektir, sektöre bir kazanç sağlamayacaktır. Çünkü kamu katkısı kağıt şeklinde verilecektir. Burada bankalar arasında herhangi bir ek kazanç sözkonusu değildir. Bankaların bilançolarının düzeltilmesi söz konusudur. Doğrudan doğruya kredi verme imkanlarını artıracak kaynak sağlamış olmayacaktır. Sağlanan sadece bankacılık sektörünün mali açıdan güçlendirilmesidir. Bence en önemli husus, bankacılık sektörünün işlevini yerine getirebilmesidir, reel sektöre daha fazla kredi verme imkanı sağlanmasıdır. Bu düzenleme tek başına bu amacı sağlayabilir mi sağlayamaz mı burada ciddi kuşkum var.'' 
     
     Bankaların kurtarılması 

     Mesut Yılmaz, ''Bu yasa sizin içinize sindi mi '' sorusuna da şu yanıtı verdi 
     ''Bankacılıkta çok önemli bir kriter var. Sermaye yeterlilik rasyosu eksi olan bankalar, bundan sonra da fona alınacaktır. Bu yasa yürürlüğe girdikten sonra dahi sermayesini yitirmiş olan zararı sermayesini geçmiş olan bankalar yine fona alınacak ya da kapatılacaktır. Fona alınmada değişen bir durum yoktur. İlave husus, rasyosu eksi olmayan, tümüyle sermayesini kaybetmemiş ama uluslararası standartlara göre 8 olması gereken sermaye yeterlilik rasyosu 0 ile 8 arasında olan bankalar var. Yani mali açıdan zayıflamış ama henüz batmamış olan bankalar var. Bunların sisteme kazandırılması lazım. Bu kanun, bunu sağlamayı amaçlıyor. Bankacılık Düzenleme Denetleme Kurulu bu yetkileri bizden istemek yerine, Siz ne yapacağımı o kanuna yazın. 
     Ben o kanunda ne yazıyorsa onu satır satır yapacağım. Ben sorumluluk almak istemiyorum diyor.'' ''Şu bankaya da yazık oldu dediğiniz oldu mu '' şeklindeki soruya da Yılmaz, ''Elbette oldu. Ama biz bu uygulamayı daha önce yapma imkanına sahip değildik. Ancak IMF ile bu anlaşmayı yaptıktan, yeterli mali kaynakları sağladıktan sonra yapabilme imkanına sahip olduk. Yine bu uygulamayı yaparken tamamen kendi irademizle hareket etme lüksüne sahip değiliz. Bize kredi veren kuruluşun bu konudaki görüşlerini dikkate almak durumundayız'' karşılığını verdi. 
     
     "Baraj kaygımız yok" 

     Yılmaz, ANAP'ın hiçbir zaman baraj kaygısı olmadığını, ANAP'ın Türk siyasetinin vazgeçilmez bir unsuru olduğunu kaydetti. 
     Koalisyon partileri arasında görüş ayrılıklarının uzlaşma ile aşıldığını anlatan Yılmaz, ''Bu hükümetin Türk siyasetine en büyük katkısı uzlaşma kültürünü siyasete getirmiş olmasıdır. Hiçbir konuda şimdiye kadar uzlaşmazlığa düşmedik'' dedi. 
     Başbakan Bülent Ecevit'in ABD'ye yapacağı gezisine de değinen Yılmaz, ekonomik ilişkiler açısından bu gezinin çok önemli sonuçlar yaratacağını düşündüğünü söyledi. Yılmaz, ABD'nin kendi ekonomisini korumak için dış ülkelere mal ithalatında yaptığı kısıtlamadan en çok zarar gören ülkenin Türkiye olduğunu ifade ederek, ABD'den bu kotanın kaldırılmasını, Avrupa Birliği'ne AB uygulanan dış ticaret politikasının Türkiye'ye uygulanmasını istediklerini söyledi. Yılmaz, gezide Başbakan Ecevit'in bu konuda gerekli uyarıyı yapacağını umduğunu, ABD'nin de 11 Eylül saldırılarından sonra bu uyarıya kayıtsız kalamayacağını düşündüğünü dile getirdi. 
     
     "AB'ye tam üyelik" 

     Mesut Yılmaz, Türkiye'nin AB'ye üyeliği sürecinde, artık sürenin tümüyle kendi performansına bağlı olduğu noktaya geldiğine dikkati çekerek, şöyle konuştu 
     ''Bu aşamaya gelmemiz bile çok önemli. Ama, AB geçmişte bize çok haksızlık yapmıştır, bugün de bize haksızlık yapmaktadır, çifte standart uygulamıştır. Terör listesine PKK gibi en azılı terör örgütünü, Hizbullah'ı, DHKP-C'yi almamakla bu çifte standardını devam ettirmiştir. 
     AB, zaman zaman bize karşı yanlışlıklar yapabilir, ama üyelik ilişkilerinde AB'den tek taraflı olarak isteyebileceğimiz herhangi bir husus yoktur. AB'den ancak Ulusal Programda taahhüt ettiğimiz hususları yerine getirdiğimiz zaman talepte bulunabiliriz. Biz bunları yerine getirmediğimiz takdirde AB bizi üyeliğe kabul etmez ve etmemekte de haklıdır.'' Yılmaz, AB'ye girişi engellemeyi arzulayan bazı çevreler olduğunu belirterek, ''Bundan rahatsız olan çevreler, kurumlar olabilir ama Türk toplumunun üçte ikisinden fazlası üyeliği istiyorsa hiç kimsenin bunu engelleyebileceğine ihtimal vermiyorum'' dedi. 
     Yılmaz, ''Türkiye, AB'ye üye olacaksa 81 ili ile olacak. 
     Türkiye'nin AB'ye üye olması için kendi bünyesindeki bazı hastalıkları gidermiş olması lazım. Bunlar AB'nin bizi içine almasına engeldir. Bu, güneydoğu meselesidir. Bu ulusal bütünlüğü tehlikeye atmaz'' diye konuştu. 
     Yılmaz, Başbakan Bülent Ecevit'in sağlık durumuna ilişkin bir soruyu yanıtlarken de Ecevit'in görevini sürdürmesini engelleyecek bir sağlık sorunu olmadığını söyledi. Yılmaz, ''Sayın Başbakan'ın hafızasının gücü konusunda da hayrete düşüyorum. 20 yıl önceki olayları çok net hatırlıyor'' diye konuştu. 
     Siyasetin çok fedakarlık isteyen bir iş olduğunu da belirten Yılmaz, siyaset yoluyla haz almanın, en kolay olduğu ülkelerden birinin Türkiye olduğunu söyledi. 
     Yılmaz, kendisinden sonra ANAP liderliği için birisini düşünüp düşünmediği yolundaki soru üzerine de, ''Biz krallık değiliz ki veliaht olsun'' dedi. 
     En çok ''iftiradan'' korktuğunu belirten Yılmaz, yakında rejime başlayacağını, sigarayı da doktorların şart koşması halinde bırakacağını söyledi. 
     Oğlunun devletle uzaktan yakından ilişiği olmayan bir iş yapmasını istediğini ifade eden Yılmaz, bu yıl hangi takımın şampiyon olacağı yolunda tahmininin sorulması üzerine de, ''Gönlüm Galatasaray'ın şampiyon olmasını ister ama Beşiktaş olacak gibi'' dedi. 
     






</TEXT>
</DOC>
