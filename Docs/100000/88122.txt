<DOC>
<DOCNO> 88122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo14.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya Teknik Direktörü, Emerson yüzünden Capello ile tartıştı 
</HEADLINE>
<TEXT>

     Brezilya Milli Takımı'nda, antreman sırasında sakatlanarak maça çıkamadan Dünya Kupası'na veda eden kaptan Emerson, Brezilya Milli Takımı Teknik Direktörü Luiz Felipe Scolari ile AS Roma Teknik Direktörü Fabio Capello arasında sözlü tartışmaya yol açtı. 
     AS Roma takımında oynayan Emerson, Brezilya Milli Takımı'ndaki antrenmanı sırasında eğlenmek amacıyla kaleci olarak kaleye geçerek topu kurtarmaya çalışırken sakatlanmıştı. Fabio Capello, olay sonrası İtalyan basınında yer alan demeçlerinde, ''Scolari'nin yaptığı çılgınlık. Milli takım için önemli bir oyuncuyu kaleye geçirmek büyük hata'' demişti. İtalyan teknik adama yanıt hemen Scolari tarafından gelirken, Brezilya Milli Takımı Teknik Direktörü, ''Capello, kendi saçmalıklarını düşünsün'' açıklamasında bulundu. 
     Scolari, ''Ben, Dünya Kupası arifesinde bir oyuncumu yitiriyorum. Capello ise bana sinirleniyor. İnanılmaz birşey. Ben Roma'nın durumunu bilmiyorum ve onlar hakkında karar verme yetkisini kendimde görmüyorum. Bir olay gördüğünüz zaman konuşmalısınız, duyunca değil. Teknik direktörler arasında her zaman yardımlaşma olmalı. Benim de Capello ile aramda hiçbir şey yoktu. 
     Ama benim zorda olduğum bir sırada o sessiz kalmak yerine konuşuyor'' dedi. 
     Emerson'un, daha önce 4 hafta süreceği belirtilen sakatlığının İtalyan spor gazatelerine göre AS Roma'nın sezon açılışına dek geçmeyeceği iddia edildi. 
     





</TEXT>
</DOC>
