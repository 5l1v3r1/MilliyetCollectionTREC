<DOC>
<DOCNO> 62874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/siyaset/siy04.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk’ usulü aklama 
</HEADLINE>
<TEXT>

Eski MİT’çi Korkut Eken, Vakıflar’ın davalı olduğu bir arsayı satın alıp villa inşa etti. Davalı arsa için ihaleye çıkılınca, Eken’den başka kimse ihaleye katılmadı 
     TESLİME TOSUN Antalya DHA 

     Susurluk Davası’nda 6 yıllık hapis cezası alan eski MİT’çi Korkut Eken’in, Antalya’daki Vakıflar Genel Müdürlüğü arazisi üzerine 8 yıl önce yaptığı kaçak villası, ihaleyle aklandı. 
     Eken 1994’te, dönemin DYP’li Belediye Başkanı Hüseyin Ayanoğlu’nun araya girmesiyle Varsak’taki arsayı, Vakıflar Bölge Müdürlüğü ile davalı olmasına rağmen satın aldı. 550 metrekarelik arsaya, imar izni ve inşaat ruhsatı olmadan dubleks villa yaptıran Eken, kendi villasının çevresindeki 5 arsayı da oğlu Refik Güray ve koruması Medet Eroğlu ile adı öğrenilemeyen bir başka koruması adına aldı. Ancak Ayanoğlu, İçişleri Bakanlığı tarafından görevinden alındı. Yeni gelen belediye başkanının yaptırdığı imar uygulamasında, Eken’in aldığı arsa Vakıflar’a ait gösterildi. 18 Nisan seçimlerinde yeniden belediye başkanı olan Ayanoğlu, Eken’le temasa geçerek arsanın tapusunu vermek için çalışmalara başladı. 
     
     İhaleye kimse katılmadı 
     Yeni düzenleme yaparak Vakıflar’a ait bölgenin sınırlarını 500 metre kaydırarak, Eken’in arsasını belediye mülkiyetine geçirdi. Arkasından Eken, oğlu ve korumalarının 6 arsasının da aralarında bulunduğu 22 arsanın satış ihalesini yaptı. Aynı ihalede satışa çıkarılan diğer 16 arsanın, Eken’in arsalarına oranla 5 - 6 kat daha yüksek fiyatlarla satılması ve Eken’in arsalarına hiç talep gelmemesi de dikkati çekti. 



 SİYASET 












</TEXT>
</DOC>
