<DOC>
<DOCNO> 79763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun24.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basını da Le Pen'in zaferini şok diye tanımladı 
</HEADLINE>
<TEXT>

     Fransa'daki cumhurbaşkanlığı seçiminin ilk turunda aşırı sağcı aday Jean-Marie Le Pen'in elde ettiği başarı, dünya medyasında önemli yer işgal etti. 
     İsrail devlet radyosu, Le Pen'i ''yabancı düşmanı, neo-faşist ve ırkçı'' olarak nitelerken, yüksek tirajlı bağımsız Yediot Aharonot gazetesi, ''Irkçı Le Pen'in dramatik başarısı... Şaşkınlık...'', bir diğer bağımsız gazete Maariv de ''Irkçı Le Pen'in başarısından sonra şok'' başlığını kullandı. 
     İspanyol yazılı basını da Le Pen'in başarısını, ''Fransa korkutuyor'', ''Fransa'da deprem'', ''Fransa, ihtiyar, tutucu ve merkezi kaymış bir ülke'' başlıklarıyla okuyuculara sundu. 
     Hollanda basını da aşırı sağcı liderin başarısını genel olarak ''şok'' başlığıyla duyururken, yüksek tirajlı merkez sol Volksrant gazetesi, ''seçim sonuçlarının klasik Avrupa partilerinin dikkatli olmaları gerektiğini ortaya koyduğunu'' yazdı. 
     Çin'in resmi haber ajansı Yeni Çin de Le Pen'in seçim başarısından ötürü, Fransa'nın ''ciddi biçimde küçük düştüğü'' yorumunu yaptı. 
     Danimarka'nın önde gelen gazetelerinden Politiken de ''Şok seçim'' başlığıyla verdiği yorum haberinde, ''Le Pen'in zaferinin, garip bir şekilde hiçbir perspektifi bulunmadığını, Le Pen'in gerek Fransa, gerekse Avrupa'nın geleceği için hiçbir koşul sunmadığını'' yazdı. Polonya gazetelerinin çoğu Le Pen'in başarısını, ''şok'' ve ''felaket'' başlıklarıyla duyururken, ülkenin en büyük gazetesi merkez sol eğilimli Gazeta Wyborcza, ''bu sonucun, Avrupa kıtasının da siyasi görüntüsünü değiştireceği'' yorumunu yaptı. 
     Hırvat basını da aşırı sağcı liderin başarısını ''Şok eden sürpriz'' başlığıyla duyururken, önde gelen gazetelerden Jutarnji List, ''seçim sonuçlarının Fransa ve demokrasisi için endişe verici olduğu'' değerlendirmesinde bulundu. 
     İsveç basını da Le Pen'in başarısını ''Fransa için utanç günü'' olarak yorumlarken, Fransız sosyalistlerinin seçimlerdeki bozgununu sorguladı. 
     İtalyan basını da Le Pen'in ikinci tura kalmasını, ''şok'' ve ''deprem'' başlıklarıyla aktardı. Ülkenin yüksek tirajlı sol eğilimli gazetesi La Repubblica, ''seçimlere katılımın rekor derecede düşük olduğunun'' altını çizdi. La Repubblica, ''Avrupa soluna yeni darbe, sağ şimdi galibiyete oynuyor'' başlıklı yorum haberinde ''Fransa'daki olağanüstü sonuç, olumsuz dalgaların İtalya'daki genel seçimlerle başladığını doğruluyor. Bu süpriz ve alarm verici sonuç, tüm kıta için bir işaret'' yorumunda bulundu. 
     İtalya'nın en yüksek tirajlı merkez sağ görüşlü gazetesi Corriere della Sera da ''Fransa şok altında... Le Pen, Jospin'i eziyor'' manşetini attı. 
     İtalya Başbakanı Silvio Berlusconi'nin sahibi olduğu sağ görüşlü Il Giornale gazetesi, ''Fransa'da devrim Jospin kayıp'', La Stampa da, ''Le Pen, Jospin'i eliyor ve Chirac'a meydan okuyor'' başlıklarını attı. 
     





</TEXT>
</DOC>
