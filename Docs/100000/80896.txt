<DOC>
<DOCNO> 80896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo07.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetimi Daum için kararı yarın verecek 
</HEADLINE>
<TEXT>

     Beşiktaş İletişim Komitesi Başkanı Mete Düren, dünkü Göztepe maçında taraftarların protestolarına maruz kalan futbolcuları Erman Güraçar'a yapılanların doğru olmadığını söyledi. 
     Düren, Erman'ın Gençlerbirliği maçı sonrası Ankara'da soyunma odası koridorlarında bir kişiye kafa atmasını kesinlikle tasvip etmediklerini belirterek, ''Ancak bunu öne sürerek, Beşiktaş formasıyla mücadele eden bir oyuncuya da böylesine tepki gösterilmesini de doğru bulmuyoruz'' dedi. 
     Erman'ın, Ankara'da duygularına gem vurması ve o olayı kesinlikle yapmaması gerektiğini vurgulayarak, ''Öte yandan Beşiktaş formasıyla sahaya çıkmış her futbolcuya da sahip çıkılması gerektiğini düşünüyorum. İstanbul'daki sezonun son maçında, hiçbir futbolcumuz küfürle uğurlanmaya layık değildir'' diye konuştu. 
     Düren, Erman'ın gelecek sezon için takımda kalıp kalmayacağı ile ilgili soruya, ''Erman'ın sözleşmesi sezon sonunda bitiyor. Henüz ne olup ne olmayacağı belli değil. Yeni veya kalması halinde eski teknik direktörümüzün isteği de önemli. Ancak şu an için bu konuda bir düşüncemiz yok'' diye yanıt verdi. 
     
     DAUM'UN DURUMU 
     Düren, Daum'un takımın başında kalıp kalmayacağının da büyük bir ihtimalle yarın netleşebileceğini ifade etti. 
     Daum'un, Almanya'daki mahkemesiyle ilgili kararın yarın büyük bir ihtimalle açıklık kazanacağını belirten Düren, ''Buna göre yönetim kurulumuz yarın toplanıp, bu konuyu görüşecek'' dedi. 
     





</TEXT>
</DOC>
