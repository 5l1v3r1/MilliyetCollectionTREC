<DOC>
<DOCNO> 56694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur28.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçaklar donmaktan son anda kurtuldu 
</HEADLINE>
<TEXT>

     Edirne'nin Meriç İlçesi'nde, yasadışı yollardan Yunanistan'a gitmek isterken, son 4 gündür etkisini sürdüren yoğun kar yağışı nedeniyle yolda kalan 42 kaçaktan 41'i donmaktan son anda kurtarıldı. 1 kaçak ise donarak öldü. 
     Edinilen bilgiye göre, Meriç İlçesi'nde güvenlik güçlerince yapılan kontrollerde, 4 günde açık arazide gruplar halinde Yunanistan sınırına doğru giden Pakistan, Tayland ve Irak vatandaşı 42 kişi ele geçirildi. Kaçaklardan birinin donarak öldüğü belirlenirken, kar yağışı ve soğuktan etkilenerek yürüme güçlüğü çeken kaçaklardan bir bölümü, İlçe Sağlık Ocağı'na getirilerek tedavileri yapıldı. 
     Meriç'te tedavileri yapıldıktan sonra ifadeleri alınan 41 kaçak, sınır dışı edilmek üzere Edirne Emniyet Müdürlüğü'ne getirildi. 
     Kaçaklardan Irak vatandaşı Dilluvan Muhammed, Yunanistan'a gitmek için geldikleri Meriç'te kar yağışının aniden bastırması üzerine zor anlar yaşadıklarını söyledi. 
     Üzerinde kazaktan başka giysi bulunmayan Muhammed, ''Daha iyi bir yaşam sürmek için yollara düştük. Umuda yolculuğumuzda, güvenlik güçleri bizleri bulmasaydı az daha canımızdan olacaktık. Gittiğimiz yönü şaşırdık. Bazı arkadışlarımız soğuktan etkilendikleri için yürüme güçlüğü de çekiyordu. Emniyet güçlerince sağlık kuruluşuna götürülerek tedavilerimiz yapıldı'' diye konuştu. 
     Edirne Emniyet Müdürülüğü Pasaport ve Yabancılar Şubesi yetkilileri, kaçakların sağlık durumlarının iyi olduğunu ve sınır dışı edilmeleri için işlemlerin sürdüğünü bildirdiler. 
     Bu arada, donarak ölen kaçak, Meriç İlçesi'nde defnedilmişti. 
     






</TEXT>
</DOC>
