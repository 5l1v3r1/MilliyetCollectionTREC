<DOC>
<DOCNO> 66014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun13.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de barış koalisyonu harekete geçiyor 
</HEADLINE>
<TEXT>

     İsrail'de 7 gruptan oluşan ''barış koalisyonu'', işgal altındaki topraklardan geri çekilme için geniş bir kampanya başlatıyor. 
     Lübnan'dan geri çekilme için başlatılanlara benzetilen kampanya, Gazze'deki Yahudi yerleşim merkezlerinin tamamen, Batı Şeria'da da Filistin kentlerine yakın ve izole olmuş yerleşim merkezlerinin boşaltılmasını öngörüyor. Kampanyada, ''Geri çekilelim kendimize dönelim'', ''Geri çekilelim ekonomimizi düzeltelim'', ''Geri çekilelim ülkeyi kutaralım'' sloganları kullanılacak. 
     İşçi Partisi'nin barışçı kanadı, Meretz, Barış Şimdi, Yeşil Hat, Kibutz Hareketi, Neve Şalom ve Shomar Hatzur'dan oluşan koalisyon, Perşembe günü Tel Aviv'de yapılacak büyük bir mitingle kampanyasını başlatıyor. 
     İsrail'in tarihindeki en geniş barış kampanyası olması planlanan kampanya, gösterilerin yanı sıra anayol kavşaklarının işgal edilerek arabalara bildiri ve çıkartmalar dağıtılması gibi faaliyetleri öngörüyor. 
     
     Uzlaşma mümkün mesajı 
     ''Barış koalisyonu'' geri çekilme ile Filistinlilere, iki taraf arasında bir uzlaşmaya varılmasının mümkün olduğu mesajı vermeyi amaçlıyor. Ancak bu noktadan sonra ne yapılacağı konusunda katılımcılar arasında görüş ayrılığı olduğu belirtiliyor. 
     Bazı katılımcılar, Filistinlilerle kapsamlı bir nihai barış anlaşmasının mümkün olmadığını ve geri çekilme sonrasında araya konacak fiziki bariyerlerle tek taraflı bir ayrıma gidilmesini savunuyorlar. 
     Bazı katılımcılar da nihai bir anlaşmanın halen mümkün olduğunu ve geri çekilme sonrasında ''Taba Belgesi'' çerçevesinde görüşmelere başlanabileceğini belirtiyorlar. 
     Sağ eğilimli politikacılar, kampanyaya, ''Filistinliler zayıflık olarak algılayacak'' diyerek sert tepki gösterirken, sağ basın da haberi, ''Nihayet Oslo'nun yanlış olduğunu anladılar'' yorumuyla sundu. 
     
     Protestocu askerler tartışması 
     Bu arada, işgal altındaki topraklarda görev yapmayı reddeden İsrailli yedek askerlerin sayısı giderek artıyor. 
     Sert bir şekilde cezalandırılacakları yolundaki uyarılara karşın protesto dilekçesini imzalayan asker sayısının 200'e yaklaştığı ve dün bir pilotun da aralarına katıldığı bildiriliyor. 
     Askerler, bu bölgelerde Filistin halkına karşı ordu tarafından insan haklarına aykırı uygulamalarda bulunulduğu için görev yapmayı reddettiklerini belirtiyorlar. 
     İsrail Genelkurmay Başkanı Şaul Mofaz'ın ''isyan'' olarak nitelediği eylemin İsrail'de başlattığı tartışma da sürüyor. 
     Aşırı sağ kesim, protestocu askerleri ''hain ve korkak'' olarak nitelemeyi sürdürürken, ılımlı sağ ve sol kesim ikiye ayrıldı. 
     Askerlere koşulsuz destek verenlerin yanı sıra orduyu zayıflatmamak için ters gelen emirlere karşı çıkılması, ancak göreve devam edilmesini önerenlerin ağırlıkta olduğu gözleniyor. 
     Lübnan savaşı sırasında da burada görev yapmayı reddeden askerlerin sayısı 378'i bulmuş ve bu grup daha sonra ''Barış Şimdi'' isimli insan hakları grubunu kurmuştu. 
     






</TEXT>
</DOC>
