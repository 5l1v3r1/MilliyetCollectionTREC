<DOC>
<DOCNO> 93389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/siyaset/asiy.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Başbakan’ın Satı Hemşiresi 
</HEADLINE>
<TEXT>

09.00-19.00 saatleri arasında Ecevitler’in kapısının önündeki çadırda hazır olda bekleyen Satı Hemşire, görevi uğruna çocuğunun yüzünü bile zor görüyor... 
     ELÇİN ERGÜN Ankara 

     Başbakan Bülent Ecevit’in hastalığı ile ilgili süreçte öne çıkan isimlerden birisi de özel hemşiresi Satı Moğultay oldu. Doktorları tarafından iki günde bir ziyaret edilen Ecevit’i, hemşiresi günde üç kez kontrol ediyor. Sabah 09.00’da Or - An’a gelen Moğultay, akşam saat 19.00’a kadar olağanüstü bir durum olasılığına karşı ofisin önündeki çadırda ya da korumalara ait kulübede bekliyor. 
     Günde yaklaşık 10 saat görev başında bulunan Moğultay, hiç izin yapmadan çalışıyor. Başbakan’ın rahatsızlık döneminden önce tüm yurtdışı ve yurtiçi seyahatlerine katılan Moğultay, Ecevit’le ilk olarak 1999’daki ABD seyahatinde tanıştı. Bu tarihten beri Ecevit’le çalışan Moğultay’ın Başbakanlık binasında da bir odası var. Ecevit’in özel doktoru Arif Abacı ile Çankaya Hastanesi’nde görev yaparken Başbakan’ın hemşiresi olan Moğultay, alanında deneyimli bir sağlık görevlisi. 
     
     16 yıllık hemşire 
     Hacettepe Üniversitesi Tıp Fakültesi Hemşirelik Bölümü mezunu olan Moğultay, ilk olarak mezun olduğu üniversitede çalıştı. Daha sonra Çankaya Hastanesi’nde ve bir süre de Merkez Bankası’nda hemşirelik yaptı. Moğultay, evli ve bir çocuk annesi. 
     
5 gün sonra ilk kontrol      Başbakan Ecevit’i grup toplantısına katıldığı geçen perşembe gününden bu yana muayene etmeyen doktorları, dün Or - An’daki çalışma ofisine geldi. Prof. Turgut Zileli başkanlığındaki ekip, 40 dakika süreyle Ecevit’i kontrolden geçirdikten sonra yine açıklama yapmadan ayrıldı. 
     



 SİYASET 













</TEXT>
</DOC>
