<DOC>
<DOCNO> 72403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur07.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT hakkında neleri merak ediyoruz.. 
</HEADLINE>
<TEXT>

     Her ülkede istihbarat teşkilatları kamuoyunda büyük merak uyandırırken, Türkiye'nin Milli İstihbarat Teşkilatı MİT , internet sitesinde kurumla ilgili konularda vatandaşları aydınlatıyor. 
     , ''www.mit.gov.tr'' adresinden ulaşılan web sitesinden derlenen bilgilere göre, 1927 yılında kurulan MİT, teşkilatın çalışma esaslarından, tarihçesine, personelin yaş, cinsiyet ve eğitim durumundan, bütçede yapılan tasarrufa kadar birçok konuda sitesinde ayrıntılı bilgi veriyor. 
     Sitenin ''Tablolar istatistikler'' bölümünde yer alan bir istatistiğe göre, 1 Ocak-31 Aralık 2001 döneminde siteyi 165 bin 912 kişi ziyaret ederken, mail adresine de 4011 mesaj geldi. Mailler, iş başvurusu, tebrik- iyi niyet, siteyle ilgili eleştiri-öneriler, ideolojik görüş-ithamlar, teklif-bilgi talebi ile ihbar içeriyor. 
     Sitede, MİT hakkında basında yer alan haberlere de, kategorize edilerek yer veriliyor. Buna göre, geçen yıl MİT'i konu alan haberlerin yüzde 70'i tarafsız olarak değerlendirilirken, yüzde 8'inin aleyhte, yüzde 22'sinin de lehte kaleme alındığı belirtiliyor. 
     MİT'in internet sitesinde, kurum çalışanlarının yaş, cinsiyet ve eğitim durumları hakkında da istatistiki bilgiler veriliyor. Teşkilat çalışanlarının yüzde 80.6'sını erkekler oluştururken, personelin yüzde 5.5'i ilköğretim, yüzde 27.8'i lise, yüzde 2.3'ü askeri okul ve yüzde 64.4'ü de yüksek okul mezunu. 
     
     MİT'de merak edilenler 

     Sitenin ''Merak edilenler'' bölümünde ise teşkilat hakkında kamuoyunda merak edilen konular, soru-cevap şeklinde veriliyor. 
     ''Teşkilatınızda çalışmakta olan bir kimse hangi hallerde kimliğini açıklayabilir '' sorusuna, ''Genel prensip gizlilik olmakla beraber MİT mensupları, 2937 sayılı Kanun'un 4'ncü maddesinde belirtilen görevlerini yerine getirirken ve gerekli hallerde kimliklerini açıklayabilirler'' yanıtı verilirken, MİT'te çalışanların trafikte geçiş önceliği ve hız sınırlamasına uymama gibi ayrıcalıkları olup olmadığına ilişkin soru da, şöyle yanıtlanıyor 
     ''MİT mensuplarının trafikte geçiş önceliği, hız sınırına uymama, vs. gibi herhangi bir ayrıcalığı bulunmamaktadır. Dolayısıyla MİT çalışanları da, tüm Türk vatandaşları gibi, trafik kurallarına uymakla yükümlüdürler. Aksi halde trafik cezaları ile tecziye edilmektedirler.'' İnternet sitesinin ''Sıkça karşılaşılan sorular'' bölümünde ise genellikle MİT'e görev almak isteyenlerin merak ettiği sorulara yanıtlar veriliyor. 
     Bu bölümde yer alan, ''Devlet Memuriyet Sınavı'nda başarılı oldum ve kadrolu olarak MİT bünyesinde çalışmak istiyorum mümkün mü '' yönündeki soruya da, şu yanıt veriliyor 
     ''Kamu kurum ve kuruluşlarında ilk defa devlet memuru olarak görev almak üzere müracaat edenlerin sınav işlemleri ile ilgili hususlar, İlk Defa Devlet Kamu Hizmeti ve Görevlerine Devlet Memuru Olarak Atanacaklar İçin Mecburi Yeterlik ve Yarışma Sınavları Genel Yönetmeliği'nce düzenlenir. MİT Müsteşarlığı söz konusu yönetmelik hükümleri kapsamında bulunmamaktadır. Bu nedenle Devlet Memurluğu Sınavı'nda DMS başarılı olmak, teşkilatımızda görev almak için aranan şartlardan değildir.'' 
     






</TEXT>
</DOC>
