<DOC>
<DOCNO> 91444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo15.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
RAI 1 televizyonu ''Türkiye hak etti'' 
</HEADLINE>
<TEXT>

     17. Dünya Kupası'nda Senegal karşısında İlhan Mansız'ın attığı ''Altın gol'' ile 
     yarı finale yükselen Türkiye için İtalya Devlet Televizyonu RAI1'de yapılan yorumda, ''Hiç kuşku yokki Türkiye yarı finale layıktı. Her iki takım da bize çeyrek finallerin en zevkli maçını izletti'' denildi. Senegal-Türkiye maçını canlı yayınlayan RAI1 Televizyonu'nda yorumcu ve spikerin konuşmalarında, ''Çeyrek finalin en iyi, en güzel ve özellikle en kaliteli maçı oldu. Hakem hiç hata yapmadı'' ifadeleri kullanıldı. Sahanın en iyisi olarak Tugay'ı gösteren RAI1 Televizyonu, Alpay'ın da hem savunmada etkili hem de atakta önemli bir faktör olduğunu bildirdi. ''Türkiye, Dünya Kupası'ndaki en iyi maçını oynadı. Ama bundan Senagal'in oyun sistemininde payı oldu'' diyen RAI1 spikeri, Hasan Şaş'ın yine ''sonucu doğru götüren'' isim olduğunu kaydetti. Yorumlarda ayrıca, başta Türkiye tarafından olmak üzere ''inanılmaz'' goller kaçtığı ifade edildi. İlhan Mansız'ın attığı golle ''Türk tarihine altın harflerle geçtiği'' söylendi. 
     

     
</TEXT>
</DOC>
