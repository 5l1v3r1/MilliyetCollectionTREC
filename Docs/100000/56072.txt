<DOC>
<DOCNO> 56072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur06.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilerin çektirdiği "Ararat" filmine tepki yağıyor 
</HEADLINE>
<TEXT>

     Atatürk Üniversitesi Türk-Ermeni İlişkileri Araştırma Merkezi Müdürü Yrd. Doç. Dr. Erol Kürkçüoğlu, Hollywood'a ''Ararat'' isimli filmi yaptıran Ermeniler'in, filmde soykırıma uğradıklarını iddia ettikleri Van'da, tarihin en şiddetli soykırımını uygulayıp, arkalarında Türkiye'nin en büyük toplu mezarını bıraktıklarını bildirdi. 
     Kürkçüoğlu, Ermeni Lobisi'nin, Türkleri soykırımcı olarak göstermek amacıyla yaptırdığı ve Ağrı Dağı için kullandıkları 'Ararat' ismini verdikleri filmin büyük bir bölümünün Toronto'da, o dönemin Kars ve Van illerinin birebir kopyasının hazırlandığı platolarda çekildiğini öğrendiklerini söyledi. 
     Yönetmenliğini Ermeni asıllı Kanadalı Atom Egoyan'ın yaptığı filmde gerçeklerin saptırıldığını ifade eden Kürkçüoğlu, ''Şüphesiz ki, senaryo Egoyan'ın eline, Ermeni lobisi tarafından parayla tutuşturulmuştur. Filmi izlemeden, tarihi gerçeklerin nasıl saptırılacağını tahmin ediyoruz. Filmde tarihi kaynakların kullanılmadığına eminiz. Çünkü tarihi kaynaklar, filmde anlatılacakların tam aksini anlatıyor'' diye konuştu. 
     
     Van'da katliam yaptılar 
     Kürkçüoğlu, Ermeniler'in, filmde katliama uğradıklarını iddia ettikleri Van'da, 8-21 Mayıs 1915 yılında en şiddetli katliamlarını uyguladıklarını ve 3 bin Türkü katledip, arkalarında Türkiye'de bilinen en büyük toplu mezarı bıraktıklarını kaydetti. 
     Bu anlatılanların hepsinin tarihi belgeler ışığında hazırlandığını, bütün bilgilerin yabancı kaynaklar da dahil olmak üzere her şekilde ispatlanabileceğini dile getiren Kürkçüoğlu, bütün bunlara rağmen Ermeniler'in böyle bir film hazırlamasının şaşırtıcı olduğunu söyledi. 
     Filmde, Kars ve Van'da Türkler'in, Ermenileri soykırıma tabi tuttuğunun ileri sürüldüğünü kayden Kürkçüoğlu, ''Oysa yine belgeler ve hatta açılan toplu mezarlardan elde edilen bilgiler ışığında herkes biliyor ki, Ermeni Hınçak ve Taşnak çeteleri, Doğu ve Güneydoğu Anadolu Bölgesi'nde 1 milyon Türkü katletmişlerdir. Yani tam bir Türk soykırımı gerçekleştirmişler'' dedi. 
     Bugüne kadar, Doğu ve Güneydoğu Anadolu bölgelerinde Taşnak ve Hınçak çetelerinin katlettiği Türkler'in bulunduğu 185 toplu mezarın açıldığını kayededen Kürkçüoğlu, bu mezarların özellikle Kars, Van ve Erzurum'da daha fazla olduğunu vurguladı. 
     
     Tarafsız gözlemler 
     Filmde anlatılacak yalanların tam tersini, o dönemde yaşayan tarafsız kişilerin belgelendirdiğine dikkati çeken Kürkçüoğlu, bunların başında Fransız yazar Pierre Loti'nin geldiğini söyledi. 
     Kürkçüoğlu, Loti'nin ''Türkler Üzerine Makaleler'' adlı eserinde 1896 yılında Van'da yaşanmış bir olayı şöyle anlattığını söyledi 
     ''Van'da 1896 yılı kıyımı sırasında mümkün olduğu kadar çok Ermeniyi Büyükelçilik çatısı altında saklayan Fransız konsolos, etrafta olup-bitene bakmak için terasa çıktığında arkasından gelen iki kurşun başını sıyırarak geçer. Geriye döndüğünde kendisine nişan almış Ermeniyi fark eder. Yakalanıp sorgulanan Ermeni saldırgan ifadesinde, Bunu, konsolosun ölümünden Türkler sorumlu tutulup, Fransızlar'ın Türklere düşman olması için yaptım dedi'' Ermeniler'in yaptığı katliamlarla ilgili çok sayıda değişik belgenin bulunduğunu ve o dönemde yaşayan birçok batılı yazar ve gazetecinin de bu konuda bilgiler bıraktığını sözlerine ekleyen Kürkçüoğlu, ancak, Türkler'in Ermenilere yaptığı iddia edilen soykırımla ilgili tek bir belgenin bulunmadığını söyledi. 
     






</TEXT>
</DOC>
