<DOC>
<DOCNO> 97899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun06.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yolsuzlukla suçlanan milletvekili kongreden atıldı 
</HEADLINE>
<TEXT>

     ABD Temsilciler Meclisi, yolsuzluk yapmak ve rüşvet almaktan suçlu bulunan Demokrat Parti Ohio milletvekili James Traficant'ı, 420'ye karşı 1 oyla Kongre'den ihraç etti. 
     Kongre'den ihraç için, 435 sandalyeli Temsilciler Meclisi'nin üçte ikisinin oyu yeterli bulunuyor. Traficant'ın Kongre'den atılmasına karşı çıkan tek kişi, öldürülen Kongre stajyeri Chandra Levy ile ilişkisi ortaya çıkan Demokrat Parti California milletvekili Gary Condit oldu. 
     Oylamadan önce, 30 dakika süren bir konuşma yapan 61 yaşındaki Traficant, suçsuz olduğunu savunurken, ''Her şeyimi kaybetmeye hazırım. Hapse girmeye hazırım. Devam edin, beni ihraç edin'' dedi. 
     Savcıların kendisine karşı yalancı tanık tuttuğunu iddia eden Traficant, ''Beni halkım seçti. Sizin, halkın seçtiği bir temsilciyi dışarı atabileceğinizi düşünmüyorum. Vicdanınızı oylayın. Bu kişisel bir şey değil. Umarım Kongre'deki yerime geri dönerim'' dedi. 
     Temsilciler Meclisi Standartlar Komitesi, geçen hafta, 9 dönem milletvekilliği yapan Traficant'ın Kongre'den atılmasını önermişti. 
     Traficant, Kongre malzemesini kişisel işleri için kullanmak, gelir vergisi gibi konularda yolsuzluk yapmak, adaleti yanıltmak ve rüşvet almakla suçlandı. 
     Temsilciler Meclisi Başkanı Cumhuriyetçi Parti Illinois milletvekili Dennis Hastert, oylamanın yapılacağı oturumu açarken, üyeleri, ''saldırgan ve terbiyesiz'' konuşmalara karşı uyardı. 
     Bu uyarının, daha önce etik komitesindeki bir oturumda, tanıkları yalan söylemekle itham eden ve ''hayalarına tekme atmakla'' tehdit eden Traficant'a üstü kapalı şekilde geldiği belirtiliyor. 
     Traficant, ABD'deki iç savaştan bu yana Kongre'den oylamayla atılan ikinci milletvekili oldu. Daha önce, 1980 yılında, yine Demokrat Partili olan Pennsylvania milletvekili Michael Myers, Arap şeyhi kılığında, göç yasasını değiştirmek için kendisine başvuran Federal Soruşturma Bürosu FBI ajanlarından para aldığı gerekçesiyle Kongre'den atılmıştı. 
     Kongre üyesi Traficant hakkında, 1983 yılında Ohio'nun Mahoning ilçesinde şerif olduğu sırada da rüşvet suçlaması ortaya atılmış, Traficant, açılan davada beraat etmişti. 
     Hapis cezasıyla da yüz yüze bulunan Traficant, Amerikan basınına yaptığı açıklamalarda, gerekirse parmaklıkların arkasından, bağımsız bir milletvekili olarak seçim kampanyası yürüteceğini söyledi. 
     Öte yandan, skandal Kongre üyesi, Pazar sabahı Ohio'da alkollü araç kullanırken polis tarafından durduruldu ve kendisine uyarı cezası verildi. Traficant'ın, kendisini durduran trafik polisine, ''Sen de FBI adına çalışıyor olmalısın'' dediği belirtiliyor. 
     





</TEXT>
</DOC>
