<DOC>
<DOCNO> 62413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sonspo11.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lakers'ta Kobe Byrant'tan müthiş performans 56 sayı 
</HEADLINE>
<TEXT>

     ABD Profesyonel Basketbol Ligi NBA'de Kobe Bryant'ın 56 sayıyla kariyerinin en yüksek skoruna eriştiği maçta Los Angeles Lakers, Memphis Grizzlies'i 120-81 yendi. 
     Batı Konferansı Pasifik Grubu lideri Lakers, Ortabatı Grubu altıncısı Grizzlies ile Los Angeles'da karşı karşıya geldi. Lakers'da, bir önceki maçta rakibine yumruk attığı için cezalı olan Shaquille O'Neal'ın oynamadığı maçta takım arkadaşı Kobe Bryant, 34 şuttan 21'sinde isabet bularak 56 sayıya ulaştı. Bryant, böylece hem 
     kariyerinin en yüksek skorlu maçını çıkardı hem de bu sezon bir maçta en fazla sayı atan oyuncu oldu. Kobe Bryant'ın daha önceki rekoru, 5 Aralık 2000 tarihinde Golden State Warriors'a attığı 51 sayıydı. Bu sezon en yüksek sayı atan oyuncu ise 26 Aralık'ta San Antonio Spurs'dan Tim Duncan'dı. Duncan, uzatmada Dallas Mavericks'i 126-123 yenen Spurs adına sayı kaydetmişti. Maçta 34 dakika forma giyen Bryant, 3 sayılık atışlarda 6'da 3, serbest atışlarda da 12'de 11 başarı sağladı. Kobe Bryant ayrıca 5 ribaund aldı, 4 asist yaptı. Lakers adına Robert Horry 12 sayı, 11 ribaund, 6 asist, Derek Fisher 11 sayı, Mark Madsen de 10 sayı, 8 ribaund gerçekleştirdi. Grizzlies'de ise ''çaylak'' oyuncu İspanyol Pau Gasol 25 sayı, 12 ribaund, Stromile Swift 22 sayı, 12 ribaund üretti. Doğu Konferansı Atlantik Grubu lideri New Jersey Nets'in Ortabatı Grubu ikincisi San Antonio Spurs'ı 99-97 yendiği maçta Jason Kidd 16 sayı, 12 asist, 10 ribaundla kariyerinde 41. kez ''triple-double'' yaptı. Üst üste 5. zaferine ulaşan Nets'de Kerry Kittles 22, Todd MacCulloch 18 sayı, 10 ribaund, 5 blok, Kenyon Martin 17 sayı gerçekleştirdi. Spurs'da ise Tim Duncan 27 sayıyla en skorer oyuncu oldu. Günün diğer maçlarında Orlando Magic, Dallas Mavericks'i 113-87, Utah Jazz, Denver Nuggets'ı 106-97, Miami Heat de daplasmanda Golden State Warriors'ı 85-79 yendi. 
     






</TEXT>
</DOC>
