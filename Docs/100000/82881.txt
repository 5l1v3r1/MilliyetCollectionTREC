<DOC>
<DOCNO> 82881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur23.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "İkinci kriz dalgası geliyor" 
</HEADLINE>
<TEXT>

     DYP Genel Başkanı Tansu Çiller, Türkiye'nin yakında yeni bir ekonomik krizle karşı karşıya kalacağını ve bu kez vurulan sektörün üretim ve ihracat olacağını ileri sürdü. 
     Çiller, yeni göreve gelen Türkiye Odalar ve Borsalar Birliği TOBB Yönetim Kurulu üyelerine tebrik ziyaretinde bulundu. 
     Tansu Çiller, 35 dakika süren ziyaretten sonra yaptığı açıklamada yeni yönetime başarı dileğinde bulundu. Yeni yönetimin Türkiye'nin önünde önemli sorun ve risklerin bulunduğu bir dönemde göreve geldiğini, bu nedenle tarihi sorumluluğu bulunduğunu kaydeden Çiller, yönetimin, yetkilerini kullanabileceği bir ortamı yaratması gerektiğini söyledi. 
     Görüşmede üç konudaki görüş ve önerilerini anlattığını bildiren Çiller, Türkiye'nin yakında, kur politikasından kaynaklanan nedenlerle yeni bir ekonomik krizle karşı karşıya kalacağını ileri sürdü. Çiller, bu krizde vurulan sektörün KOBİ'ler, üretim ve ihracat olacağını iddia etti. 
     Türkiye'nin bulunduğu coğrafyada tarihi belli olmayan ancak yapılması kararlılığı bulunan bir operasyonun dünyanın gündeminde olduğunu kaydeden Çiller, şöyle devam etti 
     ''Bir yönetim boşluğu Türkiye'yi risklerle karşı karşıya bırakır. 
     Risklerin karşısındaki fırsatları kullanma imkanını vermez. Türkiye bundan çıkmak için mutlaka siyasi partiler ve seçim yasası değişikliğini gündeme getirerek, demokrasiyi tazeleyecek bir adım atmalıdır.'' Çiller, seçim yasaları ve siyasi partiler yasasındaki değişikliğin mutlaka, tercihi sistemi, yüzde 10 barajının devamı ve iki turlu seçim düzenlemelerini içermesi gerektiğini söyledi. İki turlu seçim için bir anayasa değişikliğine gerek olmadığını savunan Çiller, ''Eğer tüm sivil örgütleri ve meclis çoğunluğu bunun arkasında olursa, Türkiye siyasi istikrarı ve yönetilebilen bir demokrasiyi yakalayacaktır.'' dedi. 
     Çiller, bir gazetecinin Başbakan Bülent Ecevit'in çalışmalarını evinden telefonla yürütmeye başladığını belirterek bu konudaki değerlendirmesini sorması üzerine de ''Siyaset, sayın Başbakan'a muhalefet yapmada engellidir. Ancak bunu taşımak durumunda bırakan koalisyon ortaklarını sağduyuya davet ediyorum'' karşılığını verdi. 
     TOBB Başkanı Rıfat Hisarcıklıoğlu da ziyaretinden dolayı Çiller'e teşekkür etti. 
     





</TEXT>
</DOC>
