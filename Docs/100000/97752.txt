<DOC>
<DOCNO> 97752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo10.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter, rotayı Alpay'a çevirdi... Emre'nin kalma olasılığı arttı 
</HEADLINE>
<TEXT>

     İtalyan spor gazeteleri Corriere dello Sport ve Tutto Sport, defans oyuncusu arayışında olan FC İnter'in Aston Villa'da oynayan Alpay Özalan'ı alternatif isim olarak düşündüğünü öne sürdü. 
     İyi bir defans oyuncusu arayışında olan ve teknik direktör Hector Cuper'in istediği Alessandro Nesta'yı SS Lazio'dan almakta büyük zorluk yaşayan İnter'in, başka isimler üzerinde yöneldiği belirtiliyor. 
     Nesta için SS Lazio'ya götürdüğü 27 milyon Euro ve Emre Belözoğlu önerisinde olumsuz yanıt olan İnter, yine Lazio'da oynayan Hollandalı defans oyuncusu Jaap Stam için verdiği 10 milyon Euro artı Emre takasından da ''hayır'' yanıtını aldı. 
     İki kulüp arasında başkanlar düzeyinde transfer müzakereleri durdurulurken, bu durumda Emre'nin İnter'den ayrılma olasılığı da oldukça azalmış oldu. 
     Nesta ve Stam'a alternatif olarak Alpay'ın adı veren İtalyan gazetlerinden Tutto Sport, ''İnter'in bir jokeri var Alpay'' başlığını attı. 
     Gazeteye göre, Alpay'ın bonservisinin 6 milyon Euro'ya alınabileceği, gerek İngiliz kulübü gerekse Alpay ile görüşmelerin başlatıldığı iddia ediliyor. 
     Bu arada İtalyan 1. lig takımlarından Udinese, Bayern Münih'te oynayan Jancker ile anlaştığını resmen açıkladı. 28 yaşındaki forvet oyuncusu Jancker'in Udinese ile 4 yıllık kontrat imzalayacağı ifade ediliyor. 
     Udinese ilk olarak Jancker'den önce Oliver Bierhoff ile ilgileniyordu. 
     Öte yandan Hakan Şükür'ün Beşiktaş ve İngiliz kulüplerinden transfer teklifleri aldığı haberleri İtalyan basınında satır aralarında olsa da bahsediliyor. 
     Parma ile halen 1 yıllık kontratı bulunan ve sezon başına 2 milyon Euro alan Hakan'ın, İtalyan futbol yazarlarına göre takımdaki Di Vaio ve Adriano'dan dolayı ilk 11'de forma giyme olasılığı az olduğu ifade ediliyor. 
     Ancak, 30 yaşındaki Türk futbolcuya gelen tekliflerin Parma'da kazandığından daha az olduğu, bu yüzden de İtalya'dan ayrılmaya razı olmadığı belirtiliyor. 
     





</TEXT>
</DOC>
