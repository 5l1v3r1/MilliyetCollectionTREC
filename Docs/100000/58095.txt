<DOC>
<DOCNO> 58095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun06.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ticaret Merkezi enkazındaki yangın üç ay sonra söndü 
</HEADLINE>
<TEXT>

     ABD'de 11 Eylül'de meydana gelen terörist saldırının kurbanı olan New York'taki Dünya Ticaret Merkezi'nin ikiz kulelerinin enkazı, 3 ay sürekli yandıktan sonra nihayet dün söndü. 
     İtfaiye yetkilileri, bununla birlikte yangının hala bazı çok küçük alanlarda devam edebileceğini, bu nedenle bir yangın söndürme aracını sürekli hazır tuttuklarını açıkladılar. 
     New York'ta 11 Eylül'de başlayan yangın, itfaiye araçlarının 24 saat sürekli su sıkmalarına rağmen bir türlü söndürülememiş ve kurtarma çalışmaları yangın yüzünden büyük çapta aksamıştı. Yangını söndürmek için sıkılan su konusunda bilgi veren İtfaiyeciler Derneği yöneticilerinden Tom Manley, ''buraya sıkılan suyun miktarını insan aklı almaz. Adeta dev bir göl oluşturduk'' diye konuştu. 
     İkiz kulelerdeki yangın yüzünden oluşan asit bulutlarının kötü kokusu zaman zaman kilometrelerce uzaktaki Manhattan'ın diğer bölgeleriyle Brooklyn'den bile hissedilmişti. Kötü kokulu asit bulutlarının, ikiz kulelerde yanan büro malzemesi ve belgelerden kaynaklandığı belirtildi. 
     Öte yandan New York eyalet valisi George Pataki, ikiz kulelerin bulunduğu alanın temizlenebilmesi için daha 6-9 aylık bir zamana ihtiyaç bulunduğunu söyledi. Enkaz bölgesinde halen 75 itfaiye görevlisi sürekli olarak çalışıyor. 
     






</TEXT>
</DOC>
