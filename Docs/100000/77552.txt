<DOC>
<DOCNO> 77552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun35.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi "Almanya İsrail'e silah ambargosu koydu" 
</HEADLINE>
<TEXT>

     Almanya'da yayımlanan Financial Times Deutschland gazetesi, Alman hükümetinin, İsrail'e gizlice silah ambargosu koyduğunu yazdı. 
     Gazetenin haberine göre, İsrail Savunma Bakanlığı, Alman Federal Eyalet Temsilcileri Meclisi'nde Bundesrat İsrail'e silah ihracat izinlerinin 3 aydır onaylanmadığını açıkladı. 
     İsrail Savunma Bakanlığı'nın bir sözcüsü, gazeteye yaptığı açıklamada, ''Biz bu gecikmeleri Almanya Dışişleri Bakanı Joschka Fischer'e bildirdik'' diye konuştu. 
     Alman Ekonomi Bakanlığı'nın bir sözcüsü ise Alman Haber Ajansı'na DPA yaptığı açıklamada, silah ihracatı için gerekli izinlerin zaman zaman yasal hükümler ve güncel durumlar nedeniyle yeniden incelendiğini, bu nedenle gecikmeler olabileceğini belirtti. 
     Dışişleri Bakanı Fischer, haftalık Die Zeit gazetesine verdiği demeçte, İsrail ile Filistinliler arasındaki krizin tüm Ortadoğu'yu ''ateşe verebileceği'' uyarısında bulundu. 
     Fischer, ''İsrail ile Filistinlilerin kendi güçleriyle çözüme ulaşabilecek güçleri kalmamış gibi görünüyor. Burada üçüncü bir tarafın angajmanına ihtiyaç var. Bu konuda ABD başta olmak üzere, Avrupa ülkeleri ve Rusya'nın çabaları da etkili olabilir'' dedi. 
     İsrail ile Filistinlilerin yan yana iki devlet olarak birlikte yaşamalarını tek çözüm yolu olarak gördüğünü belirten Fischer, ''İsrail, zayıf bir konumda olmayı hiçbir zaman kabul etmeyecektir. 
     Bir yenilgiye bile katlanamaz. İsrail, stratejik yenilgi durumunda bölgedeki mevcudiyeti tehlikeye girebilecek tek ülke. Bunun hiçbir zaman unutulmaması gerekir'' diye konuştu. 
     Fischer, ''İsrail'in gerçek dostu olarak endişe ettiğim konu, kendi askeri gücüne duyduğu güvenin bu ülkeyi yalnız bırakması'' dedi. 
     






</TEXT>
</DOC>
