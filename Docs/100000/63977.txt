<DOC>
<DOCNO> 63977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/soneko12.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Emlak Vergisi oranlarında bir değişiklik düşünmüyoruz" 
</HEADLINE>
<TEXT>

     Maliye Bakanı Sümer Oral, emlak vergisi oranlarında bir değişikliğin düşülmediğini bildirdi. 
     Oral, emlak vergisine ilişkin yeni düzenlemede beyan esasının kalkacağını, belediyerin ''asgari değerler'' üzerinden vergi tahakkuk ettirip mükellefe ileteceğini söyledi. 
     Bakan Oral, Anadolu Ajansı muhabirine yaptığı açıklamada, emlak vergisinde 4 yılda bir beyanname verildiğini, bu çerçevede 2002 yılının yeni beyan dönemi olduğunu hatırlattı. 
     En son beyannamelerin 1998 yılında verildiğine dikkati çeken Bakan Oral, 1999 yılında hükümete geldiklerinde de, emlak vergisinde bugünküne benzer sorunlar ile karşılaştıklarını ifade etti. 
     1998 yılında verilen beyannamelerin bazılarında emlak değerinin 
     yüksek, bazılarında düşük gösterildiğini, bunun da büyük bir huzursuzluk yarattığını anlatan Oral, o dönem 18 milyon dolayında mükellefi ilgilendiren bu soruna el attıklarını vurguladı. Oral, söz konusu dönemde çıkarılan 4444 sayılı kanunla, daha önce yüksek ya da farklı değer beyan edenlere yeni beyanda bulunma hakkı tanındığını ayrıca eimlak vergisine tabi değerlerin yeniden değerleme katsayısına göre değil, bu rakamın yarısına kadar artırılmasının öngörüldüğünü belirtti. 
     
     "Adaletsizlik var.." 
     Emlak vergisinde bu yıl da benzer sorunlar ile karşılaşıldığına işaret eden Maliye Bakanı, takdir komisyonlarınca tespit edilen arsa birim metrekare değerleri içinde, çok önemli haksızlıklar ve adaletsizlikler bulunduğunu vurguladı. 
     Arsa değerlerini Maliye Bakanlığının değil, belediye, odalar, tapu idaresi ve muhtardan oluşan 5 üyeli komisyonların belirlediğini kaydeden Oral, şöyle devam etti 
     ''Ancak Maliye'nin misyonu burada kendini gösterir. Vergi ile ilgili olaylarda haksızlık ya da adaletten uzaklaşma olayı varsa, Maliye tabii buna müdahale eder. Maliye'ye haksızlığı düzeltme görevi düşer. Bu görev yapılacak. Haksizlık ve adaletsizlik düzeltilecek. Bu rakamlar kesinleştiği için de, bunu düzeltmek kanun ile olacak'' 
     
     Bakanlar Kurulu'nda ele alınacak 
     Bakan Oral, ortaya çıkan haksızlık ve adaletsizliklerin giderilmesine dönük çalışmaların devam ettiğini vurgularken, bu konuda hazırlanmakta olan taslağın pazartesi günkü Bakanlar Kurulu toplantısında ele alınacağını belirtti. 
     Yeni düzenleme konusundaki kararın Bakanlar Kurulu'nda verileceğini ifade eden Oral, şöyle konuştu 
     '' Hazırlanmakta olan yeni kanuni düzenlemeyle birlikte, beyan esası kalkacak. Zaten bir, bir buçuk aydır emlak vergisinde beyan esasını kaldıran tasarı ile meşgulduk. Onun hazırlığını yapıyorduk. 
     Şimdi bu tasarıya, birim fiyatlardaki adaletsizlik ve haksızlıkları giderecek eklemeleri de yapacağız. Bu şekilde hem yaşanacak haksızlıklar giderilecek hem de beyan esası kalkacak. Beyannamenin praktikte çok önemi de yok. Ufacık bir evi olan vatandaşa al şu beyannameyi git doltur, sonra kuyruğa gir, belediyeye ver demeye, bilgi çağındayız hiç gerek yok. 
     Zaten beyanname alıp, doldurup belediyelere verilmesine kadar geçen sürede harcanan para, bazen ödenen vergiden bile fazla oluyor.'' Maliye Bakanı, yeni sistemde isteyenin yine beyanname verebileceğini, ancak emlak vergisi tutarlarını belediyelerin, ''asgari değerler'' üzerinden tahhakkuk ettirip mükelefe ileteceğini bildirdi. 
     Oral, ''şu anki sistemden farkı, vatandaş sadece beyanname vermeyecek. Belediyeler 4 yılda bir asgari değerleri, yine komisyonlar kanalı ile tespit edecek'' dedi. 
     Bakan Oral, bu yılki arsa değerleri konusunda ortaya çıkan haksızlık ve adaletsizliklerin giderilmesi konusunda ise en uygun formülü bulmaya çalıştıklarını kaydetti. 
     Bu konudaki çalışmaların sürdüğüne dikkati çeken Oral, her türlü alternatifin değerlendirildiğini söyledi Maliye Bakanı, sorunun vergi oranlarıyla ilgisinin bulunmadığını vurgularken, sözlerini şöyle sürdürdü 
     ''Emlak vergi oranlarında bir değişiklik düşünmüyoruz. Sorun oranlar değil, takdirlerdeki hak ve adaletten uzak uygulamalardır. 
     Vatandaşın başını sokacağı ev, kendisine dert kaynağı haline getirilmemelidir. Ev vatandaşın huzurudur, yarınıdır. Onun derdi olmamalıdır. Yeni düzenlemeler ile bu sağlanacaktır.'' 
     






</TEXT>
</DOC>
