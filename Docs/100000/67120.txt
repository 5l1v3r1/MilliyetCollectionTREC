<DOC>
<DOCNO> 67120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur10.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş partileşme arayışında... 
</HEADLINE>
<TEXT>

     Türk-İş Başkanı Bayram Meral, siyasetten şikayet edenlerin, siyasete ortak olması gerektiğini belirtirek, bölgesel toplantılar yapıp Başkanlar Kurulu ve diğer sivil toplum örgütleriyle ortak karar aldıktan sonra büyük bir parti kurulup kurulmayacağını karar vereceklerini açıkladı. 
     Türk-İş Başkanlar Kurulu'nun toplantısının açılışında konuşan Meral, hükümetin işçiyi, memuru, emekliyi, çiftçiyi, kısacası büyük bir halk kitlesini bir tarafa iterek geminin dümenini IMF'ye teslim ettiğini söyledi. Hükümetin borç almakla borç ödemeyi marifet sayar hale geldiğini kaydeden Meral, yapılacak özelleştirmelerle Cumhuriyet döneminin kazanımlarının yokedileceğini iddia etti. "Bugün ülkemizin hangi sorununu dile getireceğimizi şarırır olduk. İşçi perişan, memur perişan, emekli perişan, işsiz perişan, bu ülkeyi seven herkes perişandır" diye konuşan Meral, perişan olmayanların yerli ve uluslararası tekelciler ve onların savunucusu IMF olduğunu belirtti. Bu geminin böyle yürümeyeceğini belirten Meral, hükümeti, "Kendinize de halkımıza da işkence etmekten vazgeçin. Seçim ve Siyasi Partiler yasalarında gerekli değişikliği gerçekleştirip biran önce erken genel seçime gidin" çağrısında bulundu. 
     Halkın işsizlik ve yoksulluğun pençesinde olduğunu söyleyen Meral, "Artık yeter, bu ülke bizim" dediklerini ve şimdilik İstanbul, Adana, İzmir, Samsun, Bursa, Erzurum, Van, Ankara illerinde bölgesel toplantılara başlayacaklarını kaydetti. 
     Meral, "Temsil ettiğimiz toplumla ve halkımızla birlikte bu yörelerde ülke sorunlarını ve sorunlar karşısında ne yapacağımızı tartışacağız ve demokratik tepkimizi ortaya koyacağız" diye konuştu. Meral, Türk-İş'in bu çalışmalarının bir siyasi parti hazırlığı anlamını mı taşıdığı yönündeki bir soruyu ise şöyle yanıtladı 
     "Siyasi parti kurmak kolay değil, siyasetin dışında kalmak da kolay değil. Mevcut siyasetten memnunsanız şikayet etmeye hakkınız yok. Şikayet ediyorsanız siyasete ortak olacaksınız. Balkonlardan seyretmenin zamanı geride kaldı. 
     Başkanlar Kurulu'nun kararları doğrultusunda, diğer sivil toplum örgütlerinin görüşü de alınarak ortak bir karar almadan siyasi parti kurmanın kolay olmadığını düşünüyorum. 
     Ancak siyasetçiler bilsin, tabandan tavana her türlü hazırlık var. Parti kurmak için gücümüz var. İstenirse bu yaşama geçirilir." Avrupa Birliği Komisyonu Türkiye Temsilcisi Karen Fogg'un İşçi Partisi tarafından açıklanan Avrupa Birliği'ne gönderdiği mesajları da değerlendiren Meral, "Bizim de büyükelçilerimiz var, ama ne konuştuğunu, ne konuşacağını biliyorlar. İşgal kuvvetlerine bile boyun eğmedik. Biz bu ülkeyi birlikte kazandık, bu ülkeyi bölmek isteyenlerin gücü yetmeyecek" dedi. 
     Meral, AB MEDA fonlarından yararlanılarak sendikaların eğitilmesine ilişkin projeden Türk-İş'in ayrılmasını eleştiren diğer sendika yöneticilerinin sözlerini de değerlendirdi. Meral, "Biz uluslararası kuruluşlara açığız. 
     Hiçbir zatla kavga etmek istemiyoruz. MEDA fonuna bazı tekliflerde bulunduk. Bizim taleplerimiz dikkate alınmadığı için toplantılara katılmadık. Türk-İş ülke sorunlarını tartışacak ekonomik güce sahiptir. Bir başkasının kendi istekleri doğrultusunda yapacağı projeye katılmayız" diye konuştu. 
     Meral, artık emeğin değil paranın para kazandığı bir dönem yaşandığını, hükümetin işverenle ortak hareket ettiğini belirterek Başbakan Yardımcısı Mesut Yılmaz'a da çattı. İzim vermeden Yılmaz'ın, "daha önceki kongrelerine gelip Türk-İş'in sözünü dinlemediği için başını sert bir kaya çarptığını iddia eden Meral, "Şimdi yine söylediklerini unutmuş görünüyor, biz kafasını sert bir kayaya çarpmayız, ama gülle oyarız. Gülün yarası daha ağır olur" dedi. 
     






</TEXT>
</DOC>
