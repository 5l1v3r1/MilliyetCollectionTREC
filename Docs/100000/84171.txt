<DOC>
<DOCNO> 84171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo05.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
A Millilerde sakat olan Arif, Okan ve Abdullah salonda çalıştı 
</HEADLINE>
<TEXT>

     A Milli Futbol Takımı'nın Antalya kampı devam ediyor. Bu sabah yapılan antrenmana, hafif sakatlıkları bulunan Arif, Abdullah ve Okan katılmazken, Hakan Şükür takımla birlikte çalışmalara başladı. 
     A Milli Futbol Takımı'nın, Antalya'nın Belek tatil beldesinde 6 gündür sürdürdüğü kamp çalışmaları, yarın sona erecek. Kampa katıldığının ilk gününde sakatlanarak antrenmanlara katılamayan Hakan Şükür, takımla ilk çalışmasını bu sabah yaptı. Golcü futbolcu, yaptığı klas hareketlerle Dünya Kupası maçlarında takımdaki yerini alacağını gösterdi. 
     Adale ağrısı çeken Arif, adale kuvetlendirmesi yapan Okan ve Abdullah, takımdan ayrı salonda kuvvet çalışması yaptılar. Sakatlığı devam eden kaleci Rüştü ise Milli Takım Doktoru Cengiz Dinç ile birlikte hafif koşu yaptı. 
     Milli Takım oyuncuları sabah idmanında, kısa ısınma hareketlerinden sonra, 1.5 saat süren teknik ve taktik ağırlıklı çalışma yaptılar. Kale önünde hücum ve savunma ağırlıklı çalışan Milli Takım'da tüm futbolcuların neşeli oluşu yöneticileri de sevindirdi. 
     Havanın çok sıcak olması nedeniyle bazı futbolcular tişörtlerini de çıkararak idman çalışmalarına katıldı. 
     Milli Takım futbolcuları, öğle saatlerinde düzenlenecek mangal partisine katıldıktan sonra akşam saatlerinde Antalya kampındaki son çalışmalarını yapacaklar. 
     





</TEXT>
</DOC>
