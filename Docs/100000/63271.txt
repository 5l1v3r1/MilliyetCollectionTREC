<DOC>
<DOCNO> 63271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sondun11.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Başbakan'ın kardeşi hükümeti şikayet edecek 
</HEADLINE>
<TEXT>

     Almanya Başbakanı Gerhard Schröder'in en küçük kızkardeşi olan 48 yaşındaki Ilse Brücke, haksız bulduğu vergi politikasından dolayı hükümeti şikayet edecek. 
     İki evlilikten sonra 15 ve 5 yaşlarındaki iki çocuğuna tek başına bakan Brücke, ''Hükümetin vergi reformu kapsamında tek başına çocuk yetiştirenlerden kademeli olarak daha fazla para kesmesini eleştiriyorum. Bu nedenle Yalnız Çocuk Yetiştiren Anne ve Babalar Birliği'nde çalışacağım'' dedi. 
     Söz konusu birliğin hükümete karşı bir şikayet dilekçesi hazırladığını belirten Brücke, ''Hükümetin aile düşmanı tutumuna karşı tavır almak amacıyla bu şikayet dilekçesini ben de imzalayacağım. 
     Aslında ağabeyim de fakir insanlara yardım etmek istiyor. Ortalık yatıştığında, bu yasanın işe yaramadığını kendisi de anlayacaktır'' diye konuştu. 
     Brücke, daha önce yaptığı bir açıklamada, vergi reformunun 1 Ocak'tan itibaren yürürlüğe giren 4. kademesiyle birlikte kendisinden her ay yaklaşık 102 euro daha fazla vergi kesileceğini, bunun da yılda yaklaşık 1227 euro yapacağını belirtmişti. 
     






</TEXT>
</DOC>
