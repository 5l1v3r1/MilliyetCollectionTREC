<DOC>
<DOCNO> 68510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo17.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Interli Okan'ın ortalama puanları, Ronaldo'dan sonra ligin en iyisi 
</HEADLINE>
<TEXT>

     İtalya Birinci Futbol Ligi'nde 23. hafta geride kaldığında, FC Inter takımında Emre Belözoğlu henüz ilk 11'de forma şansı bulamazken, Okan Buruk da toplam yalnızca 180 dakika oyunda kaldı. 
     Galatasaray'dan transfer olduktan sonra FC Inter'de ilk sezonunu geçiren Türk futbolcuların, ligde 23. hafta geride kaldığında istatistiklerine bakıldığında ilginç sonuçlar ortaya çıktı. 
     FC Inter'de bu zamana dek lig maçlarında ilk 11'de sahaya çıkan tek futbolcu Okan olurken, teknik direktör Hector Cuper tarafından 3 maçta ilk 11'de forma giyme şansı buldu. 23 maçın 7'sinde oynayan Okan, toplam yalnızca 180 dakika oyunda kaldı. Türk futbolcu 5 maçta da kadroda olmasına karşın oynatılmadı. Son olarak 6 Ocak tarihindeki FC Inter-SS Lazio maçında lacivert-siyahlı formayı giyen Okan, bu tarihten itibaren baldırlarındaki sakatlıktan dolayı takımının kadrosuna giremiyor. 
     Ancak Okan, oynadığı maç sayısına göre basın tarafından aldığı puanların ortalamasında Ronaldo'dan sonra 6.97 , 6.56 puanla İtalyan Ligi'nin en iyi futbolcusu olarak gözüktü. 
     FC Inter'deki diğer temsilci 21 yaşındaki Emre Belözoğlu ise 23. 
     hafta sonundaki istatistikte, Okan'a göre daha fazla maçta oynamasına karşın ilk 11'de hiç forma giyemedi. 10 maçta oynayan Emre, toplam 318 dakika oyunda kaldı. Emre, 6 maçta da kadroda bulunmasına karşın, Cuper tarafından değerlendirilmedi. Emre de 2 hafta önce Okan gibi aynı biçimde baldırlarından sakatlandığından şu anda antremanlarda yalnızca koşu yapıyor. 
     






</TEXT>
</DOC>
