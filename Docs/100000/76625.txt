<DOC>
<DOCNO> 76625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun45.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamaney'den Arafat'a destek "Ölene kadar diren" 
</HEADLINE>
<TEXT>

     İran'ın başkenti Tahran'da, Filistin'e destek ve İsrail'i kınama yürüyüşü yapıldı. 
     İran İslami Propaganda Örgütü'nün çağrısı üzerine, Cuma namazından sonra yapılan yürüyüşe katılan göstericiler, namazın kılındığı Tahran Üniversitesi'nden ''Filistin Meydanı''na kadar yürüdüler. 
     ''İsrail'e Ölüm'', ''Amerika'ya Ölüm'' sloganları atan göstericiler, Filistin Meydanı'nda yere çizilen ABD ve İsrail bayrağının üstünden yürüyerek geçtiler. 
     Meydandaki Filistin Büyükelçiliği önünde toplanan binlerce gösterici, yürüyüş sonunda okunan bildiride, Arap ve İslam ülkelerinin devlet başkanlarından İsrail'e karşı mücadelede ''diplomatik lafları'' bir tarafa bırakmalarını istediler ve İsrail'in Filistin topraklarını ikinci kez tamamen işgal etmesini ve ''Müslümanlara karşı soykırım uygulamasını'' kınadılar. 
     İran'ın Dini Lideri Ayetullah Ali Hamaney de bugünkü Cuma Hutbesi'nde Müslüman ve Arap ülkelerinin, İsrail saldırıları karşısında petrol silahını kullanmalarını ve sembolik olarak 1 aylığına İsrail ve dostu olan ülkelere petrol ambargosu uygulamalarını istemişti. 
     Hamaney, konuşmasında ayrıca, Filistin Devlet Başkanı Yaser Arafat'ın İsrail baskılarına boyun eğmemesini övdü ve ölene kadar savaşmasını istedi. 
     ''Arafat İsrail'e teslim olmaktansa şehit olmayı seçerek iyi bir karar verdi'' diyen Hamaney, ''umarım fikrini değiştirmez ve Allah yolunda ölme sözünü tutar'' dedi. 
     Filistin lideri Arafat'ı İsrail ile barış anlaşması imzalaması nedeniyle daha geçen yıl ''hain'' ilan eden Hamaney'in, Arafat hakkında övücü sözler söylemesi ilgiyle karşılandı. 
     ''Filistin yönetimi kararlı olmalı ve teslim olmamalıdır. Düşman moralini kaybetmeye başladı ve kendini zayıf hissediyor. Kendisi için aydınlık bir gelecek göremiyor'' diyen Hamaney ayrıca, ''Filistin halkı ve İslami Cihad ile Hamas dahil bütün mücadeleci gruplar Filistin'i kurtarmak için hayatlarını feda etmeye kararlılar. 
     Şehadetin gücünü ve düşmanın şehadet karşısındaki zayıflığını fark ettiler'' diye konuştu. 
     






</TEXT>
</DOC>
