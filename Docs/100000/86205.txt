<DOC>
<DOCNO> 86205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/yazar/uras.html </URL>
<DATE> 2002/05/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sadun Hoca 80 yaşında 
</HEADLINE>
<TEXT>

     H. G. Wells'in tek gözlü bir gezgini anlattığı bir öyküsü vardır. Bu gezgin dere tepe gezerken bir gün uzakta renkleri karmakarışık, eğri büğrü binalarla dolu bir köy görür. Köye girince anlar işin iç yüzünü körler diyarıdır burası. Köy halkının hepsinin gözleri sımsıkı kapalıdır. Gezgin "hiç değilse benim bir gözüm var, belki yardımım dokunur bunlara, görmeyen gözlerine ışık olurum" der ve orada yaşamaya karar verir. 
     Bir gün körlerden biri bir hırsızlık yapar. Sadece tek gözlü adam görür ve bağırarak ilan eder durumu. Körler inanmaz gören adama. Bu kadar uzaktan hırsızlığı duyamayacağını söyleyerek yalancılıkla suçlarlar onu. Sınamak isterler yalan söyleyip söylemediğini. İnanmazlar tek gözlü adama. Köyün hekimine götürürler. Hekim de kördür. Elleriyle yoklar gören adamı, parmaklarını yüzünde gezdirdikten sonra onun açık olan gözünü kastederek, "buldum, bozukluk burada" der. Saçmalamasının nedeni diyerek tek gözünü de çıkarmaya çalışırlar adamın. Güçlükle kurtulur tek gözlü adam körlerin elinden. 
     
Körler ülkesinin gören gözü      Körler ülkesinin gören gözüdür Sadun Aren Hoca. Bizler onun öğrencileri, insanca, hakça "yeni bir dünyanın olabileceğini" haykıranlar, biraz da körler ülkesinin çaresiz gezginleri gibiyiz bugünlerde. 
     Mülkiyelilerin Sadun Hoca'sı Prof. Dr. Sadun Aren 19 Mart 2002'de 80'inci yaşına girdi. Mülkiye salonunda Sadun Hoca için bir yaş günü kutlaması yapıldı. O toplantıda Mülkiyeliler Birliği Genel Başkanı Füsun Çiçekoğlu Hanım, yukarıdaki hikayeyi anlattı. Sadun Hoca'nın ve de biz Mülkiyelilerin "körler ülkesindeki" çaresizliğini sergilediği için hikayeyi sayın okuyucularıma aktarmak istedim. 
     Sadun Hoca 1922 yılında Erzurum'da doğdu. 1944'te Mülkiye'yi bitirdi. Mülkiye'ye asistan olarak girdi. 1955 - 1965 yıllarında Mülkiye'de hocalık yaptı. 1963 yılında TİP'e Türkiye İşçi Partisi'ne üye oldu. TİP 1965 seçimlerinde TBMM'de 15 sandalye kazandı. Sadun Hoca, Mehmet Ali Aybar ve Çetin Altan ile birlikte İstanbul milletvekili seçildi. 12 Mart'taki askeri müdahalede gözaltına alındı. Tutuklandı. Yargılandı 12 yıl 5 ay ağır hapis cezasına çarptırıldı. 1974 yılında genel aftan yararlanarak tahliye oldu. Tahliyesinden sonra üniversiteye dönmesine izin verilmedi. 
     1980 yılındaki askeri müdahalede gene gözaltın alındı. 1982 yılında tutuklandı. 
     
Ondan çok şey öğrendik      Hapisten çıktıktan sonra sosyalist bir parti kurma çalışmalarına katıldı. Bu çalışmalar sonucu kurulan Sosyalist Birlik Partisi'nin genel başkanı oldu. Daha sonra Emek ve Kurtuluş gruplarının katılımı ile BSP adını alan partinin genel başkanlığını yürüttü. Bu parti soldaki başka grupların da katılmasıyla Özgürlük ve Demokrasi Partisi ÖDP haline gelince, ÖDP üyesi oldu. Forum, Yön, Emek, Marksizm ve Gelecek dergilerinde ve Politika gazetesinde makaleleri yayımlanan Sadun Hoca'nın basılı üç kitabı var. 
     Bizim kuşak Sadun Hoca'nın "İstihdam, Para ve İktisadi Politika" isimli kitabı ile yetişti. Bizim kuşak bu kitap ile Maliye müfettişliği, hesap uzmanlığı, Ticaret Bakanlığı, Hazin ve hatta Dışişleri Bakanlığı giriş sınavlarına hazırlandı. Bu yazıyı yazarken önümde karım Nuran Akyüz'ün Devlet Planlama Teşkilatı uzmanlık sınavına girerken her sayfasını kırmızı, mavi çizgilerle renklendirerek okuduğu kitabı duruyor. Karımın kitabı 1963 tarihli ikinci baskı. Bu kitabın yeni baskılarını ekonomideki temel kuralları öğrenmek isteyenlere tavsiye ederim. Kitapçılarda bulabilirler. 
     Sadun Hoca gerçekten körler ülkesinde tek gözle ne olsa gördüklerini söylemekten, yazmaktan çekinmemiş ve kendi gibi gençler yetiştirmeyi misyon bilmiş bir hocadır. Karım da öğrencisi, ben de öğrencisiyim. Ondan çok şeyler öğrendik. 
     
     







Sağım, solum, arkam sobe... 


Urfa notları 


MGK’nın gündemi Kıbrıs 


Seçim çare olmaz’ 


Ödünç gözler 


Tarasoff görevi 


Lise 3’ler niye hastalanıyor 


Kiraz mevsimi, çalışma değil aşk zamanı 


Bazılarına "Mazhar Osmalık " derlerdi 


Mondi skandalı üzerine 


27 Mayısçılar İSO’da Dinçkök’ü indirip Koç’u başkan yapmış 


Haritalar arası kaçak insanlar dünyası 


Size eski kanun uygulanacak 


Globalleşme 


"İstanbul Yaklaşımı" herkesi kurtarmayacak 


Sadun Hoca 80 yaşında 


</TEXT>
</DOC>
