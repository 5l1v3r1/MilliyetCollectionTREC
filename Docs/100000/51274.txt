<DOC>
<DOCNO> 51274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun12.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Harekat halkın Taliban'ı devirmesine olanak yaratmaya çalışıyor" 
</HEADLINE>
<TEXT>

     Amerikan uçak gemisi USS Theodore Roosevelt'in komutanı Tuğamiral Mark Fitzgerald, Afganistan'da Taliban rejimine karşı savaşan muhalif güçlerin önemli kazanımlar elde ettiğini, ABD'nin amansız hava harekatının, Afgan halkının Taliban rejimini devirmesinin koşullarını yaratmaya başladığını söyledi. 
     Amerikan savaş uçaklarının geçen hafta her gün Taliban'a ait tankları, zırhlı taşıyıcıları vurduğunu, havan topu, top ve makinalı tüfek mevzilerini dövdüğünü belirten Fitzgerald, sonuç olarak bir grup Taliban askerinin, Mezar-ı Şerif kenti civarında önemli kazanımlar elde eden muhalif güçlere katıldığını kaydetti. 
     Amerikan hava saldırılarının Taliban'ın hava savunma sistemini, altyapı ve iletişim hatlarını büyük ölçüde harap ettiğini söyleyen Fitzgerald, buna rağmen Taliban savaşçılarının özellikle gece yarısı karadan havaya omuzdan atılabilen füzeler fırlattıklarını belirtti. 
     Fitzgerald, füzelerin at sırtında taşındığını belirterek, ''Taliban savaşçılarının hala savaş uçaklarımıza saldırma yeteneği var. Ancak henüz bu konuda başarılı olamadılar'' diye konuştu. 
     Afganistan'a yönelik hava harekatını, Amerikan savaş uçaklarının Irak'taki uçuşa yasak bölgeler üzerindeki devriye uçuşlarını idare etme deneyimiyle karşılaştıran Fitzgerald, temel olarak uzun uçuşlar ve havada yakıt ikmalinin benzer, tek farkın ise hedefler olduğunu belirtti. 
     Fitzgerald, Afganistan'da hedef alınacak çok büyük askeri tesisler ya da sabit altyapı olmadığını, hedeflerin daha küçük, El Kaide örgütü ve Taliban güçleri olduğunu söyledi. 
     -MEZAR-I ŞERİF'TE ÇATIŞMALAR- Bu arada, Kuzey İttifakı sözcüsü Eşref Nedim, ittifak güçlerinin kuzeydeki Mezar-ı Şerif kenti yakınındaki Seyyat bölgesini ele geçirdiğini ve kuzeydeki Balkh bölgesinde ilerlemeyi planladıklarını söyledi. 
     Taliban'ın resmi haber ajansı Bahtar ise Kuzey İttifakı'nın Mezar-ı Şerif'e 25 kilometre mesafede bulunduğunu ve Kuzey İttifakı'nın kente 7 kilometre mesafede olduğu açıklamasının yalan olduğunu duyurdu. 
     Ajans, dün Amerikan savaş uçakları tarafından bombalanan Kunar bölgesinde 3 sivilin öldüğünü, 6'sının yaralandığını belirtirken, bu haber bağımsız kaynaklarca doğrulanmadı. 
     CNN televizyonu da Taliban'ın karargahı durumundaki Kandahar kentinin bütün gece yapılan şiddetli bombardımana hedef olduğunu bildirdi. 
     






</TEXT>
</DOC>
