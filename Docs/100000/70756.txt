<DOC>
<DOCNO> 70756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo16.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant, Galatasaraylı taraftarlardan özür diledi... 
</HEADLINE>
<TEXT>

     Galatasaraylı futbolcu Berkant, Göztepe maçında oynadığı futboldan dolayı, sarı-kırmızılı taraftarlardan özür diledi. 
     Berkant, kendisine ait olan ''www.berkantgoktan.org'' isimli sitesinde yaptığı açıklamada, öz eleştiri yaparak, ''Göztepe maçında oynadığım futbolu ben de kendime yakıştıramadım. İstediğim futbolu ortaya koyamadım. Oyunda tutunamadım. Kısacası günümde değildim. 
     Teknik direktörümüz Lucescu da bunu gördü ve beni oyundan aldı'' ifadelerini kullandı.. 
     Bu sezon deplasmanda istenilen sonuçları alamadıklarına dikkat çeken Berkant, bunu düzeltmek için, gerekeni en kısa sürede yapacaklarını belirtti. 
     
     "Gereken dersleri almalıyız" 
     Berkant, ligin uzun bir maraton olduğunu, bu yolda kayıp ve hataların olabileceğini dile getirerek, şöyle dedi 
     ''Önemli olan bunları bir ölçüde tutup, sürekli daha iyiye gitmek. 
     Ancak önümüzde çok kritik 2 maç var. Önce Beşiktaş, sonra Roma. Eğer bu maçlarda başarı istiyorsak, bu yenilginin olumsuz etkilerini kafamızdan atmalı, sadece gereken dersleri almalıyız.'' Beşiktaş maçında kazanıp, bu kaybı telafi edeceklerini anlatan genç futbolcu, ''Futbol heyecanlı olduğu kadar acımasız da bir spor. 
     Şimdi Göztepe maçını unutmamız lazım, çünkü cumartesi günü Beşiktaş ile maçımız var. Tüm Galatasaraylılardan tekrar özür diliyoruz, bize gösterdikleri desteğe devam etmelerini istiyoruz. Zira Beşiktaş maçından üç puan ile ayrılmak zorundayız'' diyerek açıklamasını tamamladı. 
     






</TEXT>
</DOC>
