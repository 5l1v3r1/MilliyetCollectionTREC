<DOC>
<DOCNO> 73095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sondun05.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Afgan kamplarında Türkler de eğitim gördü" 
</HEADLINE>
<TEXT>

     New York Times gazetesi, Afganistan'daki El Kaide kamplarında eğitim görenler arasında Türkiye'den gelen kişilerin de bulunduğunu yazdı. 
     Gazete, El Kaide ve Taliban üyelerinin sonbahar aylarında Afganistan'dan kaçarken geride bıraktıkları çok miktarda belgeyi ele geçirdiğini açıkladı. Gazete muhabirlerinin milislere ait ev ve kamplarda ele geçirdikleri belgeler 5 bin sayfadan oluşuyor. 
     Belgelere ''El Kaide'nin adam öldürme el kitabı'' adını veren gazetenin haberine göre, Afganistan'da Usame Bin Ladin tarafından kurulan terörist eğitim kamplarında, 1996 yılından bu yana yaklaşık 20 bin kişi eğitildi. Bunlar arasında Pakistan, Özbekistan, Türkmenistan, Tacikistan, Kırgızistan, Suriye, Mısır, Fas, Cezayir, Ürdün, Türkiye, Irak, Kuveyt, Suudi Arabistan, Yemen, Libya, Sudan, Somali, Bosna, Bangladeş, Çin, Filipinler, Rusya, İngiltere, Kanada ve ABD'den gelen kişiler bulunduğu belirtildi. 
     Amerikan kaynaklarına dayanan gazete, kamplarda bu kişilere genel olarak hafif silah kullanmanın yanı sıra zırhlı araçlara ve uçaklara karşı etkili silahların kullanılması konularında eğitim verildiğini yazdı. Kamplarda uçak, otobüs ya da gemi kaçırma gibi konularda da bilgi verildiği ifade ediliyor. 
     
     Batıya karşı İslam ordusu 
     New York Times, ele geçirilen belgelerin, ''Usame Bin Ladin'in ana amacının Müslüman genç militanları bir araya getirmek ve bunları Batı'ya karşı savaşacak küresel bir ordu haline dönüştürmek olduğunu ve Bin Ladin'in bu alanda çok ciddi ilerlemeler kaydetmiş olduğunu'' ortaya koyduğunu yazdı. 
     Belgelerde, militanların günlük işleri ile yapacakları ve yapmayacakları şeyler de belirtiliyor. Buna göre militanlar, ''İslami kurallara harfiyen uyacak, günde 5 vakit namaz kılacak, aşırı yemekten kaçınacak, temiz olacak, çevrelerini temiz tutacak ve akşamları erken yatacak.'' Buna karşılık hocanın izni olmadan mühimmat kullanılmasının, kamptan ayrılmanın, siyasi tartışmalar yapmanın, kavga etmenin ve uyuşturucu kullanmanın yasaklanmış olduğu belirtildi. 
     






</TEXT>
</DOC>
