<DOC>
<DOCNO> 53021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun01.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "BM himayesinde tarafsız Afganlara teslim oluruz" 
</HEADLINE>
<TEXT>

     Afganistan'ın Kunduz bölgesinde bulunan Taliban askerlerinin, Kuzey İttifakı'na teslim olmak istemedikleri bildirildi. 
     Pakistan gazetesi Dawn'ın, bölgedeki Molla Fazıl adlı bir Taliban yetkilisine dayanarak verdiği haberde, Taliban askerlerinin Kuzey İttifakı birlikleri yerine ''BM himayesinde tarafsız Afgan yetkililerine teslim olmayı istedikleri'' belirtildi. 
     Gazete tarafından Taliban'ın Kuzey bölgesindeki önemli yetkililerinden biri olarak tanımlanan Molla Fazıl'ın ''Kuzey İttifakı'na güvenmediklerini ve hiçbir Taliban askerinin İttifak güçlerine teslim olmayacağını'' söylediği kaydedildi. 
     Gazete, Taliban'ın teslim olmak için öne sürdüğü diğer şartlarının ise içinde Usame Bin Ladin'e bağlı Arap ve Çeçenlerin de bulunduğu yabancı askerlerin kendi ülkelerine geri dönmelerinin sağlanması için BM'ye teslim olması ve ağır silahların tarafsız bir yetkiliye teslim edilmesi olduğunu yazdı. 
     Molla Fazıl, ABD uçaklarının hafta sonunda Kunduz bölgesine düzenlediği bombardımanlarda binden fazla insanın öldüğünü iddia etti. 
     Fazıl, bombardımanlar sonucunda Kunduz bölgesinde 800, Hanabad kasabasında da 250 kişinin öldüğünü öne sürdü. 
     Bu arada, Taliban askerleri ile Kuzey İttifakı güçleri arasındaki çatışmaların Kunduz'un 20 kilometre doğusundaki Hanabad kasabası cephesinde geceyarısı boyunca devam ettiği bildirildi. 
     Çatışmalar sırasında bir Amerikan uçağının bölge üzerinde uçtuğu, ancak bomba atmadığı belirtildi. 
     






</TEXT>
</DOC>
