<DOC>
<DOCNO> 67582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/yazar/ozkan.html </URL>
<DATE> 2002/02/14/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Futboldaki Susurluk’ sahaya indi 
</HEADLINE>
<TEXT>
İŞTE ŞİKE İŞTE ÇETE 
Susurlukçu Ali Fevzi Bir ile hakemler, teknik direktörler bir olup Türkiye Futbol Ligi’nde istedikleri maçı alıp sattılar 
     Türkiye futbol liglerinde bazı maçlarda şike yapıldığı saptandı. İstanbul’da yetkililerin yürüttükleri çalışmalar sonrasında hazırladıkları raporları Futbol Federasyonu ve Ankara’daki bakanlık ilgililerine ulaştırdığı öğrenildi. Hakemler ve teknik direktörler ayarlanarak şike yapılmak suretiyle oynatılan maçlar için yurtdışında ve içinde bahisler oynatıldığı da ortaya çıktı. Futbol maçlarındaki şikelerin yapılmasını sağlayan çetenin başı ise eski ve tanıdık bir ad Susurluk çetesinin elemanlarından Ali Fevzi Bir. Olayla ilgili soruşturma İstanbul DGM tarafından yürütülüyor. 
     
Kimler suçlu      Futbol maçları öncesinde karşılaşmaları yönetecek olan hakemlere maddi menfaat sağlayarak maçın sonucunu ayarladıkları ve bu sonuçlara göre yurtdışında ve içinde müşterek bahisler oynayarak haksız kazanç temin ettikleri belirtilen kişiler, yetkililerin saptamalarına göre aşağıdaki adlardan oluşuyor. Bu listenin soruşturmanın derinleştirilmesiyle daha da artacağı sanılıyor. Bu kişiler ayrıca rüşvet vermek, para karşılığı fuhuş yapmak ve yapılmasına aracılık etmekten de suçlanıyorlar. 
     Ali Fevzi Bir, Susurluk çetecisi. Susurluk davaları sırasında Öz Sahrayı Cedit Spor Kulübü Başkanlığı’na seçildi. Rakip takımlar tehdit edildikleri gerekçesiyle bu takımın maçlarına çıkmaktan korktuklarını ifade ettiler. İddialar maçları ve hakemleri onun ayarladığı yönünde. 
     Sadık İlhan Ankara Bölgesi futbol hakemlerinden. Ali Uluyol futbol hakemi. Harun Yiğit futbol hakemi, Sebahattin Bitirim futbol hakemi. Coşkun Demirbaka Sakaryaspor Teknik Direktörü. Erdoğan Arıca Gençlerbirliği Teknik Direktörü. Samet Aybaba Gaziantep Teknik Direktörü. Ali Oto Ali Fevzi Bir’in arkadaşı. Ramazan ....... il Hakem Kurul Yardımcısı. Dilek .......... Ali Fevzi BiR’in bazı bayanların hakemlere sunulmasında aracılılık ettiği öne sürülen bayan arkadaşı. Hasan Vezir Dç. Karabük Teknik Direktörü. Süleyman Uysal hakem. Suat ....... Ali Fevzi Bir’in arkadaşı. Yemen Ekşioğlu Türkiye Futbol Federasyonu yetkilisi. Şenol .......... Ali Fevzi Bir’in yurtdışında ortak bahis oynattığı iddia edilen kişilerden biri. Aydın Torunoğlu Türkiye Futbol Federasyonu yetkilisi. 
     
Neler yaptılar      Yapılan çalışmalarda elde edilen belge ve bilgilere dayanan yetkililer organizasyonun başındaki kişinin Susurluk davasının çete suçlularından Ali Fevzi BiR olduğunu ileri sürüyorlar. Bir Türkiye futbol liglerinde oynanan bazı futbol karşılaşmalarında şike yaptırarak bundan çıkar elde etmekle suçlanıyor. Karşılaşmalardan önce Ali Fevzi Bir’in kazanmasını istediği takımın ismini önceden belirleyerek Sadık İlhan isimli hakem aracılığıyla söz konusu müsabakaların hakemlerine ulaştırdığı belirlendi. Maçın kendi istediği şekilde bitmesini sağlayan Bir bu arada müşterek bahis de oynatarak kazancını katladığı öne sürülüyor. 
     
DGM’nin saptadığı skandallar      Bir’in talimatıyla rüşvet 
     - Ali Fevzi Bir, arkadaşı ve bir mankenlik ajansı sahibi olan Dilek isimli bayanın oluşturmuş olduğu çete ile, Türkiye futbol liglerinde bazı futbol karşılaşmalarında şike uygulandığı, karşılaşmaları yöneten hakemlerin karşılaşmalardan önce Ali Fevzi Bir’in tatimatları ile Sadık İlhan aracılığı ile karşılaşmada kollayacağı takımın ismi verildiği, bunun karşılığında ayarlanan hakemlere Dilek isimli kadın aracılığı ile bazı otellerde kadın sunulduğu ve rüşvet verildiği anlaşılmıştır... 
     
     Sakarya maçında işlem tamam 
     - 01. 09.11.2001 günü Ali Fevzi Bir - Sadık İlhan görüşmesinde Sadık İlhan’ın konuşmanın olduğu hafta İkinci Lig A Kategorisi takımlarından Sakarya - Erzurum maçını yöneteceğini söylediği, Türkiye Futbol Federasyonu’nun resmi internet sitesi www.tff.org adresinde yapılan detay sorgulaması sonucu yapılan incelemede söz konusu karşılaşmanın 11.11.2001 günü oynandığı, maçın orta hakeminin Sadık İlhan olduğu, maçı Sakaryaspor’un 2 - 0 aldığı anlaşılmıştır. Ayrıca, Coşkun Demirbakan Sakaryaspor Teknik Direktörü ’ın Aliço lakaplı Bir ile çocukluk arkadaşı olduğu bilinmekte, Sadık İlhan ile de menfaate dayanan ilişkisinin olduğu düşünülmektedir. 
     
     Aliço hakemi ayarladı... 
     - 02. 09.11.2001 günü Ali Fevzi Bir - Erdoğan isimli bir şahsın görüşmesinde Erdoğan isimli şahsın takımı Üçüncü Lig 3. Grup’ta mücadele eden Zonguldakspor’un Silifkespor ile maçı olduğu ve takımın hakeminin Mehmet Fatih Gökçe olduğu ve bu hakemin "Aliço"nun aracılığı ile ayarlanmaya çalışıldığı, Aliço’nun da il hakem kurulu yardımcısı Ramazan isimli şahıs aracılığı ile hakeme haber göndereceği tespit edilmiş olup, Türkiye Futbol Federasyonu’nun resmi internet sitesi www.tff.org. adresinde yapılan detay sorgulaması sonucu yapılan incelemede söz konusu karşılaşmanın 11.11.2001 günü oynandığı, maçın orta hakeminin Mehmet Fatih Gökçe olduğu ve müsabakayı Zonguldakspor’un 3 - 1 kazandığı anlaşılmıştır. 
     
     Berabere bitirilen maç 
     - 03. 10.11.2001 günü Ali Fevzi BiR - Hasan Vezir isimli şahsın görüşmesinde, Hasan Vezir’in İkinci Lig B Kategorisi 4. Grup’ta mücadele eden Kardemir Karabükspor’un teknik direktörlüğünü yaptığı, bu takımın Ankara Demirspor ile yapacağı karşılaşma öncesi maçın hakemi olan Fırat Altınüst’ün ayarlanmaya çalışıldığı, yine Aliço ve Ramazan isimli şahısların girişimleri ile adı geçen hakemin ayarlanmaya çalışıldığı tespit edilmiş olup, Türkiye Futbol Federasyonu’nun resmi internet sitesi www.tff.org adresinde yapılan detay sorgulaması sonucu yapılan incelemede söz konusu karşılaşmanın 11.11.2001 günü oynandığı, maçın orta hakeminin Fırat Aydınus olduğu ve karşılaşmanın 2 - 2 berabere bittiği anlaşılmıştır. 
     
     Maçların üzerine bahis 
     -04. 29.11 2001 günü Ali Fevzi Bir - Sadık İlhan görüşmesinde, bu hafta Aydın - Konya maçını yöneteceğini söylerken, Aliço’nun bu maç için bahis oynayacağını, daha sonra Sadık’ı arayarak üzerine bahis oynadığı takımı bildireceğini ve buna göre maçı yönetmesini istediği, Türkiye Futbol Federasyonu’nun resmi internet sitesi www.tff.org adresinde detay sorgulaması sonucu yapılan incelemede söz konusu karşılaşmanın 02.12.2001 günü oynandığı, maçın orta hakeminin Sadık İlhan olduğu, maçı Konyaspor’un 4 - 0 aldığı anlaşılmıştır. Yine aynı görüşmede Ali soyismi Uluyol olabilir isimli hakemin aynı hafta Altay’ın maçını yönettiği, bu maç için de Aliço’nun Kıbrıs’ta bulunan bir kumarhanesinin ortağı olan şahısların Altay üzerine bahis oynadığını ve maçın hakemi Ali isimli şahsın uyarılması isteği geçmekte olup yapılan incelemede 02.12.2001 günü Altay’ın İzmir’de Batman Petrolspor ile oynadığı, maçın orta hakeminin Ali Uluyol olduğu ve karşılaşmayı Altay’ın 4 - 1 kazandığı anlaşılmıştır. 
     
     Sonucu merak etmeyin’ 
     -05. 06.12.2001 günü Ali Fevzi Bir - Almanya’dan arayan X şahıs arasında geçen görüşmede 08.12.2001 günkü Göztepe’nin cezası nedeniyle İstanbul Ali Sami Yen Stadı’nda oynanan Göztepe - Gaziantep maçı için X şahıs ile Aliço’nun Gaziantep üzerine bahis oynadıkları, 07.12 2001 günü Ali Fevzi Bir - Samet Aybaba G.Antep Teknik Direktörü arasındaki görüşmede Aliço’nun Samet’e maçın sonucu için merak etmemesini söylediği, maçın hakeminin Sadık İlhan olduğu ve bu maçı yöneten hakemlere Tepebaşı’nda bulunan Euro Plaza Oteli’nde Dilek isimli kadın aracılığı ile 4 - 5 kadın ayarlanarak hakemlere kadın sunulduğu görüşmeleri tespit edilmiş olup Türkiye Futbol Federasyonu’nun resmi internet sitesi www.tff.org. adresinde yapılan detay sorgulaması sonucu yapılan incelemede söz konusu karşılaşmanın 08.12.2001 günü İstanbul Ali Sami Yen Btadı’nda oynandığı, maçın orta hakeminin Sadık İlhan olduğu ve karşılaşmayı G. Antep’in 3 - 1 kazandığı anlaşılmıştır. 
     

</TEXT>
</DOC>
