<DOC>
<DOCNO> 72345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun20.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Bakan "Ortadoğu'daki şiddetten ABD ve Avrupa sorumlu" 
</HEADLINE>
<TEXT>

     Fransa Dışişleri Bakanı Hubert Vedrine, Avrupa ve ABD'nin çok uzun süre İsrail'in politikalarını kabul ettikleri için Ortadoğu'daki şiddetten sorumlu olduklarını söyledi. 
     Vedrine, Le Monde gazetesine yazdığı makalede, Filistin lideri Yaser Arafat'ı, Camp David barış müzakerelerinin sonuçlanmamasının sorumlusu olarak görmeyi artık bırakmak gerektiğini bildirdi. 
     Tekrar barış müzakerelerinin başlaması için, bölgede sakin bir ortama geçiş şartının da yanlış olduğunu kaydeden Vedrine, İsrail'in askeri güç kullanma politikasının barışı sağlayacağına inanmanın hatalı olduğunu ifade etti. 
     Son gelişmelerin Avrupa ve ABD'nin izledikleri politikaların yanlış olduğunu ortaya koyduğunu bildiren Vedrine, ''Avrupa ve ABD'nin daha önce başka politikalar ortaya koyması gerekirdi'' dedi. 
     Ortadoğu'da barış müzakereleri dışında başka bir alternatif olmadığını kaydeden Vedrine, AB ülkelerinin Barselona zirvesinde sorunun çözümüne katkıda bulunmak amacıyla somut öneriler getirmelerini istedi. 
     






</TEXT>
</DOC>
