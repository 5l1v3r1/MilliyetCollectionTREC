<DOC>
<DOCNO> 91964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun20.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ilk el nakli ameliyatı 
</HEADLINE>
<TEXT>

     Belçika'da ilk el nakli ameliyatı, Brüksel'deki Erasme hastanesinde gerçekleştirildi. Elini kıyma makinesine kaptırarak kaybeden 22 yaşındaki bir Belçikalıya, kimliği ve ölüm nedeni hakkında ayrıntılı bilgi verilmeyen bir kişinin eli nakledildi. 
     Doktorlar, 15 Haziran gecesi 6,5 saat süren ameliyatın başarılı sonuç vereceğinin görülmesi üzerine, basın açıklamasını bugün yaptılar. 
     İki hafta sonra hastaneden taburcu edilmesi öngörülen David isimli Belçikalının bünyesinin organ naklini sorunsuz kabul ettiği, hastanın psikolojik açıdan da sağlıklı olduğu belirtildi. Takılan elin sinir bağlantısının kurulduğu ve parmakların harekete geçtiği, fizik tedavinin birkaç ay süreceği ifade edildi. 
     Belçika'da daha önce Albert Doens 84 isimli bir kişi, elektrikli testereyle odun keserken düşmüş ve iki elini kaybetmişti. Bu kişiye kendi elleri tekrar dikilmiş, ancak ameliyat başarısız olmuştu. 
     Dünyada ilk el nakli, 1998 yılında Fransa'nın Lyon kentinde yapılmıştı. Clint Hallam isimli Yeni Zelandalı, başarısız sonuç üzerine, 3 yıl sonra elini ameliyatla kestirmiş ve yeni bir nakil isteğinde bulunmuştu. 
     





</TEXT>
</DOC>
