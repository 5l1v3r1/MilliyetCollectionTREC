<DOC>
<DOCNO> 61640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur22.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Genel Başkanlık tartışması yaşamayız'' 
</HEADLINE>
<TEXT>

     AK Parti Genel Başkanı Recep Tayyip Erdoğan, erken seçim taleplerinin hala geçerli olduğunu, Anayasa Mahkemesi'nin verdiği ihtar kararının ardından partide genel başkanlık tartışmasının yaşanmayacağını söyledi. 
     Ak Parti Genel Başkanı Erdoğan ve SP Genel Başkanı Recai Kutan, katıldıkları İdareciler Günü kutlama törenine verilen arada, gazetecilerin, Anayasa Mahkemesi'nin verdiği ihtar kararına ilişkin sorularını cevaplandırdılar. 
     Ak Parti Genel Başkanı Erdoğan, Türkiye'de siyasetin alanının genişletilmesi gerektiğini belirterek, ''Bir hukukçunun ifade ettiği gibi, yargı sıkıntı içindedir'' dedi. 
     Halkın siyasete olan ilgisinin azaldığını anlatan Erdoğan, siyasete kalite gelmesi için bu ilginin artırılması gerektiğini söyledi. Bu ilginin azalması halinde siyasetteki seçeneklerin de azalacağını ifade eden Erdoğan, siyaset alanının genişletilmesinin ve demokrasinin geliştirlmesinin öncelikle gerçekleştirilmesi gerektiğini vurguladı. 
     Erdoğan, alınan kararın, ''halkı huzursuz eden bir karar olmadığına'' inandıklarını belirterek, şöyle konuştu 
     ''Sadece bir kurucu üye olup olmadığımızla alakalı. Türkiye'de 24 saat çok şeyleri değiştirir ama Türkiye'nin önünde bir sıkıntı var şu anda, biliyorsunuz. Bu sıkıntı, Bakanlar Kurulu'nda olan 312. maddeyle ilgili, değişiklikle ilgili çalışmalardır. Uzun süredir Bakanlar Kurulu'nda olmasına rağmen, hala Bakanlar Kurulu'ndan geçip Genel Kurul'a gelmediği için, bu tabii düşündürücüdür. Buna yönelik olarak, Anayasa ile ilgili değişiklik maddeleri vardır. Bunların bir an önce geçmesi, bir diğer taraftan uyum yasalarının evrensel hukuka uygun olarak çıkması Türkiye'de tüm vatandaşların beklentisidir. Bunları halledelim ki bu hizmet yarışında tüm vatandaşlarımız siyasete tüm kapasitesini ortaya koysun ve ideal olanı milletimizin takdiri ile bulalım, yakalayalım. Bu siyasi, ekonomik krizden, sosyal krizden hep birlikte kurtulalım.'' Erdoğan, bir gazetecinin, ''Bugüne kadar hep erken seçim telaffuz etmiştiniz. Dünkü karardan sonra bu isteğiniz devam ediyor mu '' sorusuna, ''Yine istiyoruz çünkü benim şahsımla ilgili bir problemimiz yok. İlkelerle ilgili bir problemimiz var. Şu anda ülke ekonomik krizin içindedir, bizim bundan kurtulmamız lazım. Bundan kurtulmanın tek yolu da Türkiye'nin bu hükümetten kurtulmasıdır'' karşılığını verdi. 
     Parti içinde bundan sonra bir genel başkanlık tartışmasının yaşanıp yaşanmayacağı sorusunu yanıtlarken de Erdoğan, ''Hayır, öyle bir şey söz konusu değil'' diye konuştu. 
     






</TEXT>
</DOC>
