<DOC>
<DOCNO> 55597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/siyaset/siy01.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizin bildirgeniz varsa bizim fermanımız var 
</HEADLINE>
<TEXT>

TBMM İnsan Hakları Komisyonu’nu ziyaret eden Hollandalı elçilere, İnsan Hakları Bildirgesi’nden 485 yıl önce Fatih’in Fransisken azınlığı koruyan fermanı verildi... 
     SALİHA ÇOLAK Ankara 

     Hollanda Dışişleri Bakanlığı’ndan bir grup büyükelçi, TBMM İnsan Hakları Komisyonu üyeleriyle görüştü. Heyet Başkanı büyükelçi Renee Jones, "Türkiye’de insan hakları konusunda durum nedir " diye sorunca, ANAP’lı Emre Kocaoğlu, Fatih Sultan Mehmet’in 1463’te Bosna’ya gönderdiği, azınlık haklarına ilişkin fermanın Türkçe ve İngilizce metninden oluşan fermanı hediye etti. 
     Jones, "ABD başkanı Franklin Roosevelt’in eşi Eleanor Roosevelt, İnsan Hakları Evrensel Beyannamesi’nin hazırlıklarına başkanlık etmişti. Bundan yüzyıllarca önce böyle bir ferman çıkmış" derken şaşkınlığını gizleyemedi. Heyetin merakla okuduğu, aslı Bosna - Hersek Fojnica şehrinde Fransisken Kilisesi’nde bulunan, tarihte bilinen insan hakları hareketlerinin en eskisi olarak ortaya çıkarılan ve Fransız ihtilalinden 326, İnsan Hakları Bildirgesi’nden 485, Amerika’nın keşfinden 29 yıl önce kaleme alınan ferman şöyle "Hiç kimse ne onları Fransisken , ne de onların kiliselerini rahatsız etmesin ve zarar vermesin. İmparatorluğumda özgür ve güvenlik içerisinde yaşasınlar, korkusuzca kendi manastırlarına yerleşsinler. Ne eşraftan, ne vezirlerden veya memurlardan, ne hizmetk rlarımdan, ne de imparatorluk vatandaşlarından hiç kimse bu insanların onurunu kırmayacak ve onlara zarar vermeyecektir." 
     
Klasik müzik işkencesi      Görüşme sırasında Kocaoğlu’nun, karakolların içinde bulunduğu koşulların düzeldiğini anlatırken "Gidin İstanbul’da Levent Karakolu’nda klasik müzikle karşılanıyorsunuz" demesi üzerine, heyetin genç bir üyesi, "Aman Allahım, tam bir işkence" dedi. Şaşkın bakışlar altında açıklama, "Klasik müzikten nefret ederim. O karakola gidersem bu benim için tam bir işkence olur" diye geldi. 
     



 SİYASET 












</TEXT>
</DOC>
