<DOC>
<DOCNO> 75177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/dunya/dun01.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği ABD Irak’a saldırmasın 
</HEADLINE>
<TEXT>

22 Arap ülkesi Beyrut’ta İsrail’le toprak karşılığı barış’ planını kabul ederken Irak’a olası Amerikan müdahalesini reddetme kararı aldı 
     DIŞ HABERLER SERVİSİ 

     Ev sahibi Lübnan ile Suriye dışında hiçbir ülke liderinin katılmaması nedeniyle "zirve" olmaktan çıkıp sıradan bir toplantıya dönüşen Arap Birliği zirvesinde "İsrail’le toprak karşılığı barış" planı kabul edildi ve "Irak’a Amerikan müdahalesini reddetme" kararı alındı. 
     Lübnan’ın başkenti Beyrut’ta yapılan iki günlük zirve, Suudi Arabistan Veliaht Prensi Abdullah Bin Abdülaziz tarafından sunulan, "İsrail’in 1967’deki sınırlara çekilmesi ve Filistinli mültecilerin dönüşü sorununun çözülmesi ile Filistin devletinin kurulması karşılığında İsrail’in tanınıp ilişkilerin normalleşmesini" öngören teklifinin kabulüyle sona erdi. 22 ülkenin katıldığı zirvenin kapanışında yayımlanan nihai bildiride, Arap Birliği, Irak’a yönelik bir saldırıyı da kesin bir ifadeyle reddettiğini açıkladı. 
     Arap zirvesinde, Körfez savaşı düşmanları Irak ile Kuveyt arasında yapılan anlaşma da onaylandı. 
     Bu kararlara karşılık zirveye damgasını vuran olay, toplantının yapılmasının başlıca nedeni olan Filistin’in lideri Arafat’ın uydu telefon aracılığıyla toplantıya canlı bağlanmasının engellenmesi oldu. 
     



 DÜNYA 










</TEXT>
</DOC>
