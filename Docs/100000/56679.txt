<DOC>
<DOCNO> 56679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur13.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Türkiye'de vergi adaleti yoktur" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, ''Türkiye'de vergi adaleti olmadığını'' belirterek, ''Türkiye'de devlet, vergiyi alabildiğinden almaktadır'' dedi. 
     Yılmaz, Ankara Ticaret Odası ATO tarafından ''2000 yılında en çok kurumlar ve gelirler vergisi ödeyen, en çok döviz kazandıran'' üyeler için düzenlenen ödül töreninde yaptığı konuşmada, vergi ödeyerek, döviz kazandırarak, Türkiye ekonomisine katkı sağlayanlara teşekkür etti ve bu katkının her türlü takdirin üzerinde olduğunu söyledi. 
     ''Türkiye'de vergi adaleti yoktur. Türkiye'de devlet ancak, vergiyi alabildiğinden almaktadır'' diyen Yılmaz, kayıtdışı ekonominin tüm ekonominin yarısına ulaştığı bir ülkede, vergi adaletinin sağlanabilmesinin de mümkün olmadığını söyledi. Yılmaz, ''Vergi adaletini istiyorsanız, yapmamız gereken ilk şey, Türkiye'de ekonomiyi kayıtlı ekonomi haline getirmektir'' diye konuştu. 
     1998 yılında Vergi Usul Kanunu'nda yapılan değişikliğin bunu 
     amaçladığını belirten Yılmaz, şöyle devam etti 
     ''2003 yılından itibaren mali milat uygulamasını başlatacağız. 
     Yani, kayıtlı ekonomi düzenine geçeceğiz. Ama bu safhaya kadar yapılması gereken düzenlemeler var. 25 senedir devam eden yüksek enflasyonun ve neredeyse bir yılda iki defa yaşadığımız ekonomik krizlerin bozduğu ekonomik dengelerin yeniden sağlanması lazımdır. Bir anlamda vergi mükellefleriyle vergi idaresinin yeniden helalleşmesi lazımdır. Bunu sağlayacak düzenlemelerin yeniden yapılması lazımdır. 
     Bunlar mali stok sicil affını içeren düzenlemelerdir.'' 
     






</TEXT>
</DOC>
