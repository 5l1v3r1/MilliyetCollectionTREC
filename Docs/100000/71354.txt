<DOC>
<DOCNO> 71354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur05.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de kadınlar yabancı dilde daha başarılı... 
</HEADLINE>
<TEXT>

     Türkiye'de kadınların, yabancı dilin önemini erkeklere oranla daha fazla kavradıkları ve iş hayatlarında başarılı olabilmek için elde ettikleri eğitim şanslarını sonuna kadar götürmek istedikleri belirtildi. 
     Ankara Üniversitesi TÖMER Kayseri Şube Müdürü Oktay Durukan, şubelerinde yabancı dil eğitimi alan bin 313 öğrenci üzerinde yaptıkları araştırmada, kadınların erkeklere göre daha başarılı olduğunun ortaya çıktığını bildirdi. 
     Durukan, araştırmaya göre, temel kurlardaki sınavlarda, kadınların yüzde 55,5'inin 80 ile 100 arasında not aldığını, erkek öğrencilerde bu oranın yüzde 39'da kaldığını, orta kurlarda ise kadın öğrencilerin oranı yüzde 54, erkek öğrencilerin oranının da yüzde 45.3 olduğunu belirtti. 
     Kadın öğrencilerin, erkek öğrenci arkadaşlarına yüksek kurlarda üstünlüklerini daha fazla gösterdiğini ifade eden Durukan, bu kurda kadın öğrencilerin yüzde 58,3'ünün not ortalamasının 80 ile 100 arasında olduğunu söyledi. TÖMER Kayseri Şube Başkanı Durukan, erkek öğrencilerin sadece yüzde 31.3'ünün yüksek not alabildiğini açıkladı. 
     Kadın öğrencilerin başladıkları işi bitirmede de erkek arkadaşlarına üstünlük sağladıklarını bildiren Durukan, kadınların eğitime devamlılıklarının yüzde 65.9 oranında olduğunu, erkeklerin ise yüzde 58.1'inin başladıkları eğitimi bitirebildiklerini ifade etti. 
     Durukan, kadınların, yaşadıkları olumsuzluklar nedeniyle eğitimin bir kazanç olduğunun ve kendilerine çok şey kazandırdığının daha fazla bilincinde olduklarını belirterek, şunları kaydetti 
     ''Eğitim özgürlüğünü kazanmış kadınlar, bu şanslarını sonuna kadar götürmek istiyorlar. Çalışma hayatında erkeklerin çok gerisinde kalan, TBMM'de sadece yüzde 4 oranına ulaşabilen kadınlar, bu olumsuz tabloyu ortadan kaldırmak ve iş hayatlarında daha başarılı olabilmek için, özellikle yabancı dile çok daha fazla önem veriyorlar. Çünkü, bugün meslek yaşamında yabancı dil olmazsa olmaz niteliği taşıyor. 
     Yapılan çalışmalarda ortaya çıkan rakamlar, kadınların erkeklere oranla yabancı dilin bir basamak olduğunu daha iyi kavradıklarını gösteriyor. Ayrıca, başladıkları işi bitirmede erkeklere oranla daha kararlı ve temkinli davranıyorlar.'' 
     






</TEXT>
</DOC>
