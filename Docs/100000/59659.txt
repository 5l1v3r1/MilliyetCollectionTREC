<DOC>
<DOCNO> 59659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/ekonomi/eko13.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2002, borç ödemekle geçecek 
</HEADLINE>
<TEXT>

Bankacılar, Hazine'nin 2002 yılı içinde 100 katrilyon iç, 20 katrilyon dış borç servisi yapacağını tahmin ediyor 
     TARIK YILMAZ 

     Borçlanma açısından zorlu bir yılı geride bırakan Hazine'yi 2002'de 120 katrilyon lirayı bulan iç ve dış borç yükü bekliyor. Uzmanlar, IMF'den gelecek kaynakla borcun çevrilebileceğini düşünseler de, tahminlerini siyasetteki riskleri ve reformlardaki aksamaları hariç tutarak yapıyor. 
     2002'de borç servisinin yine ekonomi gündeminin önemli konuları arasında yer alacağına inanan bankacılık sistemi, Hazine'nin önümüzdeki yıl yapacağı borç projeksiyonunu kestirmeye çalışıyor. Yapılan hesaplamaya göre, 2001'de yapılan borçlanmadan 2002'ye sarkan ödemeler 15.4 katrilyonu faiz olmak üzere 46.9 katrilyon liraya ulaşıyor. 
     Haziran'da en yüklü geri ödemesini yapacak olan Hazine, yılın son aylarında rahatlıyor görünüyor. Ancak bankacılar, halka arzlar ve değişken faizli tahvillerin kupon ödemeleri ile 2002 yılı içinde yapılacak kısa vadeli borçlanmanın vade sonlarının bu döneme denk getirilmesiyle borç yükünün bu dönemde de az olmayacağını savunuyor. 
     Öte yandan kamu ve fon bankalarına zararları karşılığında verilen özel tertip tahvillerin 2002 içinde olan ödemeleri de 17 milyar dolar kadar olduğu hesaplanıyor. Ancak bankacılar, bu ödemenin ne kadarının özel tertip tahvillerle ne kadarının nakit ödeneceği konusunda yorum yapamıyor. IMF'nin niyet mektubuyla bu konuda bir fikir yürütülebilecek hale gelineceğini belirten bankacılar, bu alandaki borçlanmalarda bir sorun olacağını düşünmüyor. 
     Üç bankanın araştırma bölümlerinin yaptığı projeksiyona göre, Hazine'nin 2001'den sarkan itfaları yanında, iç borcun yüzde 75'inin tekrar borçlanılması roll over için 2002'de açılacak kısa vadeli borçlanmalar tahminen 36.2 katrilyon lira düzeyinde olacak. Kabaca 100 katrilyonu bulan bu rakama, 20 katrilyon liralık dış borçlanma ekleyen bankacılar 2002'deki toplam borç servisinin 120 katrilyon lira düzeyinde olacağını hesaplıyor. 
     Bankacılar, borcun çevrilebilirliği konusunda ise IMF'den sağlanacak kaynak ve dış borçlanma olanaklarının artmasıyla fazla bir sorun yaşanmayacağını düşünüyor. Ancak bu hesaba siyasette yaşanan karmaşaları, söz verilen yapısal reformlardaki aksamaları katmayan bankacılar, aradaki açığın özelleştirme, faiz dışı fazla, dış borç servisinin artırılması ve kamu ve fon bankalarının alacaklarının vadesinin uzatılmasıyla halledileceğini düşünüyor. 
     



 EKONOMİ 


















</TEXT>
</DOC>
