<DOC>
<DOCNO> 59625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/soneko02.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "Vergi borçları konusunda ödeme kolaylığı getirilsin" 
</HEADLINE>
<TEXT>

     Ankara Ticaret Odası ATO Başkanı Sinan Aygün, vergi borçlarına ödeme kolaylığı getirilmesi gerektiğini belirterek, ''Daha fazla ekonomik ve sosyal fatura ödenmeden kanayan bir yara haline gelmiş vergi borçları konusu, kazasız-belasız halledilmeli, mükellefe ödeme kolaylığı getirilmeli'' dedi. 
     Aygün, yaptığı yazılı açıklamada, vergi borçlarına ödeme kolaylığı getirilmesi için çok sayıda geçerli gerekçe bulunduğunu öne sürerken, toplamı 7.8 milyar doları bulan vergi ve SSK prim borçlarının taksitlendirilerek ödenmesi konusunda milletvekillerine mektup yazarak yardım istediğini kaydetti. 
     Sinan Aygün, 6 milyar dolar birikmiş vergi alacağı, 1.8 milyar dolar SSK prim alacağı bulunan devletin, bu paraları kazasız belasız tahsil için ödeme kolaylığı getirmekten başka çaresi olmadığını ileri sürdü. 
     1995 yılından kalma 1 milyar liralık bir vergi borcunun istenmesi halinde, yüzde 737 faizle 8 milyar 370 milyon liraya yükseldiğini hatırlatan Aygün, şöyle devam etti 
     'Tüccar, dükkanını satsa birikmiş vergi borçlarını ödeyemez duruma geldi. Biz, yüksek faiz uyguluyorlar diye bankaları şikayet ediyorduk. Devletin, 1999 yılında yüzde 144, 2000 yılında yüzde 72 olarak uyguladığı gecikme faizlerine ne demeli. Diğer yandan, ek vergilerle artan vergi yükünün altından kalkmak kolay değil. 
     Vergisini ödemek isteyen iyi niyetli tüccarlara bir şans mutlaka verilmeli. Aksi halde, borcunu ödemek için işlerini tasfiye etmek zorunda kalacak insanların sosyo-ekonomik etkilerinin altından kalkmak mümkün olmaz.'' 
     '100 milyonluk vergi borcunu ödemeyecek durumda olan esnaf var'' diyen Aygün, artan vergi yükü ile birlikte, ödenmesi imkansız hale gelmiş vergi borçlarının, mükellefler nezdinde vergiden kaçınma eğilimi yaratacağını da iddia etti. Aygün, isteklerinin kesinlikle vergi affı olmadığını belirterek, vergi borçlarının dondurulup uygun bir faiz ve 12 aylık taksitlendirme ile ödeme kolaylığı getirilmesi istediklerini kaydetti. Aygün, ''Hırsıza, uğursuza, dolandırıcıya af getirildiği bir ülkede mükellefleri rahatlatacak bir kolaylığın sağlanmaması adil değildir'' dedi. 




</TEXT>
</DOC>
