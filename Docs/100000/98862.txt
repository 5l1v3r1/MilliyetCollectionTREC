<DOC>
<DOCNO> 98862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun30.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'teki patlama için İsrail Filistin yönetimini suçladı. 
</HEADLINE>
<TEXT>

     Kudüs'ün merkezinde bugün meydana gelen patlamayla ilgili olarak İsrail yönetimi, Filistin'i suçladı. 
     İsrail Başbakanı Ariel Şaron'un Sözcüsü David Baker, saldırıyı kınayarak, ''Filistin terörü, İsrail'de kalıcı bir korku halini yerleştirmeyi amaçlıyor'' dedi. 
     Baker, bu saldırının, ''Filistin Özerk Yönetimi'nin, terörle amacına ulaşacağı inancını sürdürdüğüne dair bir kanıt olduğunu'' savundu. 
     İsrail hükümet sözcüsü de intihar eylemcisinin Batı Şeria'nın Beytüllahim kentinden olduğunu açıkladı. 
     Kent merkezindeki Hanevi'im Caddesi'nde bir büfede meydana gelen patlamada, İsrail medyasına göre intihar bombacısı öldü, 1'i orta derecede olmak üzere 5 kişi yaralandı. 
     Kudüs Emniyet Müdürü Mickey Levy, patlamanın intihar eylemcisinin büfeye girdiği anda olduğunu, ancak bombanın erken patladığının sanıldığını belirtirken, kısa devre olasılığı üzerinde de duruluyor. 
     Levy, bu saldırı için kendilerine özel bir uyarı gelmediğini, ancak saldırılara karşı Kudüs'te genel bir alarmın sürdüğünü söyledi. 
     Patlamanın meydana geldiği, Ortadoğu'ya özgü yiyecek olan felafelin satıldığı ''Yemenite'' adlı büfenin, emniyet binasına yakın olduğu için Kudüs polisinin gözde yerlerinden olduğu kaydediliyor. 
     





</TEXT>
</DOC>
