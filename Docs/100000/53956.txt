<DOC>
<DOCNO> 53956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/dunya/adun.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya’ya tarihi öneri 
</HEADLINE>
<TEXT>

NATO ve Rusya, Soğuk Savaş döneminde hayal bile edilemeyecek bir yakınlaşmanın eşiğinde. Anlaşma gerçekleşirse Rusya, NATO’nun karar sürecine katılacağı gibi, bazı konularda veto hakkına da sahip olacak 
     CENK BAŞLAMIŞ - Moskova 

     11 Eylül saldırılarının ardından başlayan uluslararası teröre karşı ortak mücadele süreci, Rusya ile NATO’yu tarihi bir yakınlaşma noktasına getirdi. 
     Rusya Devlet Başkanı Vladimir Putin’in, NATO Genel Sekreteri ile önceki gün Kremlin’de yaptığı görüşmede, Moskova ile ittifak arasındaki ilişkilerin "Soğuk Savaş" döneminde akıllara bile getirilemeyecek bir seviyeye yükseltilmesi tartışıldı. 
     NATO Genel Sekreteri George Robertson, ilişkilerin ortaklık düzeyine çıkarılması için tarihi bir fırsat yakalandığını ve bu şansın kaçırılmaması gerektiğini söyledi. Robertson, Rusya’nın NATO’ya üyeliğinin söz konusu olmadığını, ancak işbirliğini güçlendirecek bir mekanizma kurmak istediklerini açıkladı. 
     
     Rusya aceleci değil 
     Robertson, söz konusu mekanizmanın 19 1, yani NATO üyelerine Rusya’nın katılmasına değil, doğrudan "20" formülüne dayanabileceğini belirtti. Bu formülün, Rusya’nın, özellikle güvenlik alanında bazı NATO kararlarına bizzat katılmasını öngördüğü düşünülüyor. Robertson, terörün bütün ülkeleri tehdit ettiğini belirterek ortak düşmana karşı savaşılması çağrısında bulundu. 
     Rusya Devlet Başkanı Putin ise, NATO’nun kapısında üyelik kuyruğuna girmediklerini, ancak hazır olduğu ölçüde ittifaka yakınlaşmak istediklerini söyledi. Putin, NATO’yu ilgilendiren stratejik konularda veto yetkisi istemediklerini de ima etti. Putin, görüşme öncesi Robertson’ın Moskova’daki bir ilkokulu ziyaret etmesi konusunda, "Doğrusu, NATO’nun yeni önerilerini bir okulda açıklamasını beklemiyordum" sözleriyle şaka yaptı. 
     



 DÜNYA 












</TEXT>
</DOC>
