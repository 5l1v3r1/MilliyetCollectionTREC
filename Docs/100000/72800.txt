<DOC>
<DOCNO> 72800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo09.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını "saçmalamakta" İtalyanlar'ı geçti... 
</HEADLINE>
<TEXT>

     Roma-Galatasaray Avrupa Şampiyonlar Ligi maçı sonrası Galatasaraylı futbolcu ve teknik heyete yapılan saldırılara bugün değinen Rus basınında, İtalyan basınını bile aşan taraflı haberler yer aldı. 
     İzvestiya gazetesinde yer alan haberde, Roma'dan Lima'nın Türk futbolcularca kışkırtıldığı öne sürüldü. Lima'nın yaptıkları ile ilgili bir yoruma girilmeyen haberde, bu futbolcunun arkadaşlarınca olay yerinden uzaklaştırılmaya çalışıldığı savunuldu. 
     Haberde, ''UEFA gözlemcileri olaydan sonra yaptıkları açıklamalarda, hazırlayacakları raporlarda İstanbul kulübüne disiplin cezası verilmesini talep edeceklerini belirttiler'' şeklinde bir iddia da yer aldı. 
     Olayları Galatasaray tarafı çıkarmış gibi yaklaşılan haberde, ''Bu olay, Türk takımlarının skandal ile biten ilk maçları değil'' denildi. 
     Ülkenin en önde gelen spor gazetesi Sport-ekspres ise ''Her iki taraf da birbirlerini suçluyor'' yorumunu yaptı. Gazete, olayların detaylarını bilemediklerini, ancak Türk futbolculardan birinin bir İtalyan polisi yere düşürdüğünün görüldüğünü yazdı. Haberde, Lima'nın Türk futbolcuları dövmek için çok gayret sarf ettiği ve bu futbolcunun arkadaşlarınca olay yerinden uzaklaştırıldığı belirtildi. 
     






</TEXT>
</DOC>
