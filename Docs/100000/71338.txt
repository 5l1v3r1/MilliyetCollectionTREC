<DOC>
<DOCNO> 71338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo13.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir derbi de basketbolda 
</HEADLINE>
<TEXT>

     Ezeli rakipler Fenerbahçe ile Galatasaray'ın erkek takımları, basketbol derbisinde yarın karşı karşıya geliyor. 
     Fenerbahçe ile Galatasaray, yarın saat 19.00'da Haldun Alagaş Spor Salonu'nda karşılaşacak. 
     Kötü bir sezon yaşayan ve geçen hafta son sıradaki TED Kolejliler'e yenilen Fenerbahçe, ligde 17 maçta 6 galibiyet, 11 yenilgi ve 23 puanla 9. sırada yer alıyor. 
     İnişli-çıkışlı bir performans sergileyen Galatasaray ise 7 maçlık galibiyet serisinin ardından üst üste aldığı 4 yenilgiden sonra geçen hafta Büyük Kolej'i yenerek, moral buldu. Sarı-kırmızılılar, 17 maçta 8 galibiyet, 9 yenilgi ve 25 puanla ligde 7. sırada bulunuyor. 
     İki takım arasında ligin ilk yarısında yapılan karşılaşmayı, Galatasaray, son saniyede 79-78 kazanmıştı. 
     
     Fenerbahçe rövanşı almak istiyor 
     Fenerbahçe Antrenörü Murat Özgül, ilk maçı son saniyede yitirdiklerini anımsatarak, ''Galatasaray'dan rövanşı alacağız'' dedi. 
     Özgül, iki takım arasında yapılan maçların çok renkli geçtiğini belirterek, ''Fenerbahçe ile Galatasaray arasındaki maçlar, ligin en zevkli ve çekişmeli maçlarıdır. Futboldaki ezeli rekabet, basketbolda da yaşanır'' diye konuştu. 
     Oyuncularının üzerinde kötü gidiş nedeniyle bir stres bulunduğunu anlatan Özgül, şöyle devam etti 
     ''7 tane maçı son dakikalarda kaybettik. Bunların bir kısmını kazansak, şimdi çok farklı konumda olacatık. Bunun üzüntüsü, oyuncularımız üzerinde gerginlik yaratıyor. Mrsiç, Whisby'nin diskalifiye olmaları, Zaza'nın hırçın davranışları bu yüzden. Ama Galatasaray derbisinde daha dikkatli olacağız.'' Murat Özgül, ezeli rakipleriyle 10 günde iki maç yapacaklarını ifade ederek, ''Önce ligde, sonra da kupada Galatasaray ile karşılaşacağız. Bu iki maçta da ezeli rakibimizi yenip, moral bulmak ve çıkışa geçmek istiyoruz'' dedi. 
     






</TEXT>
</DOC>
