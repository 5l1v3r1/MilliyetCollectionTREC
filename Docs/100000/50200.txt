<DOC>
<DOCNO> 50200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/soneko20.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
700 trilyonluk "20 milyonluk banknot" tedavüle verilmeye hazır... 
</HEADLINE>
<TEXT>

     Merkez Bankası Başkan Yardımcısı Aykut Ekzen, 700 trilyon liralık 20 milyonluk banknotun, şu anda Merkez Bankası şubelerinde ve KKTC'de tedavüle verilmeye hazır olduğunu söyledi. 
     Ekzen, 5 Kasım Pazartesi günü tedavüle çıkarılacak 20 milyon liralık banknotların tanıtımı amacıyla düzenlediği basın toplantısında gazetecilerin sorularını da yanıtladı. 
     Banknotların 7 sıfırlı olmasını üzücü olarak niteleyen Ekzen, 10 milyon liradan sonra 20 milyon liralık banknotların çıkarılmasının daha çok teknik bir zorunluluk nedeni ile olduğunu söyledi. 
     Paradan sıfır atılmasına ilişkin olarak Merkez Bankası'nın yeterli çalışmayı yaptığını hatırlatan Ekzen, bu konu ile ilgili kanun tasarısının Bakanlar Kurulu gündeminde beklediğini kaydederek, şöyle devam etti 
     ''Ancak enflasyon oranının böyle bir parasal değişimi gerçekleştirilmesine olanak verecek seviyeye gelmesi halinde biz bir an önce sıfırlardan kurtularak eskisi gibi, Cumhuriyet döneminden bu yana kullanılan düzeydeki bir para düzeyine kavuşmak için her türlü hazırlığımızı yapmış bulunuyoruz.'' 
     
     Banknotların maliyeti 
     20 milyon liralık banknotların maliyetinin sorulması üzerine 
     Ekzen, Türkiye'nin banknot baskı maliyetinin dünya maliyetleri düzeyinde, hatta zaman onun da altında olduğunu bildirdi. 
     Banknotun yeterli, sürekli basılan düzeye geldiği zaman ortalama maliyetinin yaklaşık 3 cent civarında olduğunu söyleyen Ekzen, ''Banknot matbaamızın ortalama maliyeti yıllardır bu düzeyde devam ediyor'' dedi. 
     Gazetecilerin neden 50 milyon liralık banknot değil de 20 milyon liralık banknot çıkarıldığını sormaları üzerine Ekzen, bu aşamada 20 milyon liralık banknot teknik olarak, iş hacmi olarak gelinen noktada ihtiyacı karşılayacak bir kupür olarak görüldüğünü söyledi. 
     Ekzen bir soru üzerine, milyon veya sıfırları olan diğer ülke paralarının olup olmadığını hatırlayamadığını bildirerek, ''Şu anda yok. Geçmiş yıllarda var idi. Son yıllarda çeşitli ülkelerde yapılan parasal değişiklikler, sıfır atma operasyonlarından sonra sıra biz de şimdi'' dedi. 
     
     Banknotun rengi... 
     Gazetecilerin, 20 milyon liralık banknotun renginin ABD Doları'na benzediğini hatırlatmaları üzerine Ekzen, renginin ABD Doları'na benzemesinin söz konusu olmadığını söyleyerek, şöyle dedi 
     ''Paraların rengi bir ölçüde tanımı ile ilgilidir. Belli renk yelpazesi içinde daha gözle görülür, tanıması kolay renkler tercih ediliyor. Yeşil renkte bundan biridir. Bundan önce yeşil renkli paramız 50 bin lira idi. Yeşil renk olmayan renk grubudur.'' 
     
     Kalpazanlık 
     Ekzen, 5, 10, 20 milyonluk banknotların üzerine 11 güvenlik unsurunun konulduğunu hatırlatarak, bunların Euro, ABD Doları, İngiliz Sterlini gibi önemli para birimlerinde de bulunduğunu hatırlattı Kalpazanlığın gelişen teknolojiler nedeniyle profesyonel olmaktan çıkıp amatör hale geldiğini belirten Ekzen, paranın taklit edilemeyeceğini ancak benzetilebileceğini söyledi Türkiye'de kalpazanlığın gittikçe artığını belirten Ekzen, geçen yıllara göre bu yıl daha fazla kalpazanlığın yaşandığını belirtti. 
     Giderek küçük kupürler yerine büyük kupürlerin tercih edildiğinin anlaşıldığını anlatan Ekzen, yılın ilk yarısı için yaptıkları çalışmalara göre en çok 10 milyon liralık banknotun sahteciliğinin yapıldığı ve geçen yıla göre bunun sayısının artığını gördüklerini bildirdi. 
     
     Kağıt ithal 
     Bütün banknotları ithal kağıda bastıklarını belirten Ekzen, bu tür özellikli banknot kağıtlarının Türkiye'de üretilmediğini söyledi. 
     Çok özellikli, kaliteli ve kağıdın üstüne konan bir kısım güvenlik özellikleri olması nedeniyle dünyada bunu üreten 7-8 firma olduğunu kaydeden Eksen, ''Her yıl belli bir program dahilinde yaptığımız ihalelerle bu kağıdı ithal ediyoruz. Yılda ortalama 600-700 milyon adet banknot basıyoruz. Kağıt ithalimiz her sene aynı düzeydedir'' dedi. 
     Ekzen bir soru üzerine, enflasyon hedeflemesinin çok ciddi bir iş olduğunu, enflasyonun yüksek düzeyde seyrettiği bir ortamda buna geçilemeyeceğini, enflasyon hedeflemesi politikasının 2002 yılının ilk çeyreğinde yeniden değerlendirileceğini söyledi. 
     






</TEXT>
</DOC>
