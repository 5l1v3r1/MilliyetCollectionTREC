<DOC>
<DOCNO> 69404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/yazar/congar.html </URL>
<DATE> 2002/02/25/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Amerikan merceğinden İran 
</HEADLINE>
<TEXT>

     Başkan George W. Bush'un "şer ekseni" dediği üç ülkeden sadece Irak'ın, önümüzdeki aylarda doğrudan bir Amerikan harekatına hedef olma olasılığı var. Bu da, Bush'un sözlerinin İran ve Kuzey Kore ile ilgili bölümünün hem Türkiye'de, hem de dünya genelinde yarattığı tartışmayı nispeten sınırladı. Tabii, hedef başkentler, Tahran ve Pyongyang bu arada Seul da Bush'un tanımına tepki gösterdi, Moskova ve Paris, İran bağlamında, epey homurdandılar yine de, gündem büyük ölçüde Irak konusunda kilitlendi. 
     Oysa ABD Başkanı'nın, İran'a dil uzatma gereğini duymasının perde arkası ve etkileri, Türkiye'yi de yakından ilgilendiriyor. 
     
Bir çuval inciri bozmak...      İran politikası, Avrupa ile ABD'nin çatıştığı alanlardan biri. "Şer ekseni" konuşmasının, Avrupalılar'ı en fazla rahatsız eden yönü de, İran'ı, iki diktatörlükle aynı kefeye koymasıydı. Her ne kadar Avrupalılar, Tahran'ı bölgesinde istikrarsızlaştırıcı bir rol oynamaktan ve kitle imha silahları üretmekten vazgeçirme hedefini ABD ile paylaşıyorlarsa da, yeğledikleri yöntem farklı. ABD'nin "kıskaç" politikasına karşın Avrupa, "yapıcı angajman" çerçevesinde, İran ile ticaretini ve diyaloğunu sürdürüyor bu yolla, bu ülkede iç ve dış politika reformlarını teşvik etmenin daha kolay olduğuna inanıyor. 
     Öte yandan Rusya da, İran konusunda çok hassas. Bush'un konuşmasına tepkisini sorduğum bir Rus diplomat bana, "ABD'nin Irak'a müdahalesini benimsemesek de, işler o noktaya gelirse, buna karşı büyük direniş göstereceğimizi sanmıyorum. Ancak İran konusunda durum farklı. İran'a karşı herhangi bir askeri girişiminde, ABD, karşısında dünyayı bulur" demişti. 
     Bush'un İran'a dil uzatmasına, ABD içinden de tepkiler geldi. Bir yandan İran ile ilişkilerin normalleştirilmesine kesinlikle karşı olan İsrail lobisi ve o lobiye yakın analistler, Bush'un sözlerinden cesaret bulurken, bir yandan da, İran ile diyalogdan yana birçok akademisyen, gazeteci, hatta ABD Dışişleri'nin bazı mensupları, Başkan'ın "bir çuval inciri berbat ettiği" kanısındaydılar. 
     Bu ikinci çevre, özellikle Tahran'ın, Afganistan Harekatı sırasında yapıcı rol oynadığını, hava sahasını sınırlı da olsa ABD uçaklarına açtığını hatırlattı. Ayrıca İran'ın son yıllarda, yurt dışındaki rejim muhaliflerini öldürme, Suudi Arabistan ve Pakistan gibi ülkelerdeki Şiiler'i kışkırtma ve romancı Salman Rushdie'ye karşı ölüm fetvasını uygulama girişimlerinden vazgeçtiğini, bu gelişmeleri görmezden gelen bir söylemin ters tepeceğini savundular. Nitekim "şer ekseni" lafını duyan İran, ertesi gün hava sahasını ABD yardım uçaklarına da kapatıyor, ülkedeki fanatikler de, anti - Amerikan çizgilerinde yeni bir koz kazanmış oluyorlardı. 
     
El Kaide değil, Hizbullah...      Bush'un sözlerinin destekçileri, İran'ın El Kaide'ye yardımcı olduğu iddiasındalar. Ancak bunun tersini yansıtan gelişmeler de var İran, geçen hafta 150 kadar El Kaide ve Taliban destekçisini tutukladı Afganistan'daki yeni yönetimin azılı muhalifi Gülbeddin Hikmetyar'ın Tahran'daki etkinlikleri kısıtlandı. 
     ABD Dışişleri'nin bir yetkilisi, bazı El Kaide üyelerinin, İran'a kaçtıklarını ve buradaki fanatiklerden yardım gördüklerini söylerken, "Yine de Tahran, Afganistan harekatının başarısını kolaylaştırıcı rol oynadı. İran'ın, Taliban'a karşı tavrı işimize yaradı. Hamid Karzay yönetimiyle İran arasında sürtüşme olmamasında da yarar var" dedi. Aynı yetkili, Karzay'ın Tahran ziyaretinin, bu görüş doğrultusunda bir adım olduğunu da teyid etti. 
     Buna rağmen, ABD istihbaratının İran'ı "bir numaralı tehdit" saydığını söylemek mümkün. CIA Başkanı George Tenet, geçen ay Kongre'de yaptığı konuşmada, gerek terör, gerekse kitle imha silahları açısından Tahran'ın, Bağdat'tan çok daha ciddi bir tehlike olarak görüldüğünü ortaya koydu. 
     Bu çerçevede, İran'ın El Kaide'ye desteğinden ziyade, İsrail karşıtı girişimleri ön plana çıkıyor. Washington'da, İran ile diyalog yanlılarının işini son dönemde epey güçleştiren gelişme, "Karine A" vakası. Filistin Yönetimi'ne 50 ton kaçak silah taşırken İsrail tarafından yolu kesilen geminin ve içindeki malzemenin İran tarafından, Hizbullah aracılığıyla, İsrail'e karşı kullanılmak üzere gönderildiğinden, ABD istihbaratının hiç kuşkusu yok. 
     İran'ın, Batı Şeria ve Gazze'de giderek daha aktifleştiği, Hamas ve Filistin İslami Cihadı'na destek olduğu, Ürdün'de son dönemde ortaya çıkarılan çeşitli terör planlarında Tahran'ın parmağı bulunduğu izlenimi de ABD'ye egemen. 
     
Saatli bomba misali...      Tarihi, kültürü, coğrafyası ve nüfusuyla "büyük" bu ülkeyi iyi tanıyanların söylediği söz önemli "Tek bir İran yok." 
     ABD'nin İran politikasını eleştirenlerin en fazla vurguladıkları nokta da, bu. Onlar, Washington'ın İran'da üst üste seçim kazanan reformistleri teşvik etmemesini "hata" sayıyorlar. Ülkenin yetmiş milyona yaklaşan nüfusunun yaklaşık yüzde yetmişinin İslam Devrimi öncesini hatırlamadığını, Cumhurbaşkanı Muhammed Hatemi'nin ve İran Meclisi'ndeki ılımlıların bu genç kitlenin desteğine sahip olduğunu, ancak reform hareketinin, Ayetullah Ali Hamaney ve çevresi karşısında güçlendirilmesi fırsatının ABD tarafından tepildiğini söylüyorlar. 
     Washington'daki azılı İran muhalifleri ise, Hatemi'den "sözde reformcu" diye bahsetmeyi yeğliyor ve halktaki reform talebinin değil ama, iktidardaki reform hareketinin "yutturmaca" olduğunu öne sürüyorlar. Bu ekibe göre, İran hem bölgesi, hem ABD açısından giderek artan bir tehdit, bir tür saatli bomba. 
     Hamaney cephesinin, halk içindeki artan huzursuzluğu bastırmak için bir dış kriz yaratmaya yeltenebileceği, hatta ABD ile bir çatışmaya girmenin yolunu arayabileceği iddiasında bulunan Amerikalı analistler var. Onlara bakılırsa, giderek Cumhuriyet Muhafızları'na bile güvenemez hale gelen dini liderler, İslami rejimin devamı için böyle bir krizden medet umuyor. 
     Bush'u eleştirenlerin buna yanıtı da belli "Mollalar dış kriz peşindeyse, onlara en büyük desteği, 'şer ekseni' tanımıyla bizzat ABD Başkanı vermiş olmasın sakın " 
     
     







Bilimin arka yüzü 


Amerikan merceğinden İran 


Avrupalılardan farkımız 


Kürtçe, idam ve Türkiye’de değişim 


Karen Fogg’u tanıyan birini bulduk... 


Görünüyorum öyleyse varım 


AB vizesi büyümenin dinamosu olabilir mi 


Balonlu sigara çikleti’ 


</TEXT>
</DOC>
