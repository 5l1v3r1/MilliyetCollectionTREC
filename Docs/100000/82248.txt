<DOC>
<DOCNO> 82248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko06.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura da zorunlu emeklilik geliyor 
</HEADLINE>
<TEXT>

     Kamuda fazla istihdam olarak nitelendirilen işçilerin ardından devlette 30 yılını dolduran memurların da zorunlu emekliye ayrılmaları gündemde bulunuyor. 
     Uluslararası Para Fonu ve Dünya Bankası'nın ülkemizde kamuda çalışan memur, sözleşmeli ve işçi sayısının fazla olduğu ve azaltılması gerektiği yolundaki görüş ve talepleri doğrultusunda yürütülen çalışmalar yaygınlaşarak devam ediyor. 
     Dünya Bankası'nın işçi statüsündeki fazla istihdamı 139 bin olarak belirlemesi ve bunların bir takvim içinde eritilmesi isteğinden sonra IMF de memur sayısı konusunda ısrarcı bir tutum içine girdi. 
     Ekonomi yönetimine, devletteki memur sayısının dolu kadrolar itibariyle kesinlikle 1 milyon 700 binin üzerine çıkarılmaması gerektiğini belirten IMF, halen açık olan eğitim ve sağlık gibi sınıflara alınacak memurlara karşılık da mevcutlarda zorunlu emeklilik uygulamasına gidilmesi önerisinde bulundu. 
     
     ZORUNLU EMEKLİLİĞİN FATURASI 177.3 TRİLYON 
     Bu çerçevede Maliye ve Hazinede bir çalışma yapıldı. Bu çalışmada, devletteki memur sayısının azaltılması formülleri üzerinde duruldu. 
     Ağırlıklı görüş olarak da halen hizmette 30 hizmet yılını doldurmuş memurların yapılacak bir kanunu düzenleme ile zorunlu emekli edilmesi gündeme geldi. Bazı bürokratlar, bu yönde bir uygulamaya gidilmesi halinde 18-20 yaşında memur olan bir kişinin 48-50 gibi erken bir yaşta kamudan ayrılmak zorunda kalacağını dile getirerek, bunun sıkıntı yaratabileceğini vurguladı. Yapılan tartışmalarda, 30 hizmet yılı ve en az 55 yaş şartı ile zorunlu emekliliğin en rahat uygulanabilecek yöntem olduğu sonucuna varıldı. 
     Zorunlu emeklilik çalışmaları sırasında, bu işin mali boyutu da ortaya kondu. 
     Devlette halen 30 ve üstü hizmet yılını doldurmuş 55 yaş ve üzerindeki memur sayısı 29 bin 333 olarak belirlendi. Bunların içinde 60 ve üstü yaşta bulunanların sayısı da 7 bin 779 şeklinde tespit edildi. 
     Bunlara ödenecek keseneğin yıllık tutarı 36 trilyon 915 milyar 228 milyon 504 bin lira, yıllık emekli aylığı ödemesinin 121 trilyon 438 milyar 620 milyon lira olduğu hesaplandı. Bu kişilerin yıllık sağlık gideri de 19 trilyon 13 milyar 650 milyon 600 bin lira olarak tahmin edildi. 
     Böylece, 29 bin 333 kişinin emekli edilmesi halinde, bunların yıllık emeklilik faturası 177 trilyon 367 milyar 499 milyon 104 bin lira olarak ortaya kondu. 
     
     MEMUR KALMANIN MALİYETİ 
     Bu arada Maliye Bakanlığı verilerine göre, düz bir memurun kendisi ve ailesinin sağlık giderleriyle birlikte devlete aylık maliyeti 900 milyon lira dolayında bulunuyor. Böylece devlet, düz bir memur için yılda ortalama 10 milyar 800 milyon lira ödüyor. Bu rakam üst düzey memurlar için aylık 2 milyar, yıllık da 24 milyar lira olarak hesaplanıyor. 
     Böylece devlette 30 hizmet yılını dolduran ve halen 55 yaş ve üzerinde olan 29 bin 333 memurun devlette çalışmaya devam etmesi durumunda, düz memurların maliyet hesabıyla devlete yıllık maliyeti 316 trilyon 796 milyar lira olarak belirleniyor. 
     
     MEMURLARIN DAĞILIMI 
     Yapılan çalışmada, 30 ve daha üstü hizmet yılını dolduran devlet memurlarının yaş grupları itibariyle dağılımı ve zorunlu emeklilik halinde bunlara yapılacak ödemelerin yıllık tutarı şöyle hesaplandı 
     
     
Yaş Kişi Kesenek Maaş milyar Sağlık gideri Toplam 55-60 29.333 36.915.2 121.438.6 19.013.6 177.367.5 56-60 21.887 27.544.5 90.612.1 14.187.1 132.343.8 57-60 15.632 19.672.6 64.716.4 10.132.6 94.521.8 58-60 9.373 11.795.8 38.804.2 6.075.5 56.675.6 59-60 4.694 5.907.3 19.433.1 3.042.6 28.383.1 60 ve üstü 7.779 9.789.7 32.205.0 5.042.3 47.037.1 
     





</TEXT>
</DOC>
