<DOC>
<DOCNO> 77024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/guncel/gun02.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK, bile bile dolandırıldı 
</HEADLINE>
<TEXT>

Ameliyat malzemelerini ihaleye girmeden alan SSK, milyonlarca dolar zarara uğratıldı. Bazı bürokratlar ihalesiz alımın sürmesi için belge sakladı 
     HAKAN ŞANLITÜRK Ankara 

     SSK’da 10 yıldır uygulanan ve devleti en az 1 milyar dolar zarara uğratan bir satın alma’ yöntemi ortaya çıkarıldı. 1992’den beri ameliyat malzemelerini bazı firmalarla yaptığı protokol çerçevesinde dolar üzerinden ihalesiz satın alan SSK’nın bu uygulamasına Çalışma Bakanı Yaşar Okuyan el koydu. Eskişehir SSK Hastanesi Başhekimi Faruk Altıner’in, "İhaleyle bu malları almamıza izin verin. Devlet en az yüzde 50 karlı çıkar" uyarısı üzerine harekete geçen Okuyan teftiş başlattı. İlk bulgulara göre, devlet sadece "Stend koroner balonlu" ve "Monorail balon katateri" alımında 10 yıllık sürede 620 milyon dolar kayba uğratıldı. Sözkonusu firmaların yüksek fiyatla ihalesiz olarak sattığı malzemeler kalite ve marka kontrolü olmaksızın alındı. Protokol dışında kalan firmaların ucuz mal önerileri de dikkate alınmadı. 
     SSK Yönetim Kurulu, 1998’de protokolü feshederken, bu kez noter nezdinde, yine dolar üzerinden firmalarla anlaştı. Firmalar, "Bizim fiyatlarımızdan daha ucuz malzeme alırsanız, aradaki farkı geri ödeyeceğiz" taahhüdünde bulundu. 
     
Bürokrat indirimi iptal ettirdi      Şubat 2002’deyse, şikayetler üzerine Okuyan, protokol kapsamındaki firmaların fiyatlarında yüzde 30 indirime gitmesini istedi. Firmalar bunu hemen kabul etti, ancak 10 gün sonra uygulama iptal edildi. İptal işlemini Okuyan’a haber vermeyen Genel Müdür Demirhan Atasoylu da görevinden alındı. 
     
İhale talepleri saklandı      İhalesiz malzeme almak istemeyen Başhekim Altıner’in önerisi üzerine Okuyan, hem ihale izni verdi, hem de olayı yakın takibe alarak hortumu belirledi. Bakanlık Teftiş Kurulu devreye girdi, Başbakanlık Teftiş Kurulu da göreve çağrıldı. Bu sırada, Adana SSK Bölge Hastanesi Başhekimi Mustafa Ünaldı’nın da Mart 1999’da ihale izni istediği, kendisine olumsuz görüş bildirildiği, yazışma evraklarının da Okuyan’dan saklandığı ortaya çıktı. 
     
Beş katına sattılar      Eskişehir SSK’nın ihalesinde, yıllarca 2450 dolardan satılan "stend koroner balonlu" 450 dolara alındı. 1100 dolara verilen "monorail balon katateri" ise sadece 170 dolara mal oldu. Firmaların yılda yaklaşık, 20 - 22 bin adet "stend", 27 - 30 bin adet "monorail" sattığı belirlendi. Aradaki fiyat farkı devletin "stendöde yıllık 40, "monorailöde de 22 milyon dolar kazık yediğini ortaya koydu. 10 yıllık kayıpsa, sadece bu iki kalemde 620 milyon dolar oldu. 
     
     



 GÜNCEL 














</TEXT>
</DOC>
