<DOC>
<DOCNO> 62448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/dunya/adun.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir düşmeye gör 
</HEADLINE>
<TEXT>

Boğazına takılan kraker yüzünden bayılıp düşen Bush, şovmenlerin alay konusu oldu 
     SEMA EMİROĞLU New York 

     TV’de futbol maçı seyrederken boğazına takılan kraker yüzünden boğulma tehlikesi geçiren ve bayılıp yere düşen Başkan Bush, TV’deki komedyenlerin alayından kurtulamadı. 
     Bush’un, uçağındaki gazetecilere kraker paketleri yollatıp üzerine "İyi çiğneyin. ABD Başkanı’ndan" diye yazdırması şovmenlerin önünü kesmeye yetmedi. 
     NBC ve ABC televizyonlarının ünlü şovmenleri Jay Leno ve David Letterman, Bush’un bayılmasını alaya alan esprilerle izleyicilere kahkaha dolusu anlar yaşattılar. 
     Leno şovunda şunları söyledi "Bush’un çevresindekiler Usame Bin Ladin’den korkuyorlardı, oysa az daha Bay Tuzlu kraker markası tarafından işi görülecekmiş... Bush’un bayılmasından sonra yardımcısı Dick Cheney’i bulmak için koştular, ama hiç kimse saklandığı gizli mekanın neresi olduğunu hatırlayamadı". 
     Letterman da Bush için, "Zavallı adam kendisini dört saniye boyunca karanlıkta buldu. Neyse ki o dört saniyede yardımcısı Dick Cheney’nin şuuru yerindeydi" dedi. Letterman kahkahalar üzerine şunları söyledi "Bu hiç de gülünecek bir konu değil. Bush’un alnı kesildi, yanağı yaralandı, üstelik Hillary Clinton’la da evli değil". 
     
Yüzükoyun kurtardı      Başkan George W. Bush, boğazına kraker takıldıktan sonra şuurunu kaybedip bayılırken geriye değil de öne doğru düşerek, hayatını kurtardı. Boğulmalardan kurtulma konusunda uzman olan Dr. Harry Heimlich, "Bush öne doğru düşünce midesinden yukarıya doğru yükselen hava, krakeri yemek borusunu tıkadığı yerden kurtarmış ve Başkan nefes alabilmiş" dedi. 
     



 DÜNYA 












</TEXT>
</DOC>
