<DOC>
<DOCNO> 67908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/guncel/agun.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar’a Dur’ 
</HEADLINE>
<TEXT>

Motorola ve Nokia’nın açtığı dolandırıcılık davasında Uzanlar’a darbe... New York Bölge Mahkemesi yargıcı Rakoff, Uzanlar’ın Telsim hisseleri üzerinde işlem yapmasını yasakladı. Motorola karardan memnun 
     SEMA EMİROĞLU - NEW YORK 

     New York Bölge Mahkemesi yargıcı Jed. Rakoff, Uzanlar’ın Motorola ve Nokia’ya olan 3 milyar dolarlık borçlarına teminat olarak gösterdiği Telsim hisseleri üzerinde herhangi bir işlem yapmasını, başka kuruluşlara devretmesini ve konuyu başka bir mahkeme ya da hakemlik paneline götürmesini yasakladı. 
     Rakoff dün yayımladığı kararında, 30 Ocak’ta verdiği ihtiyati tedbir kararının bir bölümünü, Telsim hisselerinin New York Mahkemesi emrine yatırılması konusunun yeniden ele alınacağı 10 - 11 Nisan’a kadar, mevcut statükoyu koruyacak şekilde değiştirdi. 
     
     İtiraza ret 
     Yargıç, Uzanlar’ın, mahkemenin Telsim hisseleri konusunda ihtiyati tedbir alma yetkisi bulunmadığı iddiasını da reddetti. "Mahkemenin Telsim hisseleriyle ilgili ihtiyati tedbir koyma yetkisi bulunduğu"nu teyit eden Rakoff, savunma tarafının, potansiyel zarar göreceği konusunda "geniş spekülasyona dayalı iddiasını" da haklı bulmadı. 
     "Mahkeme, ihtiyati tedbir konusunda 10 - 11 Nisan’da yapılacak oturuma benzer, dava delillerinin dinleneceği bir toplantının henüz yapılmadığını dikkate almaktadır" diyen Rakoff, "Bu durumda ihtiyatlı bir mahkeme, statükoyu korumak için gerekenin ötesinde tedbir uygulamaktan kaçınacaktır" ifadesini kullandı. 
     Rakoff’un kararıyla, 14 Nisan 2001’de yapılan Telsim hissedarlar kurulu toplantısında Standart Telekom’a ayrılan ve Standart Telekom’un elinde bulunan Telsim hisselerinin ve veya bunların değerleri, statüleri ve mahkeme emrine verilme yeteneği üzerinde herhangi bir işlem yapılması, devredilmesi, engellemesi ya da etkilenmesine yönelik doğrudan ya da dolaylı herhangi bir adım atılması" yasaklandı. Uzanlar’ın bu kararı engellemeye yönelik herhangi bir mahkemeye, makama ya da hakeme başvurmaları da yasaklandı. 
     Karardan memnun olduklarını söyleyen Motorola sözcüsü Scott Wyman da, "Bu hisselerin mahkeme emrine verilmesiyle Telsim’in zarar göreceği" iddasına da katılmadığını vurguladı. 
     
     Telsim meydan okuyacak 
     Telsim’in sözcülüğünü yapan Rubenstein Associates’in başkan yardımcısı Gerald McKelvey ise, Rakoff’un ihtiyati tedbir kararında yaptığı değişiklik isteğini kabul etmesinden memnun olduğunu ve "Bu davaya karşı tam ve güçlü biçimde meydan okumayı beklediğini" bildirdi. 
     
Bir kötü haber de Londra’dan geldi      NEVSAL ELEVLİ Londra 

     Londra Yüksek Mahkemesi, geçen ay Motorola alacaklılarının açtığı dava üzerine Cem Uzan hakkında verdiği 50 milyon dolarlık ihtiyati tedbir kararını 26 Nisan’a kadar uzattı. 
     Londra’da dün görülen duruşmaya 6 Amerikalı ve İngiliz avukatla katılan Motorola, 50 milyon doların çok az olduğunu belirterek, tedbir kararının uzatılmasını istedi. Motorola’nın Sözcüsü Scot Wyman, İngiltere’de açılan davanın Cem Uzan’a ait olduğunu belirterek, "Yalnızca bir Uzan mı Dava bir Uzanlar buketi" dedi. 
     



 GÜNCEL 




















</TEXT>
</DOC>
