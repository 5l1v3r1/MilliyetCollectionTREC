<DOC>
<DOCNO> 95587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/guncel/agun.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiirlerin efendisi artık yok... 
</HEADLINE>
<TEXT>

Türk şiirinin en önemli şairlerinden Ece Ayhan 8 ay boyunca kaldığı İzmir Büyükşehir Belediyesi huzurevinde rahatsızlanarak yaşamını yitirdi... 
     EDA BERKBAYRAK İzmir DHA 

     Türk Edebiyatı, temel taşlarından birini daha kaybetti. Şair Ece Ayhan, rahatsızlanarak kaldırıldığı İzmir Büyükşehir Belediyesi Eşrefpaşa Hastanesi’nde vefat etti. Ayhan 71 , 8 aydan beri kaldığı İzmir Büyükşehir Belediyesi Gürçeşme Huzurevi’nde, önceki gün saat 16.00 sıralarında rahatsızlandı. Eşrefpaşa Hastanesi’ne kaldırılan ünlü şair, yapılan tüm tıbbi müdahalelere rağmen, hayatını kaybetti. Ayhan’ın, tüm ihtiyaçlarının, İzmir Büyükşehir Belediyesi tarafından karşılandığı bildirildi. 
     
     Kaymakamlıktan şairliğe 
     İkinci yeni akımının önemli isimlerinden olan şair Ece Ayhan 71 soyadı Çağlar’ı kullanmıyordu. Ünlü şair, 1931’de Muğla Datça’da doğdu. Ailesinin asıl memleketi Çanakkale’nin Eceabat ilçesi olan Ece Ayhan, ilk ve orta öğrenimini İstanbul’da tamamladı. 
     1959’da Siyasal Bilgiler Fakültesi’nden mezun olan Ayhan, 1962 - 1966 yılları arasında Gürün, Alaca, Çardak ilçelerinde kaymakamlık yaptı. Sonra İstanbul’da çeşitli yayınevlerinde redaktörlük ve editörlük yapan Ayhan bir süre de Sinematek Derneği’nde çalıştı. İlk şiiri Şubat 1954 yılında Türk Dili dergisinde yayımlanan şairin ilk şiir kitabı Kınar Hanımın Denizleri’ ise 1959 yılında çıktı. 
     Ünlü şair kapalı ama gizli olmayan, kuraldışı ama gelenekselden uzak değil, toplumsal tarihi ve insanı inanılmaz bir eleştiri cenderesine sokan, dilin uçlarında dolaşan, sıradanlığa teslim olmayan, aykırı şiirler kaleme alıyordu. 
     
     Ecevit Şiirleriyle yaşayacak 
     Başbakan Bülent Ecevit, Şair Ece Ayhan’ın vefatından derin üzüntü duyduğunu bildirdi. Ecevit başsağlığı mesajında, "O, şiirleriyle gönüllerde yaşayacaktır" dedi. 
     
Ece Ayhan’ın şiirlerinden...      Zambaklı Padişah 
     Ne zaman elleri zambaklı padişah olursam 
     Sana uzun heceli bir kent vereceğim 
     Girilince kapıları yitecek ve boş 
     
     Azizim, güzel atlar da güzel şiirler gibidirler 
     Öldükten sonra da tersine yarışırlar, vesselam 
     
     Bakışsız Bir Kedi Kara 
     Gelir dalgın bir canbaz 
     Geç saatlerin denizinden 
     Üfler lambayı 
     Uza ağladığım yanıma 
     Danyal yalvaç için 
     Aşağıda bir kör kadın 
     Hısım 
     Sayıklar bir dilde bilmediğim 
     Göğsünde ağır bir kelebek 
     İçinde kırık çekmeceler 
     İçer içki Üzünç Teyze tavanarasında 
     Çuvalında yeni ölmüş bir çocuk 
     Kanatları sığmamış 
     Bağırır Eskici Dede 
     Bir korsan gemisi girmiş körfeze 
     
     Kınar Hanım’ın Denizleri 
     Bir çakıl taşları gülümseyişi ağlarmış karafaki rakısıyla şimdi dipsiz kuyulara su olan kınar hanım’dan düz saçlarıyla ne yapsın Şehzadebaşı tiyatrolarında şapkalarını tüketemezmiş hiç 
     İşte kel hasan bu kel hasan karanlığı süpürürmüş ters yakılmış güldürmemek için serkldoryan sigaralarıyla işte masallara da girememiş bir polis o zamanlardan beri sürme kirpiklerini aralayarak insanları çocukların 
     Ve içinde birikmiş ut çalan kadın elleri olurmuş hep gibi bir üzünç sökün edermiş akşamları ağlarken kuyulara kınar hanım’ın denizlerinden. 
     Ece AYHAN 




 GÜNCEL 





















</TEXT>
</DOC>
