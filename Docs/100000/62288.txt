<DOC>
<DOCNO> 62288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/guncel/gun01.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hapı yutan yine vatandaş oldu 
</HEADLINE>
<TEXT>

İlaçta yüzde 10 indirim beklenirken, Sağlık Bakanlığı, İlaç işverenleri ve eczacılar birbirine girdi. Bugün ve yarın eczacılar kepenk indirecek 
     AYŞEGÜL AYDOĞAN İstanbul 

     Yerli ilaçtaki yüzde 10’luk indirim kararı yine vatandaşı zor durumda bıraktı. İlaca zam yapılırken sesleri çıkmayan Sağlık Bakanlığı, İlaç işverenleri ve eczacılar indirim gündeme gelince birbirine girdi. Ve vatandaş indirim beklerken, şimdi de eczacıların boykotuyla karşılaştı. Bugün ve yarın nöbetçiler dışında tüm yurtta eczaneler kapalı. İndirimin kendi kar paylarından yapıldığını savunan eczacılar, Sağlık Bakanı Osman Durmuş’u suçlarken, bakanlık kepenk indirenlerin ruhsatlarının iptalinde kararlı. Hukukçular ise protesto yönteminin hukuka uygun olmadığı görüşünde. 
     Kesinlikle ilaç sıkıntısının olmayacağını savunan Türk Eczacılar Birliği Başkanı Mehmet Domaç, kimsenin bilmediği eczacıların ekonomik koşullarının da bu eylem sayesinde öğrenileceğini kaydetti. Domaç, "Eğer bu karar uygulanırsa yaşama şansımız kalmıyor" dedi. 
     
     "Ruhsat iptal edemez" 
     Sağlık Bakanı Osman Durmuş’un "Eyleme katılan eczanenin ruhsatını iptal ederim" açıklaması hakkında da Domaç şunları söyledi 
     "Ruhsat iptali, ruhsatın alınması ve verilmesi yasaya bağlıdır. Bunun için mahkeme kararı gerekir, Sağlık Bakanı’nın yetkisinde ruhsat iptali yok." Domaç, illerde her zamanki sayıda nöbetçi eczanelerin açık olacağını belirtti. 4 bin 300 eczanenin bulunduğu İstanbul’da da bugün ve yarın 150 eczane açık olacak. 
     
     İşveren ne diyor 
     İlaç Endüstrisi İşverenler Sendikası Başkanı Bülent Eczacıbaşı da kararın geriye dönük sorun yaratacağına işaret ederek şunları söyledi 
     "İlaç fiyatlarının belirlenmesindeki yetki Sağlık Bakanlığı’ndadır. Bakanlık böyle bir karar aldığına göre elbetteki uygulanacaktır. Ancak bu uygulamanın hayata geçirilmesinde karşılaşılacak en önemli sorun uygulamanın geriye dönük olarak işletilmesinin getireceği olumsuzluklardır. Piyasada şu anda bedeli 600 trilyon olan 400 milyon kutu civarında ilaç mevcuttur. Bakanlığın genelge ve tebliğine göre eczaneler tarafından satın alınmış bu ilaçların fiyatlarının yüzde 10 düşürülerek satılması sonucu gerçekleştirilmesi gereken işlemler pratik açıdan ve hukuki yönden büyük sorunlara yol açar. " 
     
     Halk zarar görecek 
Hukuka uygun değil      İÜ Hukuk Fakültesi Öğretim Üyesi Doç. Dr. Aydın Gülan, doktor, itfaiyeci, eczacı gibi meslek gruplarının yapacakları eylemlerin üçüncü kişilere zarar vermeyecek nitelikte olmasına gerektiğine dikkat çekerek şöyle dedi "Sorunların dile getirilişin muhatabı, hizmetten yararlanan kişiler değil, bu sorunların kaynağında yeralan ve değiştirme yetkisi olan kişiler olmalıdır. Kendi sorunlarını dile getirmek için hizmete ihtiyaç duyan kişileri mahrum bırakarak kamuoyu oluşturma yöntemi kabul edilebilir değil. Eczanelerin bir protesto yöntemi olarak açılmaması kararı, hukuka uygun değil. " 
     
     Durmuş usülü çözüm 
İlaç bulamayan ihbarda bulunsun      ANKARA Milliyet 

     Sağlık Bakanı Osman Durmuş, vatandaşların bugün ilaç bulamamaları halinde, il sağlık müdürlüklerine ihbarda bulunmalarını isterken "İlaç bulamayan bir kişi ölürse Türk Eczacılar Birliği'ni mahkemeye veririm" dedi. 
     Durmuş, "İhbarlar sonucu, kapalı olan eczanenin ruhsatı ve geçmişe dönük hesapları gözden geçirilecek. İl sağlık müdürlüklerine konuyla ilgili talimat verdim. Kepengini indiren eczane hakkında yasal işlem başlatılır" diye konuştu. 
     Kanunlara göre ilaç fiyatlarını belirleme yetkisinin Sağlık Bakanlığı'nda olduğunu anımsatan Durmuş, uygulamayla eczacı kar paylarından bir kuruş bile indirilmediğini, indirimin haksız yere alınan ve kararnamede olmayan yüzde 10 iskonto payının kaldırılması olduğunu söyledi. 
     
     Eczacılar Odası uyardı 
İlaç firmaları kazanacak      İstanbul Eczacı Odası’ndan Nabi Altınay da bu uygulamadan ilaç firmaların karlı çıkacağını savunarak önümüzdeki günlerde ilaç firmalarını da boykot edeceklerini belirterek şunları söyledi 
     "İlaç firmaları hazırlasa bu kararı ancak bu kadar onlara uygun olurdu. Yüzde 10’luk oran bizden alınıp ilaç sanayiine veriliyor. İlaç sanayii üzerinde bir yük gibi görüyordu zaten kendileri bu yükten kurtuldular. Bu bir indirim değil. İndirim isteniyorsa hem de eczacıya dokunmadan yüzde 25’lik yapılır. Yerli eşdeğeri olan ithal ilaçta bir gecede milyarlarca dolar indirim yapmak mümkün. Burda eczacıya yansıyan yüzde 10 iptal edilerek eczacının meslek hakkının elinden alınması söz konusu. Geçen yıl ithal ilacı yüzde 25 ucuzlattım denildi. Ama bu yıl sonu itibariyle ithal ilaca yüzde 135 zam geldi. ." 
     
Çiller eczacının yanında      Mustafa Seven 

     İstanbul Eczacı Odası Başkanı Zafer Kaplan'ı ziyaret eden DYP Lideri Tansu Çiller, ilaç fiyatlarının indirilmesi için KDV oranının yüzde 18'den yüzde 1'e indirilmesi gerektiğini belirtti. 
     



 GÜNCEL 




















</TEXT>
</DOC>
