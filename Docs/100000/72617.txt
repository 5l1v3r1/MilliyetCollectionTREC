<DOC>
<DOCNO> 72617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur07.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kazası güzel mankenin hayatını değiştirdi 
</HEADLINE>
<TEXT>

     Antalya'da profesyonel mankenlik yapan Emine Eker, yolun karşısına geçmek isterken bir otomobilin çarpması sonucu yaralandı. Kaza sonrası geçirdiği ameliyatlar nedeniyle mankenlik mesleğine geri dönemeyecek hale gelen manken Emine Eker, ''aksamadan yürüyebilmek benim için belki de hiç mümkün olmayacak'' dedi. 
     Antalya'daki mankenlik ajanslarından Es-Line'de bir yıl önce profesyonel olarak çalışmaya başlayan 22 yaşındaki Emine Eker'e, yolun karşısına geçmek isterken bir otomobil çarptı. 
     Leğen kemiği ve sol bacağı birkaç yerinden kırılan Emine Eker, önce Antalya Devlet Hastanesi'nde daha sonra Akdeniz Üniversitesi Tıp Fakültesi Hastanesi'nde tedavi altına alındı. 
     Birçok ameliyat geçiren ve henüz ayağa kalkamayan Eker, ''Kısa süre sonra fizik tedavi ile yeniden ayakta durmaya çalışacağım. Aksamadan yürüyebilmek ise benim için belki de hiç mümkün olmayacak'' dedi. 
     Ameliyat izleri ve yürüme problemi yüzünden mankenlik mesleğinin sona erdiğini kaydeden Emine Eker, kazaya neden olan sürücünün tedbirsizlik ve dikkatsizlikle yaralamaya sebebiyet vermekten dolayı açılan kamu davasında tutuksuz yargılandığını kaydetti. Eker, bu davanın ardından sürücü hakkında tazminat davası da açacağını bildirdi. 
     Emine Eker'in doktoru Feyyaz Akyıldız, genç mankenin kısa süre sonra ayağa kalkabileceğini belirterek, fizik tedavi ile yeniden yürümesinin sağlanabileceğini söyledi. 
     Es-Line Mankenlik Ajansı Sahibi Esra Keskinol da, Emine Eker'in tekrar yürüyebilmesinin zorluğu ve kalçasındaki ameliyat izi nedeni ile bir daha mankenlik yapamayacağını ifade etti. 
     






</TEXT>
</DOC>
