<DOC>
<DOCNO> 59439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun03.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un yeni belediye başkanından Türk toplumuna mesaj 
</HEADLINE>
<TEXT>

     Yılbaşında görevi Rudolph Giuliani'den devralacak olan New York'un yeni Belediye Başkanı Michael Bloomberg, New York ve çevresinde yaşayan Türk toplumunu temsil eden Türk Amerikan Dernekleri Federasyonu TADF Başkanı Egemen Bağış'a bir mesaj yolladı. 
     Federasyon Başkanı Bağış, Bloomberg'i, 12 Aralık'ta Kırım Camii'nde bir Musevi kuruluşuyla ortaklaşa düzenledikleri ''dinler arası iftar yemeği''ne davet etmişti. 
     İftara çalışma programının yoğunluğu nedeniyle katılamayan Bloomberg, mesajında TADF'yi çalışmalarından ötürü kutladı ve New York kentinin yeni seçilen yöneticilerinin, çalışmaları konusunda federasyona destek olacaklarını bildirdi. 
     Mesajında, New York kentinin hemen hemen dünyanın her yanından gelmiş insanların bir arada yaşadığı bir yuva olduğuna dikkati çeken Bloomberg, ilerde karşılaşılabilecek güçlüklerin üstesinden gelebilmek için, tüm bu insanların el ele vererek çalışmalarının önemi üzerinde de durdu. 
     Bloomberg, ayrıca TADF ile kendi yönetimi arasındaki ilişkilerin gelecekte daha da geliştirileceğini belirtti. 
     






</TEXT>
</DOC>
