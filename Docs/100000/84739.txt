<DOC>
<DOCNO> 84739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun03.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'yi terörist saldırıya karşı uyardı 
</HEADLINE>
<TEXT>

     ABD, Türkiye'yi terörist saldırı ihtimaline karşı uyardı. 
     ABD Dışişleri Bakanlığı, Türkiye'de, ''muhtemelen sivil havacılığı da içeren'' bir terörist saldırı düzenlenebileceğine dair ''kesin olarak doğrulanmayan, parça parça'' bazı bilgilerin Amerikan yönetimine ulaştığı yönünde bir açıklama yayınladı. 
     ABD'de yerel saatle, cuma iş gününün sona ermesinin hemen ardından gelen açıklamada, Türkiye'nin bu tehditten haberdar edildiği belirtilerek, ''Türk hükümeti, bu tehditle ilgili olarak gereken bütün tedbirleri almış bulunuyor'' denildi. 
     Açıklama, ABD Dışişleri Bakanlığı'nın, her ülke için yayınladığı ve sürekli olarak güncelleştirilen, Amerikan vatandaşlarına yönelik ''seyahat uyarıları'' bölümünün Türkiye kısmında yer aldı. 
     Açıklamada, ''bu kamu duyurusu, Türkiye'de muhtemel bir terörist saldırıya karşı Amerikan vatandaşlarını uyarmak için yayınlanıyor. Bu duyuru, 22 Mayıs'ta geçerliliğini kaybedecek'' denildi. 
     ABD açıklamasında, ''Amerikan hükümetine, bilinmeyen teröristlerin, muhtemelen sivil havacılığı hedef alacak şekilde bir terörist saldırı planlıyor olabileceğine dair kesin olarak doğrulanmayan ve parça parça bilgi ulaştı. Türk hükümeti, sağduyunun gerektirdiği bütün tedbirleri zaten almış bulunuyor. ABD ve Türkiye, terörizme karşı savaşta tamamen birlikte, işbirliği ve danışma içinde olmaya devam ediyor'' ifadeleri yeraldı. 
     





</TEXT>
</DOC>
