<DOC>
<DOCNO> 76362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun04.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'a yiyecek gidiyor mu gitmiyor mu tartışması 
</HEADLINE>
<TEXT>

     İsrailli yetkililer, 6 günden bu yana Batı Şeria'nın Ramallah kentindeki karargahında mahsur kalan Filistin Devlet Başkanı Yaser Arafat'a yiyecek gönderdiklerini iddia etti. 
     İsrail ordusunca yapılan açıklamada, Arafat'ın bürosuna dün 66 paket peynir, 78 kutu konserve balık, 40 paket helva, 34 kutu humus, 66 kilogram kahve ve şişelerce maden suyu gönderildiği belirtildi. 
     Açıklamada ayrıca, antibiyotik, şırıngalar ve ağrı kesicilerden oluşan tıbbi yardım malzemeleri gönderildiği ifade edildi. 
     Arafat'ın yardımcısı Nebil Ebu Rudeyna ise İsrail ordusunun Arafat'a helva ve konserve gönderdiği yolundaki iddiaları reddetti. 
     Rudeyna, Associated Press ajansına yaptığı açıklamada, güvenlik nedeniyle Arafat ile ancak akşamları röportaj yapılabileceğini belirtti. Arafat'ın cep telefonuyla konuşurken pencerenin önünde durması gerektiğini kaydeden Rudeyna, bu yüzden sadece akşamları basına açıklamada bulunabileceğini ifade etti. 
     Filistinli yetkililer, Arafat'ın bürosunda toplam kaç kişinin bulunduğu konusunda bilgi veremeyeceklerini belirtirlerken, İsrail ordusu yetkilileri, binada çoğunluğu İsrail tarafından aranan militanlardan oluşan 300 kadar kişinin bulunduğunu tahmin ettiklerini kaydettiler. Arafat ile dayanışma içinde olduklarını göstermek amacıyla 35 kadar yabancının da binanın içinde bulunduğu Filistinli yetkililerce ifade edildi. 
     






</TEXT>
</DOC>
