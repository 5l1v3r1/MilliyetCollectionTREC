<DOC>
<DOCNO> 79281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko09.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de mudilerin alacaklarının tahville ödenmesi gündemde... 
</HEADLINE>
<TEXT>

     Arjantin, bankaları mali çöküşten korumak için, mudilerin alacaklarının ''nakit para yerine uzun vadeli devlet tahviliyle'' ödenmesini yasalaştırmayı planlıyor. 
     Hükümet kaynakları, Devlet Başkanı Eduardo Duhalde'nin banka mevduatlarının para yerine devlet tahviliyle ödenmesini zorunlu kılan yasa tasarısını, kısa zamanda Kongre'ye göndereceğini bildiriyorlar. 
     Arjantin'de hükümetin Aralık ayında dondurduğu, banka mevduatlarının mahkeme kararıyla serbest bırakılmasının ardından, bankacılık sisteminden para kaçışının boyutlarının günde 50 milyon dolara ulaştığı bildiriliyor. 
     Gözlemciler, hükümetin bu kaçışa çare olarak sarıldığı mevduatları uzun vadeli devlet tahviline çevirme planına halktan büyük tepki geleceğini vurguluyorlar. 
     Bu arada tahville ödeme planının duyulmasıyla, Arjantinlilerin ABD Dolarına hücumunun hızlanacağına kesin gözüyle bakılıyor. 
     





</TEXT>
</DOC>
