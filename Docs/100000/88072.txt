<DOC>
<DOCNO> 88072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sondun15.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye insan kaçakçılığı konusunda çaba harcamıyor iddiası 
</HEADLINE>
<TEXT>

     ABD Dışişleri Bakanlığı'nın bir raporunda, aralarında Türkiye'nin de bulunduğu 19 ülke, insan kaçakçılığının önlenmesinde yeterince çaba göstermemekle suçlandı. 
     Çeşitli ülkelerden, kötü çalışma koşullarının bulunduğu işyerlerinde, inşaatlarda, genelevlerde ve tarlalarda çalıştırılmak üzere toplanan binlerce kişinin durumuna dikkat çekmek için, Ekim 2000'de kabul edilen bir yasa çerçevesinde her yıl hazırlanan rapor 
     için, bu yıl 89 ülkede inceleme yapıldı. 
     Yasa, insan kaçakçılarına karşı önlem almakta ve kurbanları korumakta başarısız olan ülkelere karşı, gelecek yıl ekonomik yaptırım uygulanmasını da öngörüyor. 
     Raporda, söz konusu yasada belirtilen asgari standartları karşılamayan ülkeler Bahreyn, Irak, Katar, Suudi Arabistan, Birleşik Arap Emirlikleri, Afganistan, Ermenistan, Belarus, Bosna, Kamboçya, Yunanistan, Endonezya, Kırgızistan, Lübnan, Myanmar, Rusya, Sudan, Tacikistan ve Türkiye olarak sıralandı. Raporda, diğer katigorideki 52 ülkenin de asgari standartları karşılamadıkları, ancak önemli çaba gösterdikleri belirtildi. 
     Standartlara tamamıyla uyan ülkeler ise Avusturya, Belçika, Kanada, Kolombiya, Çek Cumhuriyeti, Fransa, Almanya, Hong Kong, İtalya, Litvanya, Makedonya, Hollanda, Polonya, Portekiz, Güney Kore, İspanya, İsviçre ve ABD olarak sayıldı. 
     





</TEXT>
</DOC>
