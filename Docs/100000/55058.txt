<DOC>
<DOCNO> 55058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/soneko07.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım ayının zam şampiyonu ceviz oldu 
</HEADLINE>
<TEXT>

     İstanbul'da Kasım ayında en fazla fiyat artışı, yüzde 44.6 ile cevizde görüldü. 
     Cevizdeki artışı yüzde 42.2 ile sıvı yağlar, yüzde 34.3 ile yaş üzüm izledi. 
     Yılın 11 ayında ise fiyatları en çok artan ürünler yüzde 233.3'le açık tribün maç giriş ücreti, yüzde 193.8 ile sıvı yağlar, yüzde 155.2'lik artışla 12 kilogramlık tüpgaz ve yüzde 136.9 ile çocuk spor giyimi oldu. 
     İstanbul Ticaret Odası İTO Kasım ayında ve ilk onbir aylık dönemde İstanbul'da perakende fiyatları en fazla artan maddeleri açıkladı. 
     Açıklamaya göre, geçen ay en yüksek artış, kilogram fiyatı 8 milyon 937 bin 500 liradan, 12 milyon 925 bin liraya çıkan cevizde gerçekleşti. 
     İstanbul'da Ekim ayında en fazla fiyat artışı yüzde 177.6 ile erkek süveterinde görülmüştü. 
     
     Kasım tablosu 

     Kasım ayında Ramazan'ın da etkisiyle perakende fiyatı en fazla artan maddeler gıda ve yiyecek grubuna dahil olanlardı. 
     Fiyat artışları, makarnada yüzde 23.7, buğday ununda yüzde 21.3, bulgurda yüzde 18.2, kahvaltılık margarinde yüzde 18.1, zeytinyağında yüzde 16.9, kuru üzümde yüzde 27.5, maydanozda yüzde 24.1, samçada yüzde 14.7, hazır çorbalarda yüzde 13.0 ve akide şekerinde yüzde 12.2 olarak gerçekleşti. 
     Fiyatı en az artan ürünler arasında ise yüzde 3.0 ile süpürge, yüzde 3.2 ile örgü yünü, yüzde 3.3 ile leblebi, yüzde 3.4 ile taze fasulye, yüzde 3.5 ile lahana, yüzde 3.8 ile bal yer aldı. 
     
     11 aylık sonuçlar 

     İTO'nun verilerine göre, 2000 Aralık ile 2001 Kasım arasındaki 11 aylık dönemde ortalama perakende fiyatı en fazla artan ürün, Ekim ayında olduğu gibi maç giriş ücreti oldu. 
     2000 Aralık sonunda 1 milyon 500 bin lira olan açık tribün maç 
     giriş ücreti yüzde 233.3'lük artışla 5 milyon liraya çıkmıştı. Kasım ayında herhangi bir değişim olmamasına rağmen maç giriş ücretindeki artış ilk 11 ay sonunda da birinciliğini korudu. Sıvı yağlardaki artış yüzde 193.8, 12 kilogramlık tüpgazdaki artış yüzde 155.2, çocuk spor giyimindeki artış yüzde 136.9 oldu. 11 ay sonunda fiyatı çok artan ürünler arasında yüzde 127.1 ile diş macunu, yüzde 125.5 ile pardesü, yüzde 122.6 ile pijama, yüzde 121.8 ile çamaşır suyu, yüzde 121.2 ile terlik, yüzde 119.1 ile süveter, yüzde 118.7 ile palto ve yüzde 113.4 ile buzdolabı bulunuyor. İlk 11 ay sonunda fiyatı yüzde 50'nin altında artış gösteren ürün bulunmazken, yüzde 50'nin biraz üzerindeki artışlarla kaset, ayçiçeği çekirdeği, kahve, çocuk mamaları, kuru pastalar, hamur tatlıları, bluz, gömlek ve örgü yünü bu dönemin fiyatı en az artan maddelerini oluşturdu. Bu ürünlerdeki artışlar yüzde 50.1 ile yüzde 57.5 arasında değişiyor. 
     






</TEXT>
</DOC>
