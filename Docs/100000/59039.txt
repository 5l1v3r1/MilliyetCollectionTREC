<DOC>
<DOCNO> 59039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/spor/spo05.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ACI İTİRAF 
</HEADLINE>
<TEXT>

Dünya Şampiyonu Eroğlu, Milli Takım antrenörlerinin yetersiz olduğunu söyledi. Şeref Eroğlu, güreş camiasının işinin gücünün dedikodu olduğunu da ileri sürdü 
     NECMİ KEPÇETUTAN 

     "Burası Rusya değil" 
     GÜREŞ Kurultayı’nda konuşan Şeref Eroğlu, milli takım antrenörlerinin yetersiz olduğunu söyledi. Eroğlu, "Hocaların yetersizliğinden bahsediliyor. Burası Rusya değil. Hocalarımız yeterli olsaydı, Sapunov ve Şahmuradov’dan medet ummazdık" dedi. Milli sporcumuz, her şampiyona sonrası adeta öldürüldüklerini belirtti, "Bizler de insanız. Gökten zembille inmedik. Bugüne kadar kimsenin görmediği şampiyonluklara imza attık. Her şampiyona sonrası eleştiriliyoruz. Her yeni şampiyona öncesi de baştacı ediliyoruz" diye konuştu. 
     
     "Futbolcu değiliz" 
     EROĞLU, güreş camiasının işinin gücünün dedikodu olduğunu da ileri sürdü ve devam etti "Hamza ile dört yıl önce aramızda sorun vardı. Sürekli yazıldı. Ama bir yıldır böyle bir şey yok. Biz futbol takımı değiliz ki. Birbirimize pas vermek gibi zorunluluğumuz yok. Ferdi spor yapıyoruz. Son şampiyonadaki Şeref’i ben de beğenmedim. Oysa çok daha fazla çalışmıştık. Üç dört isim Türk güreşini yıllardır sırtında taşıyor. Yine de eleştiriliyoruz. Minderde aldığımız sonuçlar için mazaretim yok. Böyle olmasını istemezdik." 
     
     11 Eylül etkisi 
     MİLLİ Takım antrenörü Bilal Tabur ise 11 Eylül olaylarının büyük etkisini yaşadıklarını kaydetti. Tabur, "Serbestteki başarısızlık grekoromeni de etkiledi, sporcuların üstünde büyük baskı oluşturdu" diye konuştu. Federasyon eski başkanı Ahmet Ayık, kendi dönemine enkaz diyenlere "Teslim aldıkları şampiyonlarla dolu kadro bugünkünden daha mı enkazdı" yanıtını verdi. Ayık başarısızlığı Ladin’e bağlamanın yanlış olduğunu da vurguladı, vakıf olarak Türk güreşine destek vereye hazır olduklarını belirtti. 
     



 SPOR 






















</TEXT>
</DOC>
