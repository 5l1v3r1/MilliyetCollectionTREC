<DOC>
<DOCNO> 95257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/yazar/altan.html </URL>
<DATE> 2002/07/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Her şey iyiye gidiyor, enseyi karartmayın... 
</HEADLINE>
<TEXT>

     Yarım yüzyılı aşkın bir zamandan bu yana, uluslararası tiyatroda Türkiye’ye hangi rolün verileceğinin rejisörlüğünü Washington yapar. Öyle ki, Washington’un, Türkiye’ye biçtiği rolü, içeride - mahut bağımsızlık edebiyatına inanarak - değiştirebileceğini sanan ve bunu uygulamaya kalkanlar, hemen devre dışı bırakılırlar. Buna bazı siyasal idamlar da dahildir, bazı siyasal suikastlar da... 
     
     Soğuk Savaş’tan sonra Washington’un, Türkiye’ye biçeceği rol tam netleşmemiş görünüyordu. 
     "Türkiye’nin AB üyeliğine, acaba Başkan Bush iktidarı soğuk mu bakıyor " sorusu, zihinleri kurcalayıp duruyordu. 
     Yavaş yavaş anlaşılıyor ki Washington da, Türkiye’nin AB üyeliğinden yanadır. 
     Ve Türkiye’ye biçilen yeni rol de, usul usul ortaya çıkmaktadır. Türk savunma sektörü, dünyanın çatışmalı bölgelerinde AB’nin de, oralara uzanan silahlı kimliğini temsil edecektir. Üstelik savunma sektörünü daraltmadan ve harcamalarını da - bir ölçüde - üstlenerek... 
     Tabii bu yeni role karşı çıkanlar da, tasfiyeye uğrayacaklardır. 
     
     Washington’un da, Türkiye’nin AB üyeliğinden yana olması Ankara’nın siyasal meteorolojisini berraklaştırıyor. 
     Soğuk Savaş döneminde, herhangi bir Sovyet istilasına karşı gerilla direnişi yapması için pompalanmış siyasal ırkçı hareketlerle, "Allahsız Komünizm’e karşı olan" mistik hareketler Gorbaçov’un yarattığı evrensel sürprizden sonra, - Washington’un eski stratejisi açısından - havada kalmaya başlamıştı. 
     
     Başka amaçlarla ön plana çıkarılmış olan mistik hareketler, Washington’un yeni stratejisine ve Türkiye’ye biçtiği yeni role uygun olarak rotayı AB’ye doğru kırmayı başardı. 
     Siyasal ırkçı hareketlerle TV’lerde konuşan bazı emekli militerler, Türkiye’ye biçilen yeni rolü pek algılayamamış gibi görünmedeler... 
     
     Bir kez Türkiye’nin AB üyeliği hem Türkiye’nin ekonomisini güçlendirecek, hem de Türk savunma sektörünün olanak ve önemini azaltmayıp artıracak. Çünkü ola ki, hem İslam, hem de laik kimliğiyle radikal dinci terör eylemlerini bastırıp denetlemede, evrensel bir misyon üstlenecek... 
     Ve artık Türkiye’de gerek ekonomik, gerek siyasal yapı 21. yüzyılın küreselleşme sürecine uygun olarak biçimlenecek... 
     Ve hızla ışıklanacak gelişmişliğiyle de, nüfusu 1 milyarı aşkın olan "İslam lemi"ne bir model oluşturacak 21. yüzyılın küreselleşme süreciyle bütünleşmiş AB üyesi bir İslam ülkesi... 
     Washington da buna karşı olmadığına göre, enseyi karartmayın... 
     
     Bir de Saddam’ın devrilmesi ve Türkiye’nin güneydoğusunda federal bir Kürt devleti kurulması sorunu var... 
     Türkiye, Irak’a karşı başlayacak operasyonlarda önemli bir mancınık olma durumunda... 
     Gerek AB’nin etnik gruplara kültürel haklar tanınması koşulu, gerek Washington’un Irak’ın kuzeyinde federal bir Kürt devletinin kurulmasına olumlu bakması da, birbiriyle pek çatışmıyor. 
     Buna karşı çıkan siyasal odakların yerini, yeni bir siyaset yapısı alacağına göre Ankara - Washington ilişkileri, sorunu çözümlemekte zorluk çekmeyecek... 
     
     Gelelim seçim konusuna... 
     Seçimlerde partiler büyük harcamalar yaparlar... 
     Sanırım bu kez - geniş anlamda - Hazine olanaklarını kullanarak yapamayacaklar harcamaları... 
     Zaten Türkiye’nin yeniden mayalandırılan ekonomisi, Washington’la AB’nin tam bir gözetimi altında... 
     Hangi siyasal odakların tasfiyesi öngörülüyorsa, onlar seçim harcamaları için gerekli parayı biraz zor bulacaklar herhalde... 
     
     Bütün sorun Türkiye’nin AB üyeliğine, Washington’un yeşil ışık yakıp yakmadığında... 
     Sami Kohen de dünkü yazısında, Clinton’ın İstanbul’da yaptığı konuşma üstünde büyüteçle duruyor ve bizim AB üyeliğimize Washington’un neden karşı olmadığını aydınlatıyordu. 
     Dünya kötüye gitmez. Türkiye de gitmez. 
     Enseyi karartmayın... 
     Bir de şu bizim yatak odası tavanındaki, yağmurlarla dökülmüş sıvaların onarımı bitse... 
     
     







Derviş olayı 


Her şey iyiye gidiyor, enseyi karartmayın... 


Mühendisler 


Ecevit Önce ekonomi, sonra siyaset 


Derviş, Cem’e sözünü tutacak ama... 


Vatanı hatırlamak 


Eğitim profesörlere emanet 


Kayıtsız ekonominin boyutları 


Diplomasi kaybediyor, politika kazanıyor 


Programında AB olan yeni bir hükümet kurulur mu 


Masalistan’dan bir masal... 


Derviş’e Sezer freni 


Ecevit’e Amerikan komplosu 


Şahsi bir siyasi girişim İyi Kalpli İnsanlar Partisi 


Derviş gitti geldi 


</TEXT>
</DOC>
