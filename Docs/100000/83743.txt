<DOC>
<DOCNO> 83743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/soneko22.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki eyleme Bursa akaryakıt bayilerinden de destek... 
</HEADLINE>
<TEXT>

     Bursa Ticaret ve Sanayi Odası BTSO 
     Akaryakıtçılar Meslek Komitesi, Ankaralı akaryakıt bayileriyle birlikte hareket etme kararı aldı. 
     Meslek Komitesi Başkanı Erol Selçuk, Bursa'daki akaryakıt istasyonu sahiplerinin katılımıyla düzenlenen toplantıda, 1 Temmuz 1998'de Otomatik Fiyatlandırma Mekanizması'nın OFM devreye 
     sokulduğunu anımsatarak, bu tarihten itibaren bayi gelirlerinin sürekli düştüğünü ve işyerlerinin kapanma riskiyle karşı karşıya kaldığını söyledi. Selçuk, OFM sistemine geçmeden önce yüzde 11'ler düzeyindeki bayi gelirlerinin, önce yüzde 8.5'e, daha sonra da yüzde 4.5'e kadar gerilediğini kaydederek, bu oranın kar payını değil, brüt geliri temsil ettiğine dikkati çekti. Mevcut bayi gelirlerinin, elektrik, işçi gibi işletme maliyetlerini dahi karşılamadığını savunan Selçuk, ''Durumumuz gerçekten kötüdür, bıçak kemiğe dayanmıştır. İlk patlayan da Ankaralı akaryakıtçılar olmuştur. Ankaralı akaryakıtçılar bugün için pompa kapatma kararı almış, ancak daha sonra hükümet yetkililerinden aldıkları görüşme sözüne istinaden bu eylemlerini ertelemişlerdir'' diye konuştu. Selçuk, bayilerin desteğiyle komite olarak eylemlere katılmak ve konuyu Türkiye Odalar ve Borsalar Birliği TOBBB gündemine taşımayı planladıklarını bildirdi. Meslek Komitesi ve TOBB Yönetim Kurulu Üyesi İlhan Parseker de, Ankara Ticaret Odası'nın ATO öncülüğünde başlatılan eylem girişiminin başarılı olduğunu ve konunun hükümetin gündemine girdiğini söyledi. Parseker, işletme maliyetleri artarken kar marjları sürekli düşen akaryakıt bayilerinin ya kapandığını ya da ''satılık'' levhalarıyla donatıldığını savunurken, ''IMF'ye kulak verenlerin, bayilerin sesini duymamazlıktan geldiğini'' öne sürdü. Bayilere ''siyah bayrak'' asılması, broşürler dağıtılarak konunun kamuoyuna anlatılması ya da 1-5 gün pompaların kapatılması yönündeki görüşlerin dile getirildiği toplantıda, Ankaralı akaryakıtçılarla birlikte hareket etme kararı oy çokluğu ile alındı. 
     





</TEXT>
</DOC>
