<DOC>
<DOCNO> 50960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur13.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te YÖK'ü protesto eylemi...Çok sayıda öğrenci gözaltında 
</HEADLINE>
<TEXT>

     Kızılay'da bir grup öğrenci, Yükseköğretim Kurulu'nu YÖK protesto etmek amacıyla eylem yaptı. 
     YÖK'ün 20. kuruluş yıldönümü nedeniyle Güvenpark'ta eylem yapılacağı bilgisini alan polis, Kızılay'da çok geniş güvenlik önlemleri aldı. 
     Panzerler, itfaiye araçları ve ambulansların hazır bekletildiği Güvenpark'ta, çok sayıda polis de barikat kurdu. 
     Keskin nişancı polislerin Güvenpark'a bakan binaların çatılarında görev aldıkları, dürbünlerle gözetleme yaptıkları ve bir polis helikopterinin de alan üzerinde kontrol uçuşu yaptığı görüldü. 
     Kızılay Metro İstasyonu, güvenlik gerekçesiyle sabah saatlerinden itibaren kapatılırken, polis, Kızılay'a girecek vatandaşların geçişlerine çeşitli noktalarda üst araması yaparak izin verdi. 
     Bu arada, polis, kimlik kontrolleri sırasında şüpheli gördüğü çok sayıda öğrenciyi gözaltına aldı. 
     Öte yandan, saat 11.30 sıralarında Ziya Gökalp Caddesi'nde bulunan ÖDP Ankara İl Başkanlığı önünde toplanan bir grup öğrenci, Güvenpark'a yürüyerek basın açıklaması yapmak istedi. Ancak polis, İnkılap Sokak girişinde barikat kurarak, öğrencilerin Kızılay'a girmesine izin vermedi. 
     ''Ankara Gençlik İnisiyatifi'' adı altında hareket eden öğrenciler tarafından hazırlanan basın açıklaması, bir öğrenci tarafından okundu. 
     Açıklamada, 1981 yılında kurulan YÖK'ün eğitim kurumları üzerinde tahribatlar yaptığı ve üniversitelerdeki bilimselliği yok ettiği savunuldu. 
     Üniversitelerin gelir sağlayan şirketlere dönüştürüldüğü, bilgi pazarlayan kurumlara çevrildiği öne sürülen açıklamada, parasız, eşit ve bilimsel eğitim olanaklarının sağlanması istendi. 
     Açıklamada, üniversitelerin akademik, yönetsel ve mali özerkliğe kavuşturulması gerektiği de ifade edildi. 
     YÖK'ü protesto eden, kaldırılması isteğini içeren çeşitli sloganlar atan ve aynı talepleri içeren dövizler taşıyan öğrenciler, açıklamanın ardından dağıldılar. 
     Bu arada, Güvenpark'ta eylem yapmak üzere TCDD Garı'ndan hareket eden yaklaşık 30 kişilik öğrenci grubunun da polis tarafından gözaltına alındığı belirtildi. 
     






</TEXT>
</DOC>
