<DOC>
<DOCNO> 84170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo04.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor'da Başkan Mehmet Kaplan istifa etti 
</HEADLINE>
<TEXT>

     Birinci Süper Lige veda eden Yimpaş Yozgatspor'da geçiş dönemi başladı. Kulüp başkanlık görevini 5 yıldır yürüten Mehmet Kaplan istifa ederken, başkanlk görevine genel kurula kadar Metin Yücel getirildi. 
     Kırmızı-siyahlı kulübün sponsorluğunu yapan Yimpaş Holding ve kulüp yönetiminin ortak toplantısında önemli kararlar alındı. Toplantıda kulüp başkanı Mehmet Kaplan, yorulduğunu ve görevi bırakmak istediğini belirterek, istifasını verdi. Kaplan'dan boşalan göreve genel kurul toplantısına kadar Holding yöneticilerinden Metin Yücel'in üstlenmesi kararlaştırıldı. 
     Toplantıda ayrıca, Yimpaş Yozgatspor'un geleceğe yönelik hedefi de belirlendi. Önümüzdeki sezon ikinci lig A kategorisinde mücadele verecek olan kırmızı-siyahlı ekibin, yeniden Birinci Süper Lige dönebilmesi için 3 trilyon liralık bir kaynağa ihtiyacının olduğu belirtildi. Bu kaynağın sağlanması için holding yönetimi desteğine devam kararı verirken, transfer çalışmalarına da hız verilmesi istendi. 
     Başkan Metin Yücel, öncelikle teknik direktör Uğur Tütüneker ile masaya oturacak. Hafta sonuna kadar yapılacak bu görüşme sonrasında belirlenecek transfer listesi doğrultusunda, hafta başından itibaren transfer çalışmalarına hız verilecek. 
     





</TEXT>
</DOC>
