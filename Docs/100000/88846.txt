<DOC>
<DOCNO> 88846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sondun13.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki müslümanlar İsrail karşıtı politikacıyı desteklemiyor 
</HEADLINE>
<TEXT>

     Almanya'da yayımlanan Der Spiegel dergisi, Almanya'da yaşayan Müslümanların, İsrail karşıtı görüşleriyle tanınan Hür Demokrat Parti FDP Genel Başkan Yardımcısı Jürgen Möllemann'ı desteklemediklerini yazdı. 
     Dergi, Möllemann'ın, İsrail karşıtı görüşleriyle ülkede yaşayan Müslümanlardan destek almayı düşünmüş olabileceğini, ancak bu taktiğin başarılı olmadığını savundu. 
     Möllemann'ın, özellikle Almanya'daki en büyük Müslüman toplumunu oluşturan Türklerin desteğini alamadığını yazan dergi, Türkiye ile İsrail arasındaki ilişkilerin çok iyi olduğunu, Arap ülkelerinin de bu durumu eleştirdiğini belirtti. 
     Birlik 90 Yeşiller Partisi Federal Meclis üyesi Cem Özdemir'in sözlerine de yer veren dergi, Özdemir'in, ''Yahudiler Merkez Konseyi'nin eski Başkanı Ignatz Bubis'in, Solingen ve Mölln facialarından sonra Türklerin yanında yer almasını çoğu Türk unutmamıştır'' dediğini kaydetti. 
     Türkiye Araştırmalar Merkezi TAM Direktörü Faruk Şen'in, Türkler ile Alman Yahudileri arasında ''çok derin bir bağ olduğu'' şeklindeki sözlerine de yer veren dergi, Berlin-Brandenburg Türkiye Toplumu'nun da TBB , Berlin'deki FDP Merkezi önünde düzenlenen Yahudilerle dayanışma mitingini desteklediğini anımsattı. 
     Derginin haberine göre, TBB Genel Sekreteri Kenan Kolat, ''Müslümanları, Yahudi düşmanı sloganlarla tavlamayı düşünmek bir hakarettir'' dedi. 
     Möllemann'ın daha çok aşırı dinci Araplardan destek gördüğü ifade edilen haberde, çoğu Arabın Alman vatandaşı olmadığı, bu nedenle de kendisini seçimlerde destekleyemeyeceği kaydedildi. 
     FDP Yönetim Kurulu üyesi Mehmet Daimagüler ise ılımlı Müslümanların, partilerin kendileri için hiçbir şey yapmadıklarına inandıklarını belirterek, İslam dini ile daha fazla dialog kurulması gerektiğini söyledi. 
     





</TEXT>
</DOC>
