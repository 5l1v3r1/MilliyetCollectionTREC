<DOC>
<DOCNO> 72633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur23.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İki soyguncuyu öldüren güvenlik görevlisine 8 yıl hapis istendi 
</HEADLINE>
<TEXT>

     Kazasker'deki Finansbank Şubesi'ni soyan iki kişiyi öldürdüğü gerekçesiyle tutuklanan banka güvenlik görevlisi Engin Bozkurt hakkında dava açıldı. 
     Kadıköy Cumhuriyet Savcısı Mehmet Koçum tarafından hazırlanan iddianamede, güvenlik görevlisi Bozkurt'un, 6 Mart Çarşamba günü Finansbank Kazasker Şubesi'ne soyduktan sonra kaçan Mustafa Muratoğlu ve Suat Durmuş adlı soyguncuları tabancayla ateş ederek öldürdüğü belirtildi. 
     İddianamede, Bozkurt'un, TCK'nın 450 5, 49 ve 50. maddeleri uyarınca ''kanunun zaruret tayin ettiği hududu aşmak suretiyle görev ifası sırasında birden fazla kişiyi öldürmek'' suçundan 8 yıldan aşağı olmamak üzere ağır hapis cezası istemiyle yargılanması talep edildi. 
     Sanık Engin Bozkurt'un, Kadıköy Ağır Ceza Mahkemesi'nde yargılanmasına önümüzdeki günlerde başlanacak. 
     






</TEXT>
</DOC>
