<DOC>
<DOCNO> 98479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sondun05.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "ABD'de jetleri UFO'ları izledi" 
</HEADLINE>
<TEXT>

     ABD'nin başkenti Washington'ın üzerinde bir UFO'nun dolaştığı ve Andrews Askeri Hava Üssü'nden, havadan havaya füzelerle donatılmış F-16 savaş uçaklarının, mavi renkli bu cismi takip ettikleri ileri sürüldü. 
     The Washington Post gazetesinin haberine göre, bölge sakinlerinden Renny Rogers, gece yarısı, evinin üzerinden askeri jetlerin geçtiğini farkedince, dışarıya çıktı ve mavi renkli, inanılmaz bir hızda hareket eden, uçan bir cisim gördü. Rogers, cismin arkasından Amerikan Hava Kuvvetleri jetlerinin takip etmeye çalıştığını ancak mavi cisme yetişemediklerini söyledi. 
     Rogers, gazeteye, ''Komşuma bu jetlerin, bir UFO'yu takip ettiğini söyledim'' dedi. 
     The Washington Post'a konuşan askeri yetkililer de, radarların bilinmeyen bir uçan cismi tespit etmesinin ardından, Andrews üssünden F-16 jetlerinin havalandığını doğruladı. Ancak askeri yetkililer, F-16'ların, ''garip, olağanüstü hızlı, uçan mavi bir cismi'' takip ettiği iddiasının komik olduğunu söylediler. 
     Gazeteye konuşan, Colorado'daki Kuzey Amerika Havacılık Savunma Komutanlığı NORAD sözcüsü Douglas Martin, ''Radarda tespit edilen uçan cismin arkasından bazı jetleri gönderdik. Ancak jetler, gökyüzünde herşey normal olduğu için üsse geri döndüler'' dedi. Askeri yetkililer, jetlerin takip ettiği cismin ne olduğunu bilmediklerini, çünkü bu cismin anında ortadan kaybolduğunu belirttiler. NORAD'ın başka bir sözcüsü Barry Venable, ''Bu konuda pek çok senaryo var ama hangisinin doğru olduğunu bilmiyoruz'' dedi. 
     Radarların, Cuma sabahı TSİ 08.00'de, alçaktan ve yavaş uçan bir cismi tespit ettiği, hava trafik kontrolörlerinin, bu cisimle radyo iletişimi kuramadığı için NORAD'ı haberdar ettiği belirtiliyor. 
     Havadan havaya füzeler taşıyan F-16'lar Andrews üssünden havalanırken, tanımlanamayan cismin de radardan kaybolduğu ifade ediliyor. 
     Olayın tanığı Renny Rogers ise, gördüğü cismi, arkasında iz bırakmayan bir kayan yıldıza benzetirken, ''Hayatımda böyle şey görmedim'' dedi. 
     





</TEXT>
</DOC>
