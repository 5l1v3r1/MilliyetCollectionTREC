<DOC>
<DOCNO> 93113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sondun10.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Güvenlik sağlanmadan Filistin kentleri boşaltılmayacak" 
</HEADLINE>
<TEXT>

     İsrail Başbakanı Ariel Şaron, güvenlik sağlanmadan ordunun Batı Şeria'daki Filistin kentlerinden çıkmayacağını söyledi. 
     Şaron, İsrail Cumhurbaşkanı Moşe Katsav ile Kudüs'te yaptığı görüşmenin ardından askeri radyoya verdiği demeçte, Batı Şeria'daki 7 Filistin kentinin yeniden işgaliyle ilgili olarak, ''Filistin kentleri ancak güvenlik sağlandığında boşaltılacaktır'' ifadesini kullandı. 
     Şaron, Hamas örgütünün ''mühendis-4'' lakaplı önemli militanlarından Muhanad El Tahir'in öldürülmesinin, İsrail için çok önemli bir operasyon olduğunu bildirdi. 
     El Tahir'in, ''en kötü suçları işleyen bir katil'' olduğunu belirten Şaron, ''terörle uzlaşma olmaz'' diyerek, ABD Başkanı George Bush'un da kendileriyle aynı görüşü paylaştığını hatırlattı. 
     Savunma Bakanı Binyamin Ben-Eliezer de radyoda yaptığı açıklamada, İsrail'in intihar komandolarına karşı kendisini korumak için gerekli olanı yapmaya devam edeceğini söyledi. 
     Tahir'in öldürüldüğü operasyonu ''etkileyici bir başarı'' olarak tarif eden Ben-Eliezer, ''Bu operasyonla gurur duyuyorum, 2 aydır düzenlenen en önemli operasyonun sonunda etkileyici bir başarı elde ettik ve 117 kişinin ölümüne sebep olan bir katili ortadan kaldırdık'' dedi. 
     





</TEXT>
</DOC>
