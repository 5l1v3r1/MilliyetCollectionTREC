<DOC>
<DOCNO> 58626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sontur01.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te "Yüzüklerin Efendisi" filmine yoğun ilgi... 
</HEADLINE>
<TEXT>

     J.R.R. Toolkien'in, ilk olarak 1954'de yayınlanan ve 50 dile çevrilerek 100 milyon adet satan ünlü 
     kitabı ''Yüzüklerin Efendisi''nden uyarlanan aynı adlı film, Gaziantep'te yoğun ilgi görüyor. Gaziantepli sinemaseverler, filmin 2 günden bu yana gösterimde olduğu Prestij Sinema Kulübü gişeleri önünde bilet kuyruğuna giriyorlar. Yoğun ilgi üzerine 2 salonda birden gösterime sokulan ''Yüzüklerin Efendisi''ni, günde bini aşkın sinemasever izliyor. Sinemaseverler, televizyon ve gazete haberlerine konu olan filmi izlemek için bilet bulmada sıkıntı yaşadıklarını belirterek, şöyle konuştular ''Bu kadar çok reklamı yapıldığına göre, iyi bir film olsa gerek. Ama, bilet alabilmemiz için kuyrukta beklememiz gerekiyor. Kuyrukta bekleyen, ancak bilet bitince evlerine dönmek zorunda kalan arkadaşlarımız da oluyor. Hava soğuk, pikniğe gidemiyoruz, gezemiyoruz, sinemaya geliyoruz. Buradaki kalabalığa sinema sanatı adına seviniyoruz.'' Prestij Sinema Kulübü Müdürü Murat Sevimli, Elijah Wood, Liv Tyler, Cate Blanchett, Sir Ian McKellen ve Christopher Lee'nin rol aldığı filme gösterilen ilgiden memnun olduklarını, ilgi devam ettiği sürece filmin gösterimde kalacağını kaydetti. Filmin biletlerini günübirlik sattıklarını ifade eden Sevimli, ''Filmi izlemek için gelip de bilet bulamadan evine dönenler oluyor'' dedi. Ünlü Yönetmen Peter Jackson'ın toplam 110 milyon dolara malolan ''Yüzüklerin Efendisi'' filmi, Güneydoğu Anadolu Bölgesi'nde yalnızca Gaziantep'te gösteriliyor. Filmde, kayıp bir yüzüğün bulunmasıyla ortaya çıkan olaylar fantastik bir kurguyla anlatılıyor. 
     






</TEXT>
</DOC>
