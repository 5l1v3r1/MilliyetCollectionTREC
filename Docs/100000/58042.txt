<DOC>
<DOCNO> 58042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/magazin/yazdud.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Onların da bayramları vardı 
</HEADLINE>
<TEXT>
Yasmin altına isedi 
     ugünkü konuklarım star Sibel Can, Sultan Türkan Şoray, Yeşim Salkım, modanın bir başka duayeni Yıldırım Mayruk, Yonca Evcimik ve Zerrin Özer. Dün, ilan nedeniyle sıra bozuldu. Dün girmesi gereken Mehmet Ali Erbil sohbeti bugüne kaldı. Son bölüme şovmenin anılarıyla başlıyoruz. 
     
MEHMET ALİ ERBİL      Kızı rezil etti 
     Herkes gibi önce biraz dinlenme anlamına geliyor benim için bayram. Sonra da eş, dost, akraba ve arkadaşlarla görüşme... "Bayramların eski tadı yok" diyorlar. Tabii olmaz. Eskiden el öper, para alırdık. Şimdi biz, elimiz öpülüyor diye para veriyoruz. Eski tadı almak mümkün mü bu durumda Aklıma iki anı geliyor. Babamla annem boşanmış, ben de yatılı okula gidiyorum. İlk bayram. Gözüm pencerede, ikisini birlikte bekledim beni alacaklar, bayramı beraber geçireceğiz diye. O gün, bu gündür yüreğim burkulur. İkinci anım mı Yasmin 1 yaşında, emekliyor. Çişini söylediği için annesi Nergis Kumbasar bez bağlamıyor. Nergis ona çiçekli, pembe bir elbise almıştı. O gün eve ağabeyim Mustafa geldi. Yasmin'e de öğrettik Gelen amcanın elini öpüp kucağına oturacaksın, o da sana para verecek diye. Yasmin zeki, denileni yaptı. Ama Mustafa'dan ürktü mü nedir, o güne kadar altına işemeyen çocuk saldı. Mustafa'nın da Yasmin'in de kıyafetleri berbat oldu. 
     
SİBEL CAN      Hediye aldığı heykeli eritti 
     Bayram bende de çok güzel duygular uyandırıyor. Çok mutlu oluyorum bayramda çünkü hep yeni birşeyler alınıyor, herkes bir arada oluyor. Bayramda sahne çalışmam yoksa büyüklerimi ziyarete giderim. Aynı şeyi çocuklarıma da öğretmeye çalışıyorum. 
     Biz çok fakir büyüdük. Birşeylerin alınması için bayramları beklerdik. Babam bir kurban bayramı için 3 günlük işe gitmişti. Arife günü geldi. Bizim ne kıyafetimiz var ne ayakkabımız. Babam uykusuz, perişan, annemle alışverişe çıkıp bize elbiseler aldı. Çok büyük zorluklarla bugünlere geldiğimizi anlattığım zaman çocuklarım hayretle dinliyorlar. Biz küçükken babam bir akvaryum almıştı, evde oyalanalım diye. Her birimizin birer balığı vardı. Balıkları, kendi ismimizle çağırıyorduk Sezer, Engin, Muzaffer ve Sibel. Her gün akvaryumun içi temizleniyor, yem veriliyordu. 
     Bir bayram sabahı, 8-9 yaşındaydım, babamın bize aldığı güzel giysilere karşılık kardeşim Muzaffer ile ben ona sürpriz olsun diye biriktirdiğimiz harçlıklarla semt pazarından alçı heykel aldık. Keman çalan bir adamın heykeli. Malum babam keman çalardı, müzisyendi yani. Arife gecesi herkesin uyumasını bekledik, babam sabah namazına giderken ona sürpriz yapalım diye akvaryumun içine heykeli koyduk. Uyuduk. Sabah bir kalktık ki bütün balıklar ölmüş. Çocuğuz, nereden bilebilirdik ki alçının suyu zehirleyeceğini. Tabii bütün bayram burnumuzdan geldi. 
     
TÜRKAN ŞORAY      Bayramlık elbisesini soba yaktı 
     Çocukluğumda yoksulduk. Heyecandan, sabaha kadar bayramı yatağımın içinde beklerdim. Rahmetli annem ve memur babam bayram armağanı olarak birer çift ayakkabı ve palto almışlardı. Yeni elbise yoktu. Annem bir önceki kıyafetlerimizi yıkadı, yanan sobanın teline astı. Sabah giyecektik. Nazan ile sabahı zor ettik. Erkenden kalktım, dolaşırken burnuma yanık kokusu geldi. Salona girdim ki telin ucunda asılı elbise yanmaya başlamış. Alev almamış ama kokuyor... Tabii elbiseyi kurtaramadık. Allah korudu hepimizi. Düşünüyorum da ya elbise ateş alsaydı da evde yangın çıksaydı .. 
     
YILDIRIM MAYRUK      Atölyede uyuyakaldı 
     Eskiden bayramlar, büyük bir telaş ve heyecan kasırgasıydı. Toplumun örf ve adetleri bugünlerden çok farklıydı. Bayram sabahı babam hepimizi namaza götürür, sonra ziyaretler başlardı. Artık bayramlar sakinleşen kentlerin tadının özgürce çıkarılabildiği ya da tatil düşleriyle renklenen bir hal aldı. Bunlardan şikayetçi değilim değişen Türkiye’nin şartları. 
     Bir de kör karanlıklarda acımasızca çalışan varoş çocuklarının bahşiş zilleri olmasa bayramlar daha da zevkli geçecek. Beyoğlu Güney Palas’ta geçen bayramı hatırlıyorum. Yine bir bayram günü üç kıyafet yetiştirmeliydim. Maksim Gazinosu’nda sahneye çıkan Behiye Aksoy, Bebek’de sahne alan Emel Sayın ve Çakıl’ın assolisti Gönül Akkor için. Arife gecesi, saat 03.30’da elbiseler tamamlandı. Atölyedekiler gitti. Ben de toparlanıyorum. Ama öyle çökmüşüm ki uyandığımda bayram sabahıydı ve saat 10.00’du. Hemen Galatasaray Hamamı’na gidip rehaveti attım. Bayram namazına gidemediğim için çok üzülmüştüm. 
     
YEŞİM SALKIM      Bayramı köprüde sabahlayarak geçirdi 
     En azından senede 3-4 gün bayram sayesinde maddiyattan sıyrılıp sevgimizi etrafımızdakilerle paylaşırsak daha mutlu oluruz. İstanbul’a geldiğim yıllardı. Anadolu yakasındaki Caddebostan Maksim’de sahneye çıkıyordum. Daha çok para kazanayım diye Avrupa yakasındaki bir gece kulübünden de ikinci işi almıştım. Hava kötüydü. Köprüde zincirleme kaza olmuş, trafik tıkanmış. Ne yazık ki ikinci işime yetişemedim. Sabaha karşı eve vardığımda perişan bir haldeydim. 
     
YONCA EVCİMİK      Börek yandı, fırıncıya saldırdı 
     Ben 20-25 yaşına gelinceye kadar bayram coşkusu ailemden hiç eksik olmazdı. Şimdi bayramları daha hüzünlü karşılıyorum. Zaman geçtikçe ailemiz küçülüyor ve eskisi kadar tat alamıyorum. Orta halli bir aileydik. Evin direği olan anneannem tatlılar, börekler, çörekler yapardı. Mahallenin fırınında pişirirdik her şeyi. 
     Bir bayram günü anneannem çok sevdiğim patlıcanlı ve patatesli çöreklerden yaptı, fırına götürdük. Almaya gittik, tepsinin yarısı kömür olmuş. Ben o çocuk halimle fırıncıya saldırmışım, anneannem zor tutmuş. Şeker bayramları benim için keyiflidir ama kurban bayramında çok kan aktığından tatsızlaşırım. 
     
ZERRİN ÖZER      El öpmeye deliye gitti 
     Her bayram hatırlanmak ve hatırlamak çok güzel bir duygu. Bu nedenle böyle özel günleri seviyorum. Çocukken her bayram kapı kapı dolaşıp şeker toplardım. O günler hafızamdan hiç silinmedi. Yabancı insanların kapısını çalıyorum, başıma birşey gelecek diye annem çok kızardı. Evin en küçüğü bendim, Tülay Ablamı Özer hep peşime takardı. Bir keresinde ablamı ektim, mahalledeki arkadaşlarla kapı kapı dolaşmaya çıktık. Mahallenin bir delisi olduğunu bilirdim de nerede oturduğundan habersizdim. 
     Gide gide onu bulmuşuz. Kapıyı çaldık, adam bizi elinde keserle kovaladı. Aman Yarabbi Ne kadar heyecanlanmış, ne çok korkmuştum. Ama ertesi bayram yine aynı şeyi yaptım. 
     
     Efendim, en güzel bayramlar sizlerin olsun. Kalın sağlıcakla. Kısmetse cumartesi günü Kıbrıs dedikodularında ve eğlence yaşamında buluşmak üzere hoş kalın, hep mutlu yaşayın. 
     
     
     



 MAGAZİN 













</TEXT>
</DOC>
