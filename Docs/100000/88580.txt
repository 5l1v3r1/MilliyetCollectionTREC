<DOC>
<DOCNO> 88580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sontur28.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "AB için dayatma olursa hükümetten çekiliriz" 
</HEADLINE>
<TEXT>

     Cumhurbaşkanı Ahmet Necdet Sezer'in çağrısıyla toplanan AB Zirvesi'nde "idamın kaldırılması, ana dilde yayın ve öğrenim" konularında TBMM çatısı altında adım atılması eğilimi ağırlık kazanırken, MHP Genel Başkanı Devlet Bahçeli, ilk kez "hükümetten çekilmeyi" gündeme getirdi. "AB'nin idam, ana dilde yayın, ana dilin öğretimi ve Kıbrıs konularında adım atmayı müzakere tarihi için ön koşul olarak öne sürdüğünü" belirten Bahçeli, DSP, ANAP, AKP ve SP'ye, "Siz bu 4 ön koşula ilişkin düzenlemeleri TBMM'den geçirebilecekseniz, biz çekilelim siz yeni hükümet kurun" dedi. 
     Bahçeli'nin gündeme düşen şok sözleri şöyle 
     "AB Türkiye'ye üyelik yolunda müzakere tarihi vermek için idamın tamamen kaldırılması, ana dilde yayın, ana dilin öğretimi ve Kıbrıs konusunda Rum tarafının beklentileri yolunda çözüm veya onların AB'ye kabul edilmesine itiraz edilmemesini ön koşul olarak öne sürmektedir. 
     Görülüyor ki, MHP dışında masanın etrafından toplanan partiler, bu 4 ön koşul konusunda mutabakat içindedir. Bu anlamda karşımıza bir yol ayrımı çıkmaktadır. Bu durumun aşılması için bazı önerilerde bulunmak istiyorum. Bu 4 konunun bir eylem paketine dönüştürülerek Meclis'in ortak çaba sarf etmesi ihtiyacı doğmaktadır. MHP dışındakilerin parlamento temelinde ortak siyasi platform oluşturmaları gerekecektir. 
     Ancak MHP bu girişimlere ortak olmayacaktır. Bu süreçler hükümet tasarrufu olarak başlatılamayacaktır. MHP, bunlara karşı oy kullanacak, tavır alacaktır. Bunun siyasal açıdan bazı sonuçlar doğurmasının kaçınılmaz olduğu takdir edilecektir. Koalisyon ortaklarının temel konularda karşı karşıya gelmeleri, siyasi etik ve siyasi gerçekler karşısında doğal bir durum sayılamayacaktır. Diğerler partiler mutabık iseler bunları gerçekleştirecek yeni bir hükümet oluşumuna gidilmelidir. 
     MHP'nin 127 milletvekiline karşı bu yeni oluşum gerekli çoğunluğa fazlasıyla sahip olacaktır. Biz Türkiye'nin önünü tıkayan bir konumda asla olmayız. MHP'nin hükümette kalmak gibi bir hırsı ve hevesi yoktur. Bu düşüncelerle bizim dışımızdaki partiler bu 4 konuda önşart olarak dayatılan düzenlemeleri yapmaktan başka çare bulunmadığını düşünüyorsa ve bunun Türkiye'nin hayrına olacağına inanıyorlarsa, biz yeni hükümet oluşumunun önünü açmaya hazırız. Ortak siyasi irade ve destek ortaya konulursa, büyük bir vicdan rahatlığıyla bunun Türkiye için hayırlı olmasını dileriz. " 
     





</TEXT>
</DOC>
