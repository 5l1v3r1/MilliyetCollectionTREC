<DOC>
<DOCNO> 84239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/guncel/gun04.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Independenta hortladı 
</HEADLINE>
<TEXT>

1979’da Haydarpaşa açıklarında batan Independenta’nın güvertesi olduğu tahmin edilen 160 tonluk parça, 23 yıl sonra İSKİ kazısında ortaya çıktı... 
     MUSTAFA BAKACAK 

     Haydarpaşa açıklarında 15 Kasım 1979 sabahı Yunan kargo gemisiyle çarpıştıktan sonra sulara gömülen Rumen bandıralı Independenta, 23 yıl sonra yeniden gündemde... Tamamen çıkarıldığı tahmin edilen tanker enkazının son parçası, İSKİ’nin kanal kazısında ortaya çıktı. İSKİ’nin atık suların deşarjında kullanılacak boruların döşenmesi için sualtında yaptığı kazıda rastlanan 20 x 30 metre boyutlarında ve 160 ton ağırlındaki dev kütlenin, Independenta’ya ait olduğu açıklandı. Parça, İnciburnu ile Haydarpaşa Mendireği arasında kıyıdan 900 metre açıkta bulundu. Boğaz’da yıllarca çirkin görüntü oluşturan tankerin enkazını kaldıran armatör Kahraman Sadıkoğlu, çıkarılan parçanın patlama sırasında gemiden 400 metre uzağa fırlayan üst güverte olabileceğini söyledi. 
     
     Kuma gömülmüş’ 
     Sadıkoğlu, "Gemi mürettebatından bir kişi bu parçayla birlikte uçtu. Kopan parçayla ateş çemberinin dışına düştüğü için kurtuldu" dedi. Enkaz kaldırma işinde dördüncü ve son görev alan firma olduklarını ifade eden Sadıkoğlu, "750 bin dolara 32 bin tonluk enkaz çıkardık. 160 tonluk parçayı niye bırakalım. Kuma gömüldüğü için bulunamamış" diye konuştu. 
     
İki ay boyunca yanmıştı      Yunan kargo gemisi Evriyali ile Independenta adlı 165 bin DW tonluk Rumen tankeri, 15 Kasım 1979’da saat 06.45 sıralarında Haydarpaşa tren istasyonunun açığında çarpıştı. Kaza sırasında dünyanın dört büyük tankerinden biri olan Independenta, korkunç bir patlama ile infilak etti. 95 bin ton petrol denize döküldü. Yangın iki ay boyunca sürdü. Geminin 54 kişilik mürettebatından sadece üçü kurtulabildi. Hasar gören binalar ve camlar için 30 bin dava açılmıştı. 
     



 GÜNCEL 














</TEXT>
</DOC>
