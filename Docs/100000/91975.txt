<DOC>
<DOCNO> 91975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun31.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da helikopterli lokantaya para cezası 
</HEADLINE>
<TEXT>

     Belçika'nın Gand Ceza Mahkemesi, müşterilerini helikopterlerle taşıyan bir lokantaya ağır para cezaları verdi. 
     Laethem-Saint-Martin bölgesindeki ''Auberge du Pecheur'' Balıkçı Hanı isimli lüks lokantanın sahipleri, gereken izini almadan ve çevre korumasına ilişkin yerel kuralları görmezden gelerek, bazı müşterilerini tesislere helikopterlerle getirip götürüyorlardı. 
     Lokantanın sahibi olan 4 ortak, çevre korunmasına aykırı davranmak ve aşırı gürültüye neden olmak ithamlarıyla yargılanarak, her biri 8 bin 500 ile 24 bin 800 euro arasında para cezalarına çarptırıldı. 
     Lokantacılar, savunmalarında, kendilerinin değil helikopter pilotlarının yargılanması gerektiğini ileri sürdüler. Mahkeme heyeti, helikopterlerin tesislere iniş ve kalkışına izin verilmesinin, bu amaçla özel bir alan ayrılmasının yeterli suç kanıtı olduğunu bildirerek, sanıkları, ''ticari menfaatleri, toplum menfaatlerinden önde tutmaktan'' cezalandırdığını açıkladı. 
     





</TEXT>
</DOC>
