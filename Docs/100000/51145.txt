<DOC>
<DOCNO> 51145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur10.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehirden şehire itinayla uyuşturucu taşınır... 
</HEADLINE>
<TEXT>

     Gaziantep Emniyet Müdürlüğü Kaçakçılık ve Organize Suçlar Şubesi Narkotik Büro ekipleri, Yüksekova'dan itibaren takibe aldıkları ve Malatya girişinde durdurdukları bir kamyonette, 61 kilo eroin ele geçirdiler. 
     Emniyet Müdürlüğü'nden yapılan açıklamaya göre, Hakkari'nin Yüksekova İlçesi'nden, Gaziantep'e eroin getirileceği yönündeki bir istihbaratı değerlendiren polis, 20 gündür izlediği Ali İhsan Settar yönetimindeki 38 FH 973 plakalı kamyoneti, Malatya girişinde durdurdu. 
     Gıda yüklü kamyonetin gizli bölmelerinde yaptığı aramada, 60 pakette 61 kilo 42 gram eroin bulan polis, sürücü Ali İhsan Settar'ı gözaltına aldı. 
     Yüksekova'da imal edilip, İstanbul'a götürüldüğü tahmin edilen eroini ve taşımacılıkta kullanılan aracı Gaziantep'e getiren polis, yaptığı soruşturmada, aynı kişiye ait 38 PH 172 plakalı kamyoneti de buldu. 
     Gıda maddesi taşımacılığı için dizayn edilen ikinci kamyonette gizli bölmeler bulan ve kriminal çalışma sonucu bu bölmelerde eroin artıklarına rastlayan polis, Kilisli olan Ali İhsan Settar'ın, Gaziantep'teki Söylemez Pasajı 3. katta elektronik ticareti yaptığını belirledi. 
     Emniyet Müdürü Ali Kalkan, yaptığı açıklamada, el konulan araçlarla Yüksekova'dan İstanbul'a 9 sefer düzenlendiğinin belirlendiğini ifade ederek, ''10. seferde şebekenin araçlarını ele geçirdik. Yüksekova'dan bu araçlarla şimdiye kadar İstanbul'a 500 kilo eroin götürüldüğünü tahmin ediyoruz'' dedi. 
     






</TEXT>
</DOC>
