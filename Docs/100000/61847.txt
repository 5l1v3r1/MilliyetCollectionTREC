<DOC>
<DOCNO> 61847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/dunya/dun01.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir adım daha 
</HEADLINE>
<TEXT>

Denktaş ve Klerides 'kayıplar'ın akıbetinin araştırılmasına karar verdiler 
     LEFKOŞA Milliyet 

     KKTC Cumhurbaşkanı Rauf Denktaş ve Kıbrıs Rum Yönetimi lideri Glafkos Klerides dün Lefkoşa'daki tarafsız bölgede iki kez bir araya gelerek müzakere ettikleri "kayıplar" konusunda somut adımlar attılar. 
     Kıbrıs sorununun önemli başlıklarından birini teşkil eden ve hakkında uzun süredir somut adım atılmayan "kayıplar"ın tek gündem maddesini oluşturduğu görüşme, Lefkoşa Havaalanı yakınlarında, BM Genel Sekreteri'nin Kıbrıs Temsilci Yardımcısı Zbignew Wlosowicz'in evinde yapıldı. Taraflar görüşme sonunda Kıbrıs'taki çatışmalar sırasında kaybolduğu öne sürülen kişilerin akıbetinin araştırılması konusunda mutabakata vardılar. 
     
     Pazartesi belge teatisi yapılacak 
     1981 yılında kurulan ancak yıllardır atalet içinde olan "Kayıplar Komisyonu"na yeniden işlerlik kazandırılması, tarafların kayıplar ile ilgili bilgileri birbirlerine aktarmaları ve kazılarda bulunacak kemiklerin DNA testine tabi tutularak kimlik tespiti yapılmasında prensip anlaşmasına varıldı. 
     Kayıplar konusunda taraflar konusundaki resmi konumlarını ve bilgilerini pazartesi günü birer belge ile birbirlerine bildirecekler. "Kayıplar", 16 Ocak'ta başlayacak, Kıbrıs sorununun çözümü için doğrudan müzakerelerden ayrı, "insani bir konu" olarak ele alınacak. 
     
     Denktaş Uzlaşmak zor olmaz 
     Denktaş, görüşmeyle ilgili görüşünün sorulması üzerine, "Uzlaşmak için fazla bir zorluk görmüyorum" dedi. 
     Kameralardan uzak gerçekleşen gayrıresmi görüşmenin ilki saat 10.30'da başladı ve 55 dakika sürdü. 16.00'da başlayan ve 1 saat 40 dakika süren ikinci görüşmeye, 1981 yılında kurulan ancak önemli bir etkinlikte bulunamayan "Kayıp Şahıslar Komitesi"nin Türk temsilcisi Rüstem Tatar ve Rum Temsilcisi İlias Yeorgiadis de katıldılar. 
     Kıbrıs'ta 1963 - 1974 yılları arasında 700 - 800 Türk ve 1400 - 1500 Rum'un kayıp olduğu ileri sürülüyor. 
     



 DÜNYA 











</TEXT>
</DOC>
