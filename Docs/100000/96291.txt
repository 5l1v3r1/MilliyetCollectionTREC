<DOC>
<DOCNO> 96291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun31.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran dini lideri Hamaney "İran ABD'nın azına tokadı attı." 
</HEADLINE>
<TEXT>

     İran dini lideri Ayetullah Ali Hamaney, ülkedeki rakip grupların ABD yönetiminin İran'ın ''içişlerine müdahalesi'' üzerine ''birlik ve beraberlik içinde ABD'nin ağzına tokadı çarptıklarını'' söyledi. 
     İran Radyo ve Televizyonu'nun IRIB haberine göre, Hamaney yaptığı açıklamada, '' İran Cumhurbaşkanı Muhammed Hatemi, Bush'a karşı tavır aldı ve onun ağzına tokadı attı. Aralarında anlaşmazlıklar bulunan farklı gruplar, Amerikalılara kendi işlerine bakmasını ve İran'ın içişlerine karışmamasını söylediler'' diye konuştu. 
     İran halkının Cuma günü yapılacak büyük yürüyüşle Amerikan yönetimine pişmanlığı tattıracağını söyleyen Hamaney, İran halkının ABD'nin İran'da bir grubu işbaşına getirmeye çalıştığını bilse kesinlikle bu gruba destek vermeyeceğini belirtti. 
     Hamaney, ''ABD Başkanı kötülüğün başını çekiyor, bu kişi konuşmalarında dostluktan bahsediyor, ancak İsrail'in Filistin'de işlediği cinayetleri bu kişinin izniyle yapıyor. Sadece İran'da ABD bayraklarını yakmıyorlar, bütün dünyada hatta Avrupa'da bunu yapıyorlar. Bu zamanda birlik ve beraberliğimizi koruyacağız'' diye konuştu. 
     Bu arada Cumhuri İslami gazetesine göre, eski Cumhurbaşkanı ve Düzenin Teşhisini Yarar Heyeti'nin Başkanı Ali Ekber Haşimi Rafsancani, İran'ın saldırıya uğraması halinde karşılık vereceğini söyleyerek, ''Düşmanın yeni saldırılarına karşı durmaya hazır olmalıyız ve bu saldırıyı onların kalbinde yanıtlamalıyız'' dedi. 
     İran Cumhurbaşkanı Muhammed Hatemi, Bush'un Tahran yönetiminin ''uzlaşmaz ve yıkıcı politikalarından'' vazgeçmesi çağrısında bulunmasını kınayarak, İran halkı ve hükümetinin yabancı tehditlerine boyun eğmeyeceğini, bağımsızlık, özgürlük, doğruluk ve ilerleme prensiplerine bağlı kalmayı sürdüreceğini söylemişti. 
     Bu arada İran Meclisi Ulusal Güvenlik ve Dış Politika Komisyonu Başkanı Muhsbin Mirdamadi de, ''İranlı reformcuların kendi kampanyalarını ABD başkanının yardımı olmaksızın yürütebileceklerini'' açıklamıştı. 
     ABD İran'ı uluslararası terörizme destek vermek, kitle imha silahlarını elde etmeye çalışmak ve Afganistan'dan kaçan Taliban ve El Kaide üyelerini saklamakla suçlarken, İran yönetimi bu suçlamaları reddediyor. 
     





</TEXT>
</DOC>
