<DOC>
<DOCNO> 82922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/guncel/gun08.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Okula kamera konulmalı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     Devlet okullarının büyük kısmında kameralı sisteme geçiliyor. Koridorlar ve giriş kapılarına yerleştirilen kameralarla okul idarecileri öğrencileri ve giriş çıkışları izleyebiliyor. İzzet Baysal Anadolu Teknik Lisesi’nde öğrenciler arasında sigara içme oranının artması üzerine kameralı çözüm önerisi gündeme geldi. Koridorlar, kantin, hatta tuvaletlere yerleştirilecek kameralar sayesinde sigara içilmesinin önüne geçilebileceği savunuldu. Öğrenciyi sürekli izlemek doğru mu Görüşler şöyle 
     
Gözetlemek yanlışSerdar Serdaroğlu Psikiyatr 
     Erken yaşta sigaraya başlamak, ileride uyuşturucuya erken başlamayla orantılıdır. Erken sigaraya başlayan gençler diğerlerine göre çok daha erken uyuşturucuya başlayabiliyorlar. Bu önemli bir risk faktörü. Sigara içilmesi ikna yöntemiyle, konuşularak önlenebilir. Eğer bu tarz bir izleme yöntemi kullanılırsa gençte protesto etme duygusu artırılır. Sigarayı daha çok çağrıştırır. Sigaranın zararları ortaya konularak, ikna edilerek bu soruna çözüm bulunmalı. Gözetleme yöntemi kullanılmamalı. Genç insan aşırı bir otoritede, kendi özerklik duygusuna karışıldığı izlenimini edinmemeli. Kendi kendini kontrol edebilme yeteneğinden uzaklaştırılmamalı. 
     
Konuşarak anlatmalıTalip Emiroğlu Avrupa Koleji 
     Okulda kameraların bulunmasını öğretmen ve öğrenci konsantrasyonu açısından demokratik bulmuyorum. Laik öğrenciler yetiştiriyoruz. Amacımızla davranışlarımız birbiriyle bağdaşmalı. Veli merak ediyorsa belli saatlerde internet kanalıyla çocuğunu görmesi sağlanabilir. Ama bunun saatleri hem öğrenci, hem öğretmen tarafından bilinmeli. Yasakçı tutumlara karşıyım. Öğrencilere bazı şeyler yasaklayarak değil, konuşarak anlatılmalı. Kamera konulmasına da karşıyım. Kameralar öğrenciyle okul yönetimini karşı karşıya getirir. 
     
Güvenlik için olabilirÖmer Balıbey İstanbul Milli Eğitim Md. 
     Bazı okullarımızda, özellikle giriş çıkışları kontrol için kameralar bulunuyor. Milli Eğitim Müdürlüğümüzün bu konuda okullara, "kamera koyun" veya "koymayın" gibi bir telkini söz konusu değil. Okullar bunu kendi iradeleriyle yapıyor. Olay öğrenciyi denetlemek değil. Üzücü olayların olmasını engellemek, denetim altına almak. Kameralarla eğitim kurumlarına giriş çıkışlar kontrollü oluyor. Okullar da bunun için kamera koyuyorlar. Ancak sadece sigara için kamera konulması yanlış. Bu, okulun basiretsizliğini gösterir. Okul müdürü öğrencisine sahip çıkmalıdır. Bunun da pek çok yöntemi vardır. 
     
Öğrencimiz rahatlıyorİsmail Solak Gültepe Meslek Lisesi Md. 
     Okulumuzda üç yıldır kamera var. Giriş - çıkışı, koridorları görebiliyoruz. Amaç güvenliğin sağlanması. Böylece giriş çıkışların kontrolü yapılıyor. Kameralar öğrenciler üzerinde baskı unsuru oluşturmuyor. Aksine güven veriyor. Kameraları koyduğumuz günden beri bu konuda hiçbir öğrencimizden eleştiri gelmedi, sıkıntı yaşamadık. Öğrencilerimiz kendilerini daha rahat hissediyor. Bir sorun olduğunda idaremiz anında müdahale edecektir, diye düşünüyorlar. Ekranı hissedemedikleri zaman "Bir sorun mu var " diye soruyorlar. Ancak çocukları denetlemek için kameraların kullanılmasına karşıyım. Sorunlar sevgiyle yaklaşılarak çözümlenir. Zorlama veya kameralarla gözetim altında tutarak değil. 
     



 GÜNCEL 



























</TEXT>
</DOC>
