<DOC>
<DOCNO> 52046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun10.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da katliam endişesi.. 
</HEADLINE>
<TEXT>

     BM İnsan Hakları Yüksek Komiseri Mary Robinson, Taliban'dan Kuzey İttifakı'nın eline geçen kentlerde sivillerin durumundan endişe duyduğunu, ittifak içindeki bazı liderlerin geçmişte ciddi insan hakları ihlalleri bulunduğunu bildirdi. 
     Robinson, Kuzey İttifakı'nın başkent Kabil'e girdiği haberleri alındığı sıralarda düzenlediği basın toplantısında, ittifakı Taliban'a karşı destekleyen ABD ve İngiltere'ye, sivillere yönelik katliam ve insan hakları ihlallerinin hoş görülmeyeceğini açıkça ortaya koymaları çağrısında bulundu. Robinson, ''Afganistan'da son yıllarda topraklar el değiştirdiğinde sivillere yönelik korkunç katliam, kadınlara yönelik tecavüz oldu. Bir kenti ya da kasabayı kim ele geçirdiyse missileme yıkım eylemlerine girişti'' dedi. 
     BM'nin elinde hem Taliban, hem de Kuzey İttifakı'nın katliamlarına ilişkin kanıtlar bulunduğunu belirten Robinson, Kuzey İttifakı içindeki birçok liderin de geçmişte ciddi insan hakları ihlalleri olduğunu, bu kişilerin gelecekte iktidar yapısı içinde yer almalarından endişe ettiğini söyledi. 
     Robinson, özellikle ABD, İngiltere ve askeri stratejiye dahil olan ülkelerden, katliam, tecavüz ve diğer insan hakları ihlallerine hoşgörü gösterilmeyeceğini, bunları yapanların adalet önüne çıkarılacağını açıkça ortaya koymalarını istedi. 
     ABD'de 11 Eylül'de düzenlenen terör saldırılarının dolaylı kurbanının Afgan siviller haline gelmemesi gerektiğine dikkat çeken Robinson, 'Yaklaşık 20 yıldır çatışmalardan, yıllardır kuraklık ve açlıktan çeken Afgan halkına, ülkelerini kimin yöneteceğine kendilerinin karar vermesine olanak tanınmalı. Nüfusun yarısından fazlasını oluşturan kadınların söz hakkı olmalı. Biz gerçekten, bu sefer, Afgan sivilleri korumalıyız'' diye konuştu. 
     






</TEXT>
</DOC>
