<DOC>
<DOCNO> 72763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun34.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Alman turistlerin tercih ettiği 7. tatil ülkesi 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi'nin TAM Berlin Temsilcisi Gülay Kızılocak, Türkiye'nin, Alman turistlerin en fazla tercih ettiği 7. tatil ülkesi olduğunu belirtti. 
     Kızılocak, başkent Berlin'de yarın başlayacak Uluslararası Turizm Borsası Fuarı ITB öncesinde yaptığı açıklamada, TAM Türkiye Turizmi 2002 Raporu'nun sonuçlarına göre Alman turistlerin Türkiye'ye 
     gösterdiği ilginin artarak devam ettiğini kaydetti. 
     Dünya Turizm Teşkilatı'nın, Türkiye'deki turizm sektörünün gelişmeye en açık sektör olduğundan hareket ettiğini belirten Kızılocak, şöyle devam etti 
     ''Türkiye turizmindeki altyapı sorunları çözülebilir, kültür ve çevre turizmi gibi alternatif konulara gereken önem verilirse Türkiye 2020 yılında 27 milyon turist ağırlayan ve 40 milyon dolar gelir elde 
     eden bir ülke haline gelir. 
     Türkiye bu şekilde, Fransa, İtalya ve İspanya'dan sonra bölgesinde en fazla ziyaret edilen 4. ülke konumuna gelebilir.'' Kızılocak, 2001 yılında 11 milyon 500 binin üzerinde turistin Türkiye'yi ziyaret ederek, 8 milyar 500 milyon dolarlık döviz bıraktığına işaret ederek, ''Turizm raporumuza göre 2002 yılında Alman turistlerin Türkiye'ye yapacakları rezervasyonlar da yüzde 15.6 oranında artacak'' dedi. 
     Almanların şu ana kadar yüzde 16'sının Türkiye'yi ziyaret ettiğini belirten Kızılocak, dünya turizminde en önemli grubu oluşturan Almanların Türk turizmi için 2002 yılında da büyük potansiyel yaratacağını söyledi. 
     






</TEXT>
</DOC>
