<DOC>
<DOCNO> 91804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo20.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Belözoğlu "Tüm dünyada ay - yıldız modası başlatacağız" 
</HEADLINE>
<TEXT>

     Milli takımın genç yıldızı Emre Belözoğlu, Dünya Kupası'nda Cumhuriyet tarihinin en büyük başarısına imza atmanın mutluluğunu yaşadıklarını belirtti. 
     Emre, internetteki ''www.emrebelozoglu.net'' adresli sitesinde yaptığı açıklamada, hala rüyada olduğunu belirterek, şöyle dedi 
     ''Belki de Cumhuriyet tarihimizin sportif alanda en büyük başarısına imza atmış durumdayız. Bunun gerçekleştiren ekipte olmaktan büyük onur ve kıvanç duyuyorum. Bu başarıyı daha üst seviyelere taşımak için takım arkadaşlarım ve ben elimizden ne geliyorsa yapacağız. Terimizin son damlasına kadar mücadele edeceğiz'' dedi. 
     Emre, milli takımın en büyük gücünün kendisini sonuna kadar destekleyen halkı olduğunu ifade ederek, şöyle devam etti 
     ''Biz sahaya 11 kişi değil 70 milyon çıkıyoruz. Gücümüz de buradan geliyor. Halkımızdan tek bir ricamız var. Bu desteklerini hiç kesmesinler. Kalpleri bizimle olsun. Onların inancı ve dualarını hissetmek istiyoruz.'' 
     
     ''BAZILARI AĞLIYOR'' 
     Kendilerine inananlar ve Türkiye için mücadele ettiklerini kaydeden Emre, aldıkları başarılarla bazı kişileri üzdüklerinin farkında olduklarını belirtti. 
     Emre, ''Maalesef tüm Türkiye sokaklara döküldüğünde, sevinç çığlıkları attığında bazıları ağlıyor, üzüntüden kahroluyor. Ama biz vatandaşlarımızın yüzünü güldürmeye, hasret olduğu mutluluğu yaşatmaya devam edeceğiz'' dedi. 
     
     BREZİLYA MAÇI 
     Grup maçlarına Brezilya ile başladıklarını ve hakemin kötü yönetimi sonrası haksız bir yenilgi aldıklarını hatırlatan genç futbolcu, şöyle devam etti 
     ''Şimdi yarı finalde rakibimiz yine Brezilya. Futbolda hiç şüphesiz her kesim tarafından dünya devi olarak kabul edilen sambacıları devirerek finalde kupa için mücadele edeceğimizi umuyorum ve inanıyorum. Biz bunu başaracak güçteyiz.'' 
     
     ''AY-YILDIZ MODA OLACAK'' 
     Türkiye'nin Dünya Kupası'nda başarılı olmasından en karlı çıkacakların modacılar olacağını öne süren Emre, ''Tüm dünyada Ay-yıldız modası başlatmış olacağız. Kırmızı-beyaz ve ay-yıldız kombinasyonlu ürünler bizim başarılarımız sonrası satış rekoru kıracak'' diyerek açıklamasını tamamladı. 
     





</TEXT>
</DOC>
