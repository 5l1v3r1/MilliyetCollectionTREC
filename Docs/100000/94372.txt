<DOC>
<DOCNO> 94372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/yazar/ozyurek.html </URL>
<DATE> 2002/07/08/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Ulaşılamayacak hedeflere koşmayalım 
</HEADLINE>
<TEXT>

     Başbakan Ecevit’in hastalığı ve AB konusunda koalisyon ortakları arasında baş gösteren anlaşmazlıkların yarattığı siyasi belirsizlik piyasaları altüst etti. Sivil toplum örgütleri ve medya ağız birliği etmişçesine Başbakan’ın çekilmesini istemeye başladılar. Muhalefet partilerinin Başbakan’ın ve Hükümetin çekilmesini istemeleri zaten doğal görevleri. 
     
Hükümet nasıl değişecek      Başbakan’ın çekilmesini talep etmekte birleşen kuruluşların ve medyanın tutumları ayrıntılı incelendiğinde önemli farklılıklar ortaya çıkıyor. 
     1 Bazıları Başbakan çekilsin, ancak DSP içinden halefini belirleyerek üçlü koalisyonun devamını sağlasın istiyor. 
     2 Kimileri Başbakan çekilmesini ve Devlet Bahçeli başbakanlığında yeni bir hükümet kurulmasını öneriyor. 
     3 Küçük bir azınlık Başbakan’ın çekilmesini ve kurulacak bir seçim hükümeti ile erken seçime gidilmesini talep ediyor. 
     Bu arada, hangi noktalardan değişmesi gerektiği söylenmeden seçim kanununda yeni düzenlemeler yapılması da gündeme getiriliyor. 
     Başbakan’ın çekilmesi için ya kendisi ayrılma kararı verecek ya da koalisyonu oluşturan partiler hükümetin değişmesine karar verecek. Bu iki alternatifin de kısa sürede gerçekleşmeyeceği Sayın Ecevit’in ve hükümet ortaklarının açıklamalarından anlaşılıyor. 
     
Herkes işini yapmalı      Özellikle iş dünyasını temsil eden örgütlerin ve büyük patronların ve bu arada medyanın tüm enerjilerini kısa sürede gerçekleşemeyecek bir değişiklik için harcamaları, çok önem verdikleri piyasa dengelerini bozuyor. Piyasalardaki siyasi belirsizlikten doğan dalgalanmaların durulması isteniyorsa, önce gerçeksi davranıp Başbakan’ın hastalığı ve çekilmesi konusundaki talepler ve yayınlara ara verip ülkenin temel sorunlarının çözümüne öncelik vermek daha yararlı olur. 
     
Bürokrasi görevini yapmalı      İyi işleyen bir devlet düzeninde özel bir emir beklenmeden tüm resmi yetkililerin görevlerini eksiksiz yerine getirmeleri gerekir. Türk Silahlı Kuvvetleri dışında tüm resmi kuruluşlar genel havadan olumsuz etkilenerek gelecek hesabı yapmaya başladılar. Oysa böylesi bunalımlı dönemlerde kamu görevlilerine daha çok sorumluluk düşer. 
     Büyük patronlar ve sivil toplum örgütleri işi gücü bırakıp tüm vakitlerini hükümet değiştirmeye ve yeni hükümet kurmaya harcadılar. Siyasi belirsizlik giderilmeden piyasalar düzelmez anlayışı tüm etkili çevreleri siyasetin esas belirleyicisi gibi davranmaya itti. 
     Elbette herkesin ve her kuruluşun siyasetle meşgul olma, öneriler sunma, hatta protesto etme hakkı vardır. Demokraside bu, vazgeçilmez bir haktır. Ancak kişilerin ve kuruluşların asli görevlerini yerine getirmek gibi bir sorumlulukları olduğu da unutulmamalıdır. 
     
İş dünyası dayanışma içinde olmalı      İşyerini açık tutmak, üretimi ve satışı artırmak için çaba göstermek iş adamlarının esas görevi. Hiçbir işveren siyasi belirsizlik ortadan kalkmadan Başbakan çekilmeden, işlerimizle meşgul olamayız deme hakkına sahip değildir. İşadamlarının güç duruma düşen meslektaşlarının sıkıntılarını hafifletmek için dayanışma göstermeleri gerekirken, piyasadan çekilen firmanın olanaklarını nasıl paylaşacakları hesabı yaptıkları biliniyor. 
     Yaşadığımız sorunların temelinde bürokrasinin siyaset etkilerinin dışında tutulamayışı kadar özel sektörün devlet desteği olmadan ayakta duramayışının da etkisi vardır. 1950’li yıllardan beri Türkiye özel sektör eliyle kalkınma politikası izlemekte, özel sektörü sürekli teşvik etmektedir. Ancak geçen bunca yıla rağmen devlet desteği almadan kendi işini yürütebilen özel sektör kuruluşunun sayısı çok azdır. 
     Hukuk devletinde başbakanları değiştirmenin, yeni hükümet kurmanın, Meclis’i yenilemenin kuralları bellidir. Herkes kendine göre kural icat etmek yerine, hukukun işlemesine, gecikmeden halkın iradesine başvurulmasına yardımcı olmalıdır. 
     
     







Hazer kıyılarında 


Son hamle Çiller’den 


ABD’nin olası Kıbrıs rolü 


Erken seçim ve yurtdışındaki görüntümüz 


Ulaşılamayacak hedeflere koşmayalım 


Sanki bugün seçim olsa... 


MHP’den 3 Kasım çağrısı 


Yorgun Kitaplar Mahallesi’nde... 


20 yıl sonra temmuz gene "sıcak" mı geçecek 


Baskın seçim ekonomiyi sallayacak 


</TEXT>
</DOC>
