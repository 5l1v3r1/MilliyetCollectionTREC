<DOC>
<DOCNO> 99993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur17.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit aileleri Boğaz Köprüsü'nde protesto eylemi yaptı... 
</HEADLINE>
<TEXT>

     Şehit ailelerinden oluşan bir grup, idam cezasının kaldırılmasını protesto amacıyla Boğaziçi Köprüsü'nü trafiğe kapattı. Polisin müdahale ettiği yaklaşık 30 kişilik grubun tamamı gözlem altına alındı. 
     Boğaziçi Köprüsü'ne saat 15.15 sıralarında gelen İstanbul Şehit Anaları Dayanışma ve Yardımlaşma Derneği'ne üye 30 kişi, köprünün Avrupa'dan Anadolu Yakası'na geçiş bölümünü trafiğe kapattı. 
     Şehit yakınlarının fotoğraflarını taşıyan grup, olay yerine gelen polis ekiplerinin ''trafiği açmaları'' yönündeki uyarılarına aldırmadan eylemlerini sürdürdü. 
     Dernek Başkanı Pakize Alp Akbaba, megafonla, idam cezasının kaldırılmasını sağladığını öne sürdüğü parti liderinin köprüye gelmesini isteyerek, aksi takdirde eylemlerine devam edeceklerini söyledi. 
     Olay yerine gelen polis müdürlerinin ''eylemi bitirmeleri'' yolundaki uyarılarını da dinlemeyen gruba, Çevik Kuvvet Şube Müdürlüğü ekipleri müdahale etti. 
     Bazı kişilerin polise direndiği gözlenen grubun tamamı, gözlem altına alınarak, bindirildikleri otobüsle olay yerinden uzaklaştırıldı. 
     Yaklaşık 1.5 saat süren eylem nedeniyle, Boğaziçi Köprüsü ve bağlantı yollarda trafik kilitlendi. 
     Eylemden dolayı oluşan uzun araç kuyruklarında sıcaktan bunalan bazı vatandaşlar araçlarından inerken, İETT otobüslerinde yolculuk yapanların bazıları ise köprüyü yürüyerek geçti. 
     





</TEXT>
</DOC>
