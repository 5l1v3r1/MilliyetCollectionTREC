<DOC>
<DOCNO> 76250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur10.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz hükümeti pasiflikle eleştirdi... 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, hükümetin İsrail-Filistin savaşındaki tavrını eleştirdi. Yılmaz, "Türkiye bu çatışmada pasif bir tutum takınarak, bölgedeki çıkarlarını ve çıkarlarını üstüne oturttuğu dengeleri koruyamaz" dedi. 
     Mesut Yılmaz, partisinin grup toplantısında Orta Doğu'daki gelişmelerin sadece bölgeyi değil, dünya barışını tehdit edecek bir bataklığa doğru adım adım gittiğini söyledi. İsrail ile Filistin savaşının Türkiye'yi doğrudan ve çok yakından ilgilendirdiğini ve bu konunun ülkenin iç huzuru bakımından da hassas ve önemli olduğunu belirten Yılmaz, Türkiye'nin İsrail ile ciddi diplomatik ve askeri ilişkileri olduğunu, Filistin ile de din kardeşliğinden ve tarihi bağlardan kaynaklanan bir yakınlığı olduğuna dikkat çekti. 
     
     TÜRKİYE'NİN YAPMASI GEREKEN SORUNLARDAN KAÇMAK DEĞİL 
     Yılmaz, İsrail-Filistin savaşından dolayı bölge dengelerinin temelden sarsıldığını ve bu sarsılmanın Türkiye'nin bölgeye ilişkin çıkarlarının geleceğini de derinden etkilediğini bildirdi. Yılmaz, "Türkiye bölgede politikalarını üstüne oturttuğu dengelerin sarsılmasına izin vermemelidir. Türkiye bu çatışmada pasif bir tutum takınarak, bölgedeki çıkarlarını ve çıkarlarını üstüne oturttuğu dengeleri koruyamaz. Bunun için Türkiye'nin yapması gereken sorundan kaçmak değil, mümkün olan inisiyatifi ele alarak sorunların daha da tırmanmasının önüne geçecek çabayı göstermelidir. Bu konuda Türkiye'nin elinde bulunan imkanlar bölgede hiçbir devletin elinde yoktur. Türkiye elindeki imkanları böyle bir zamanda kullanmayacaksa acaba ne zaman kullanacaktır " dedi. 
     
     İNİSİYATİF ALMAZSA TÜRKİYE'NİN KAYBEDECEKLERİ 
     Yılmaz, Türkiye'nin hiçbir inisiyatif almamak suretiyle kaybedeceklerinin yanında alacağı inisiyatif dolayısıyla kaybedeceklerinin çok daha az olduğunu da vurguladı. Yılmaz, Türkiye'nin şu anda savaş halindeki iki halkla sıcak ilişkilere sahip olmanın ötesinde iki halkın ruh halini anlayabilecek tek ülke olduğunu da belirterek, "Türkiye, İsrail gibi terörü gönülden yaşamış ve intihar saldıralarının ne demek olduğunu çok acı tecrübeleriyle öğrenmiş bir ülkedir. Ama aynı şekilde Türkiye ulusal kurtuluş mücadelesi vermenin ne olduğunu da geçtiğimiz asrın ilk çeyreğinde yaşayarak öğrenmiş bir ülkedir. Bu nedenledir ki iki tarafın da duygularını anlayarak hareket edebiliriz" diye konuştu. 
     İki halk arasında gittikçe derinleşen, kin, nefret ve öfkeye dikkat çeken Yılmaz, iki tarafın da kendi yaptıklarına bakmadıklarını, sadece karşısındakinin en acımasız muameleyi hak ettiğine inandıklarını ve bu nefretle karşısındakine acı çektirmeye çalıştıklarını ifade etti. 
     Yılmaz sözlerini şöyle sürdürdü 
     "Nefret duygusunu taşımanın bedeli ağırdır. Bu duygular iki halkın yüreğini ve ruhunu yiyip, bitirir. İki halkı da insanlıktan çıkarır. Karşısındakine nefret duyan ve kendi çevresine duvar ören iki halk kendilerini karanlık bir hapishane de gönüllü olarak tıkanmış olurlar. Öfke ve kin iki halkın da arzularını çarpıtan ve onların dünyaya bakışlarını etkileyen bir duvardır. İki halk için şu an gerçek diye bir şey kalmamıştır. Sadece kendi algılamaları vardır ve kendi algılamalarını da gerçek sanmaktadırlar." 
     
     İNŞALLAH BUNDAN SONRA 
     Yılmaz, iki halkın da dostu bir ülke ise Türkiye'nin, öfke kin ve nefretin her iki halkı da tüketmesine izin vermemesi gerektiğini söyledi. Yılmaz, öncelikle İsrail'in aşırı şiddet kullanmasının engellenmesi gerektiğini, ikinci olarak da Filistinlilerin intihar saldırısını bir hak olarak kullanmalarının önüne geçilmesi gerektiğini belirtti. 
     "Türkiye İsrail ile olan ilişkilerini ve bu ilişkilerin geleceğini çöpe atamaz" diyen Yılmaz, aynı zamanda Türkiye'nin Filistinliler'in maruz kaldığı davranışlara göz yumarak Arap ve İslam dünyasındaki inandırıcılığını da yitiremeyeceğini vurguladı. Yılmaz, şöyle konuştu 
     "Yine yaşanan çatışma ve gerilimin ülkesinin içine taşınmasına da izin veremez. Yapmamız gereken ne sadece çıkarı ne sadece duyguyu esas alan bir politika izlememektir. Türkiye'nin gerçekleri ve hakkaniyeti esas alan politikaları zaman içinde doğruluğu sınanarak kabul edilmiş politikalardır. Türkiye aynı ölçüleri esas alan politikasını devam ettirmek zorundadır. Türkiye bu çerçevede üzerine düşeni yerine getirmekte maalesef şu ana kadar hızlı ve etkin davranmamıştır. İnşallah Türkiye bundan sonra sadece diplomatik yolları değil, her iki toplumla aramızda var olan diğer bağları da kullanarak bir an önce bölgede barışın sağlanması için etkin bir rol üstlenecektir." 
     






</TEXT>
</DOC>
