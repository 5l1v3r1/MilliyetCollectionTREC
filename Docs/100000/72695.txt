<DOC>
<DOCNO> 72695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/spor/spo02.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ben de insanım" 
</HEADLINE>
<TEXT>

Fenerbahçe Teknik Direktörü Lorant, birkaç maçta sahaya yanlış kadrolar çıkardığını kabul ettiğini söyledi, "Ancak insan hata yaparak bazı şeyleri öğreniyor" diye konuştu 
     MEHMET DEMİRCAN 

     Kadromuz çok iyi’ 
     FENERBAHÇE Teknik Direktörü Werner Lorant, elinde çok iyi bir kadro bulunduğunu ve bu yüzden şampiyonluğa mecbur olduklarını söyledi. Alman hoca, "Yıldızlar bizde, tecrübeli futbolcular bizde, genç ve süper yetenekler de bizde. Ancak ligi ilk sırada bitirmek o kadar kolay değil. Bunun için her zaman savaşmak gerek. Alın teri isteyen bir olay" ifadelerini kullandı. 
     
     Rakipler kapanıyor’ 
     GÖREVE geldiği günden bu yana zaman zaman hatalar yaptığını da söyleyen Lorant, "Bazı maçlarda sahaya yanlış kadrolar sürdüğüm oldu. Ama ben de insanım. İnsan hata yaparak bazı şeyleri öğrenir" diye konuştu. Kötü futbol oynadıkları yolundaki eleştiriler için ise Alman teknik adam, "Kimse rakibin 10 kişiyle savunma yaptığını görmüyor. Kazanıyorsak ne mutlu bize "dedi. 
     
     Bir numara olur’ 
     YUSUF’A da övgüler yağdıran Lorant, "Uzun zamandır bileklerine bu kadar hakim bir oyuncu görmedim. Biraz daha kendisini geliştirirse dünya vitrininde bir numara olur" yorumunu yaptı. Alman hoca transferle ilgili ise "Bremenli Ailton pahalı geldi. Agostino ile görüştük, bekliyoruz. Ümit Davala’yı çok beğeniyorum. Alınırsa memnun olurum" diye konuştu. 
     
Kırmızı yelekli motivasyon      TEKNİK Direktör Lorant, tüm oyuncularını hazır tutmak için ilginç bir yola başvurdu. Antrenmanlarda ilk onbirde oynatacağı futbolcularına sürekli kırmızı yelek veren Alman hoca, şimdi çift kalelerde yedek isimlere aynı yeleği dağıtıyor. Böylece maçta oynama şansı bulunmamasına rağmen bu oyuncuları hırslandırıyor, küskün kalmalarını engelliyor. 
     
Scholl’dan ümit kesildi      YUSUF KOBAL 

     BAYERN Münih’in yıldız futbolcusu Mehmet School, Fenerbahçe’nin transfer teklifine olumsuz yanıt verdi. Yeni sezonun transfer çalışmalarını aralıksız sürdüren Sarı - Lacivertli yönetimin listesinde ilk sırada bulunan Scholl’un, "Fenerbahçe’ye gelmek isterim. Ancak sözleşmem devam ediyor. Bu nedenle transferim sorun olur" mesajını gönderdiği belirtildi. 
     
Johnson ayrılıyor      YUSUF DURSUN 

     FENERBAHÇE’NİN orta sahadaki yıldız ismi Johnson sezon sonunda takımdan ayrılacağını söyledi. Ganalı futbolcu, "Uzun zamadır Türkiye’de futbol oynuyorum. Fenerbahçe’de şampiyonluğu da gördüm. Bu sene de görmek istiyorum. Gelecek sezon futbol hayatımı Belçika’da sürdüreceğim. Birkaç takım var. İsimlerini açıklayamam" diye konuştu. 
     
Kanarya günlüğü      3 maçlık alarm 
     YÖNETİCİLER, şampiyonluk yolunda Malatyaspor, Gaziantepspor ve Gençlerbirliği maçlarının büyük önem taşıdığı, bu üç maçta alınacak dokuz puanın önlerini açacağını belirttiler. Murat Özaydınlı, kendileri için bu karşılaşmaların dönüm noktası olacağını kaydetti, "Hepsi birer final havasında geçecek" dedi. 
     
     Kaptanlara özel görev 
     TEKNİK Direktör Werner Lorant, Malatyaspor maçı öncesi takımı motive etmeleri için kaptan Ogün ve Revivo’yu görevlendirdi. Samandıra’da bu oyuncularla bir görüşme yapan Lorant, "Haftalardır kazanmamıza rağmen kötü oynuyoruz. Arkadaşlarınızla da konuşun, bu sorunu siz de çözmeye çalışın" dedi. 
     
     Rüştü’nün isyanı 
     FENERBAHÇE’NİN başarılı kalecisi Rüştü son günlerde gazetelerde çıkan transfer haberlerine isyan etti. Milli file bekçisi, "Motivasyonum bozuluyor. Ben Real Madrid kadar büyük olan Fenerbahçe’de oynuyorum. Transferi askıya aldım. Sadece şampiyonluğu düşünüyorum. Benim kafamı karıştırmasınlar. Daha bir yıllık sözleşmem bulunuyor. Bu konuları sezon bittiği zaman değerlendiririz. Şu anda sadece takımın başarısı önemli" dedi. 
     
     Lorant’ın gazabı 
     ALMAN hoca, Antalya’dan döner dönmez, Sarı - Lacivertli futbolcuların pestilini çıkardı. Lorant iki saat süren çalışmada oyuncularına göz açtırmadı. Özellikle çift kalede kıran kırana bir mücadele yaptırdı. Herkes antrenman bitti sanırken, takıma 5 tur attırdı. 
     
     



 SPOR 


























</TEXT>
</DOC>
