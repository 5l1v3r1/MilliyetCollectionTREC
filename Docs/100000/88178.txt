<DOC>
<DOCNO> 88178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/ekonomi/eko06.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı resmen başladı 
</HEADLINE>
<TEXT>

     ANKARA Milliyet 

     Krizden etkilenen ve ağır faiz yükünün kaldırılması halinde ayağa kalkması mümkün olan şirketlerin kredilerinin yeniden yapılandırılmasını öngören İstanbul Yaklaşımı resmen yürürlüğe girdi. Bankalarla kredi borcu olan şirketler artık masaya oturabilecekler. 
     Bankacılık Düzenleme ve Denetleme Kurulu BDDK , geçtiğimiz ocak ayında çıkarılan yasayla getirilen İstanbul Yaklaşımı’nın yürürlüğe girmesi için gereken "Finansal Yeniden Yapılandırma Çerçeve Anlaşması"nı onayladı. Bankalar Birliği tarafından hazırlanan ve çok sayıda banka tarafından imzalanan anlaşma, BDDK onayının ardından resmen yürürlüğe girmiş oldu. 
     BDDK’dan dün yapılan açıklamaya göre, bu aşamadan sonra bankalarla kredileri yapılandırılabilecek şirketler arasında müzakereler başlayacak. Müzakerelerin anlaşmayla sonuçlanması ve şirketten alacaklı bankaların çoğunluğunun kabul etmesi halinde, şirketin kredisi yeniden yapılandırılarak, tekrar taksitlendirilebilecek, şirkete taze kaynak sağlanabilecek. Yeniden yapılandırma şirketler ve bankalar arasında çerçeve anlaşması kapsamında imzalanacak sözleşmelerle fiilen uygulamaya girmiş olacak. 
     
     Şirketler adres şaşırdı 
     Bu arada, BDDK, bazı şirketlerin kredilerinin yeniden yapılandırılması için gereken işlemlerin yapılması için kendisine başvurduğunu da açıkladı. 
     BDDK’dan dün yapılan açıklamada, şirketlerin, Finansal Yeniden Yapılandırma Çerçeve Anlaşması hükümleri uyarınca, alacaklı bankalara başvurmaları gerektiği vurgulanarak, "Mevzuatta bu konuda, kurumumuza verilmiş bir görev bulunmadığından, yapılan başvurular hakkında herhangi bir işlem yapılması mümkün bulumamaktadır" uyarısına yer verildi. 
     



 EKONOMİ 






















</TEXT>
</DOC>
