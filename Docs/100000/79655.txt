<DOC>
<DOCNO> 79655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur07.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'ın Filistin yardımları yola çıktı... 
</HEADLINE>
<TEXT>

     Kızılay Genel Başkanlığı'nca Filistin'e gönderilecek 4 TIR'dan oluşan yardım konvoyu yola çıktı. 
     İlk parti yardım malzemeleri, 12 ton un, 8 ton şeker, 8 ton pirinç, 4 ton sıvı yağ, 4 ton makarna, 11 bin 700 şişe su ve bir TIR dolusu bisküvi, sağlık malzemesi ve ilaçtan oluşuyor. 
     Filistin'e 24 Nisan Çarşamba günü öğle saatlerinde ulaşması planlanan yardımlar, Kızılay Etimesgut Merkez Deposu'nda düzenlenen törenle yola çıkarıldı. 
     Törende konuşan Kızılay Genel Başkanı Ertan Gönen, Türk Kızılayı'nın uzun süredir, Filistin'e yardım gönderebilmek için izin verilmesini beklediğini, Başbakanlık ve Dışişleri Bakanlığı'nın yoğun temasları sonucunda İsrail yetkililerinden gerekli izinlerin nihayet alındığını söyledi. 
     Gönen, 19 Nisan Cuma günü alınan iznin ardından zaten hazır bekletilen 4 TIR'lık ilk parti yardım konvoyunda, 12 ton un, 8 ton şeker, 8 ton pirinç, 4 ton sıvı yağ, 4 ton makarna ile 11 bin 700 adet 1.5 litrelik içme suyu, 7 ton çocuk bisküvisi, 4 ton ilaç ve çeşitli sağlık malzemeleri bulunduğunu bildirdi. 
     
     Hedef, Cenin ve Ramallah'a girmek 
     TIR'ların yanı sıra 9 kişilik ekibin, bir haberleşme aracı ile bölgeye gideceğini belirten Gönen, ekibin, Cilvegözü Sınır Kapısı, Suriye ve Ürdün yolu ile Amman çıkış kapısından İsrail'e girmeyi planladığını açıkladı. 
     Hedeflerinin, insanlık dramının en yoğun yaşandığı Cenin ve Ramallah'a, Filistin Kızılay'ı öncülüğünde ulaşmak ve Filistin halkının acılarını paylaşmak olduğunu kaydeden Gönen, yardım malzemelerinin 9 kişilik Kızılay ekibi tarafından, bire bir dağıtılacağını vurguladı. 
     ''Türk Kızılayı, Filistin'e acil insani yardım götürüp, bizzat dağıtan ilk Kızılay olacaktır'' diyen Gönen, 160 milyar lira tutarında olan bu ilk parti yardım malzemelerinin, 127 milyar lirasının Kızılay, kalanının ise yardımsever Türk halkının bağışlarıyla temin edildiğini bildirdi. 
     Gönen, ''Türk Kızılayı olarak ümit ediyoruz ki, Filistin'de insanlık dışı faaliyetler sona erdiğinde, Türk halkının da yoğun destekleri ile Filistin halkına yardımlarımız devam edecektir'' diye konuştu. 
     Gönen, gazetecilerin sorularını yanıtlarken de bu yardımın 3-5 katını daha yola çıkarmaya hazır olduklarını belirtti. 
     Ertan Gönen, konvoyla beraber gönderilen uydu telefonu sayesinde Filistin'e giden ekiple Kızılay Etimesgut Deposu'nda bulunan Afet Operasyon Merkezi'ndeki yetkililerin her an iletişim halinde olacaklarını da bildirdi. 
     Bir gazetecinin, ''Bağışlar olmasaydı, Kızılay yine yardım gönderebilir miydi '' sorusu üzerine Gönen, gönderilen yardımlardan yalnızca su ve bisküvilerin bağış yoluyla temin edildiğini, diğer tüm malzemelerin Kızılay tarafından karşılandığını vurguladı. 
     Filistin'e yardım malzemelerini ulaştıracak ekibin başında bulunan Afet Müdahale ve Yardım Müdürü Ömer Taşlı da özellikle Cenin ve Ramallah'a girerek, malzemeleri orada dağıtmak istediklerini belirtti. 
     Taşlı, bu konularda deneyimli bir ekip olduklarını ve başarıyla yardımları ulaştıracaklarını ifade etti. 
     Konuşmaların ardından, 1 haberleşme aracı ve 4 TIR'dan oluşan yardım konvoyu, Filistin'e gitmek üzere, siren sesleri ve kornalarla Kızılay Etimesgut Deposu'ndan hareket etti. 
     





</TEXT>
</DOC>
