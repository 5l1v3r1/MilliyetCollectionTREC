<DOC>
<DOCNO> 82739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/spor/spo05.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatile gitmiyoruz 
</HEADLINE>
<TEXT>

Şenol Güneş, Türk halkına karşı sorumlulukları olduğunu hatırlattı 
     MİLLİ Takım Teknik Direktörü Şenol Güneş, finallere ikinci kez gitmenin onurunu yaşadığını belirtti. Güneş, "Ülkemiz insanına karşı müthiş bir sorumluluğumuz var. Ekip olarak bu sorumluluğumuzun bilincindeyiz. Tatile gitmiyoruz. Şartlar ne olursa olsun gruptan çıkacağız" diye konuştu. 
     KADRONUN belirlenmesinde tüm ayrıntılar üzerinde durduklarını hatırlatan Güneş, "Finallerde umutluyum, çünkü bu kadroya güveniyorum" dedi. Ünlü hoca, "Bu ekibin başaramayacağı zorluk yok. Grupta oynadığımız futbol ve aldığımız skorlar bunun en büyük kanıtıdır" ifadelerini kullandı. 
     
Lejyonerler yok      MİLLİ Takım’ın aday kadrosuna çağrılan, Avrupa’nın çeşitli takımlarında top koşturan lejyoner futbolcular, Antalya kampında yer alamayacak. Nihat, Tayfun, Tugay, Mustafa İzzet, Hakan Ünsal, Yıldıray ile Hakan Şükür Antalya’ya gelmeyecek. Buna gerekçe olarak maçlarının devam etmesi gösterildi. Lejyonerler 16 Mayıs’ta İstanbul’da kafileye katılacak. 
     
Tam kadro devam      ŞENOL Güneş tarafından açıklanan 28 kişilik aday kadro değişmeyecek. Antalya’da kampa giren futbolcuların tamamının, Dünya Kupası’na götürüleceği belirtildi. Ancak devre arasında sağ dizinden meniskus ameliyatı olan İsmail Güldüren’in durumu açıklık kazanmadı. İlk kez A Milli Takıma çağrılan Güldüren’in dizindeki kıkırdakta sorun olduğu ifade edildi. 
     
Çift idman      2002 Dünya Kupası Finalleri’nde mücadele edecek olan A Milli Takım Teknik Direktörü Şenol Güneş, hazırlıkların ilk ayağını oluşturan Antalya kampında futbolculara adeta nefes aldırmayacak. Antalya’ya yarın akşam özel uçakla geçecek olan Ay - Yıldızlılar, 16 Mayıs tarihine kadar günde çift antrenman yaparak finallere hazırlanacak. 
     



 SPOR 


























</TEXT>
</DOC>
