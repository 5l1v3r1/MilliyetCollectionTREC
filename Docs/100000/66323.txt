<DOC>
<DOCNO> 66323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/siyaset/siy04.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk siyasetinin duayeni öldü 
</HEADLINE>
<TEXT>
Bir ömür politika 
Yaşamakta olan en eski siyasetçi Osman Bölükbaşı uzun süredir tedavi gördüğü hastanede hayata gözlerini yumdu 
     ANKARA Milliyet 

     Ankara İbni Sina Hastanesi’nde uzun süredir tedavi gören Türk siyasetinin duayeni Osman Bölükbaşı, dün sabah solunum yetmezliği nedeniyle öldü. Bölükbaşı’nın ölüm haberinin ardından hastaneye ilk gelen siyasetçi 9. Cumhurbaşkanı Süleyman Demirel oldu. 
     Yaşına bağlı olarak çeşitli rahatsızlıkları nedeniyle uzun süredir yoğun bakımda bulunan Bölükbaşı, sabah saatlerinde hayata gözlerini yumdu. Demirel, Bölükbaşı’nın ölüm haberini alır almaz Ankara İbni Sina Hastanesi’ne geldi. Üzgün olduğu gözlenen Demirel, Bölükbaşı’nın Türkiye siyasetinde duayen olduğunu belirterek şöyle konuştu 
     "Yaşamakta olan en eski siyasetçiydi ve ülkemizin fevkalade değerli renkli bir simasıydı. Yeri doldurulamaz, unutulamaz, büyük bir siyaset ve devlet adamıydı. " 
     
     Son olarak Meclis’i sordu 
     Gazeteci - yazar Emin Çölaşan, Bölükbaşı’nı son ziyaretinde kendisine "Meclis’te ne oldu", "Afganistan’da neler oluyor" sorularını yönelttiğini kaydederek "Sorularına cevap verdim, ancak anlayıp anlamadığından emin değilim" dedi. 
     Bölükbaşı için yarın saat 11.00’de TBMM’de tören düzenlenecek. Bölükbaşı, Kocatepe Camii’nde kılınacak cenaze namazından sonra Cebeci Asri Mezarlığı’nda toprağa verilecek. 
     

</TEXT>
</DOC>
