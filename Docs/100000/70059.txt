<DOC>
<DOCNO> 70059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur06.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem İstanbul'u salladı ... 
</HEADLINE>
<TEXT>

     Kabus kendisini unutturmuyor. Bugün saat 10.37'den merkez üssü Marmara Denizi olan 4.8 şiddetindeki deprem İstanbul'u salladı. Deprem Kocaeli ve Yalova'dan da hissedildi. 
     Boğaziçi Üniversitesi Kandilli Rasathanesi ve Deprem Araştırma Enstitüsü, Marmara Ereğlisi açıklarında İstanbul'a 80 kilometre uzaklıktaki depremin 4.8 büyüklüğünde olduğunu açıkladı. 
     Enstitü yetkilileri, ilk belirlemelere göre, merkez üssü Marmara Denizi olan sarsıntının büyüklüğünün 4.8 olarak ölçüldüğünü bildirdiler. 
     
     Prof. Işıkara ne dedi 

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, İstanbul'da saat 10.38'de meydana gelen depremin merkez üssünün Marmara Denizi açıkları, büyüklüğünün de 4.8 olarak ölçüldüğünü bildirdi. 
     Prof. Dr. Işıkara, Türkiye'nin bir ''deprem ülkesi'' olduğunu vurgulayarak, İstanbul'un dışında çevre illerde de hissedilen orta şiddetteki depremin bu çerçevede olağan bir sarsıntı olduğunu söyledi. 
     Türkiye'deki depremlere herkesin alışması gerektiğini belirten Işıkara, önemli olanın ise depremden korunmaya ve en az hasarla atlatmaya yönelik önlemlerin alınması olduğunu kaydetti. 
     Prof. Dr. Işıkara, bugünkü sarsıntının olası büyük İstanbul depremiyle ilişkilendirilmesinin ve büyük depremin ne zaman yaşanacağını söylemenin mümkün olmadığını sözlerine ekledi. 
     
</TEXT>
</DOC>
