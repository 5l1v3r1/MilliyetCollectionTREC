<DOC>
<DOCNO> 91037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur02.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bafra'da şiddetli fırtına 
</HEADLINE>
<TEXT>

     Samsun'un Bafra İlçesi'nde akşam saatlerinde başlayan sağanak yağmurun ardından çıkan fırtına, ilçe merkezinin bazı bölümlerinde elektriğin kesilmesine neden oldu. 
     Alınan bilgiye göre, fırtına sırasında bazı evlerin çatılarından uçan kiremitler, park halinde bulunan araçların üzerine düşerek hasara yol açtı. Şiddetli fırtına, bazı semtlerde ağaçların devrilmesine neden oldu. 
     İlçe merkezinin bazı bölümlerinde fırtına nedeniyle elektrik kesilirken, TEDAŞ'a bağlı ekipler, enerji nakil hatlarındaki arızaları gidermeye çalışıyor. 
     Bafra Belediye Başkanı Hasan Aslan, ilçede maddi hasar meydana geldiğini, can kaybı olmamasının sevindirici olduğunu belirtti. 
     





</TEXT>
</DOC>
