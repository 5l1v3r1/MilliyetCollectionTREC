<DOC>
<DOCNO> 98196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo03.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'e Konya da aday oluyor.. 
</HEADLINE>
<TEXT>

     Konya Büyükşehir Belediye Başkanı Mustafa Özkafa, ''Formula-1'' yarışları için en uygun özellikleri Konya'nın taşıdığını söyledi. 
     Özkafa, 2005 yılında yapılması planlanan dünyaca ünlü otomobil yarışı ''Formula-1''in Türkiye'de düzenlenebilmesi için Bakanlar Kurulu'nun onay verdiğini anımsatarak, Türkiye'de pist için en uygun yerin Konya olduğunu belirtti. 
     Konya'nın Türkiye'nin en büyük yüzölçümüne sahip ili olduğunu, bu nedenle arazi probleminin bulunmadığını bildiren Özkafa, pist için aday iller olan İstanbul, İzmir, Antalya ve Kırşehir'den daha büyük bir alan tahsis edebileceklerini ifade etti. 
     Kırşehir Belediye Başkanı Metin Çobanoğlu'nun, ''Pist için, Türkiye'nin ortasında yer alan Kırşehir'de 35 bin metrekare alan tahsis edebilirim'' sözünü hatırlatan Özkafa, ''Onlar 35 bin veriyorsa, biz belediye olarak 235 bin metrekare alan veriyoruz. Organizasyonun en mükemmel standartlarda yapılması için ne kadar alan gerekiyorsa tahsis etmeye hazırım'' diye konuştu. 
     Özkafa, ''Formula-1'' yarışlarına Konya'nın ev sahipliği yapabilmesi için gerekli girişimlerde bulunacaklarını söyledi. 
     





</TEXT>
</DOC>
