<DOC>
<DOCNO> 98739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/ekonomi/aeko.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle giderse Türkiye bu yıl yüzde 5.1 büyür 
</HEADLINE>
<TEXT>

Hazine Müsteşarı Faik Öztrak, birinci çeyrekteki büyüme hızının sürdürülmesi durumunda Türkiye’nin bu yıl yüzde 5.1 oranında büyüyebileceğini söyledi 
     EKONOMİ SERVİSİ 

     Hazine Müsteşarı Faik Öztrak, yılın birinci çeyreğindeki büyüme hızının yıl içinde sürdürülmesi durumunda, yüzde 5.1’lik büyüme oranına ulaşılabileceğini söyledi. Öztrak, seçime karşın 2002 yılında program hedeflerinden bir sapma olmayacağını belirtti. 
     Merkez Bankası’nda yapılan piyasa yapıcılığı toplantısı sonrasında NTV’nin canlı yayınına katılan Hazine Müsteşarı Faik Öztrak, 2003’te öngörülen ihtiyaç dışında bir finansman söz konusu olmayacağını belirterek, 2002 yılı içinde 117 katrilyon lira, 2003 yılında da 112 katrilyon lira iç borç ödemesi yapılacağını açıkladı. İç borcun GSMH’ye oranın haziran ayı sonu itibariyle 56.1 olduğunu ifade eden Öztrak, "Biz 2002 sonunda bugünkü faizlerle yüzde 52 ye inmesini bekliyoruz. Şu an itibariyle rakamlar ekonominin taşıyabileceği büyüklükte" diye konuştu. 
     
     Makul marj var 
     Programın, siyasi belirsizliği taşıyabilecek makul bir marja sahip olduğunu da vurgulayan Öztrak, fiyatlara bakıldığında ilk 6 ayda yüzde 20’lik bir trendin yakalandığını ifade etti. Öztrak, şöyle devam etti "Yüzde 3’lük büyümeyi hedeflemiştik. Birinci çeyrekte ulaştığımız üretim seviyesi bundan sonra tüm çeyreklerde de aynı olur ise yüzde 5.1’lik bir büyümeyi yakalayabileceğimiz gözüküyor. Her çeyrekte bir önceki çeyreğe göre yüzde 1.25 azaltılmış giderse de yüzde 3’lük büyümeyi yakalayacağız." 
     
     Geçici bütçe olabilir 
     Faiz dışı fazla hedeflerinde bir problem olmayacağını öngören Öztrak, seçimin kasım ayında yapılması halinde 2003’ün başında bir geçici bütçe sürecinin yaşanabileceğini belirtti. Geçici bütçe dönemlerinin harcamaları kısıtlaması nedeniyle ekonomik program açısından avantaj yaratabileceğiri vurgulayan Öztrak, "Ama harcamacı kuruluşlar için sıkıntılar yaratabilir. Harcama yapabilmek bakımından oldukça sıkıntılı bir süreçtir" dedi. 
     Öztrak, önünü görememenin sistemde belirli riskler yarattığını ve bunun da fiyatlara yansıdığını hatırlatarak "Programı tavizsiz uygulayacağımızı gösterdiğimiz sürece piyasa oyuncularının da güveni sağlanacak. Program tavizsiz uygulanmalı" dedi. 
     
Piyasa yapıcıları, zorunlu limitte tereddüt ediyor      Piyasa yapıcılığına tekrar başlamak için hazırlıklarını sürdüren Hazine’nin, ikisi kamu, ikisi yabancı 13 banka temsilcisiyle Merkez Bankası lokalinde yaptığı toplantıda, piyasa yapıcılarının üç aylık sürede ihraç edilen bono ve tahvillerin alacağı miktar konusu tartışıldı. 
     Merkez Bankası Başkanı Süreyya Serdengeçti ve Hazine Müsteşarı Faik Öztrak’ın katıldığı toplantının ardından konuşan Merkez Bankası Başkanı Serdengeçti, "Teknik bir toplantı yaptık" dedi. Toplantıda, bankacıların ana itiraz noktasını, almak zorunda oldukları yüzde 5’lik limit oluşturdu. Yeni uygulamada piyasa yapıcısı bankalara, bir ayda ihraç edilen bono ve tahvillerin en az yüzde 3’ünü, üç ayda da yüzde 5’ini alma zorunluluğu getiriliyor. Piyasa yapıcısı bankaların, bu uygulama ile Hazine borçlanmasının garanti altına alınacağı, ancak kendilerinin riske sokulacağı görüşünde oldukları öğrenildi. Toplantıda, sisteme girme konusunda ilgili olan bankalara sözleşme taslakları verildi. Taslakları inceleyecek bankalar karar verecekler ve kaç bankanın piyasa yapıcısı olacağı belli olacak. Hazine, mali piyasaların büyüklüğüne göre sistemde 10 - 15 bankanın olması gerektiğini düşünüyor. 
     



 EKONOMİ 
























</TEXT>
</DOC>
