<DOC>
<DOCNO> 58360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur17.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilini izinsiz alan yeğenini hapise yolladı 
</HEADLINE>
<TEXT>

     Adana'da, dayısının kızına ait otomobili izinsiz aldığı iddiasıyla yargılanan sanık, ''kullanım hırsızlığı'' suçundan 25 gün hapis cezasına çarptırıldı. 
     Adana 2. Ağır Ceza Mahkemesi'ndeki duruşmada, tutuksuz sanık Hüseyin Yücel 24 ve davacı Pınar Hiçyılmaz 23 hazır bulundu. 
     Sanık Hüseyin Yücel, hakkında yöneltilen ''gasp, hakaret ve kullanım hırsızlığı'' suçlamalarını kabul etmeyerek, dayısının kızı Pınar Hiçyılmaz'ın kendisine iftira attığını öne sürdü. 
     Dayısının kızını uygunsuz davranışlarda bulunması sonucu uyardığı gerekçesiyle böyle bir suçlamayla karşı karşıya kaldığını iddia eden sanık Yücel, duruşma salonunda fotoğraf çeken gazetecileri de tehdit etti. 
     Kick Boks'cu Pınar Hiçyılmaz da, sanık Hüseyin Yücel'in, spor müsabakalarında kazandığı ödüllerle aldığı otomobili kaçırdığını, hakaret ve tehdit ettiğini öne sürerek, ''Olaydan sonra bana arabamı getireceğini söyledi. Daha sonra getirmeyerek beni tehdit etti, şikayetçiyim'' dedi. 
     Mahkeme heyeti, gasp ve tehdit suçlamasıyla ilgili olarak delil yetersizliğinden beraatına karar verdiği sanık Hüseyin Yücel'i, ''kullanım hırsızlığı'' suçundan 25 gün hapse mahkum etti. Sanık Yücel'e verilen hapis cezası, daha sonra 76 milyon lira para cezasına çevrildi. 
     






</TEXT>
</DOC>
