<DOC>
<DOCNO> 91401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun16.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Sevilla bildirisinde Türkiye için olumsuz ifade olmayacak 
</HEADLINE>
<TEXT>

     İspanya'nın Sevilla kentinde yapılan AB zirvesinin ikinci gününde, öğleden sonra açıklanacak sonuç bildirgesi de şekillenmeye başladı. 
     Taslak bildirinin Kıbrıs ve Türkiye'ye ilişkin bölümleri, Türkiye açısından olumsuz ifadeler içermiyor. 
     Diplomatik kaynaklar, taslak bildiriye Ankara'nın itirazının olmadığını, bu nedenle de büyük olasılıkla sonuç bildirgesinde taslaktaki ifadelerin aynen yer alacağını belirtiyorlar. 
     
     KIBRIS 
     Taslakta, Kıbrıs konusunda Helsinki kararlarının AB pozisyonunun temeli olduğunun altı çizilerek, AB'nin, adanın birleşik olarak katılımı tercihinin sürdüğü kaydediliyor. 
     BM Genel Sekreteri'nin çabalarına destek verildiği de hatırlatılan taslakta, Kıbrıs'ta iki taraf arasında sürdürülen görüşlere ilişkin olumlu ifadelere yer aldı. 
     Taslakta, ''AB, müzakerelerin tamamlanmasından önce iki toplum liderlerini, kapsamlı bir çözüme ulaşmada tek açılım fırsatı olan görüşmeleri yoğunlaştırmaya ve hızlandırmaya davet eder'' denildi. 
     Kıbrıs'ın, AB hukukunun uygun biçimde uygulanmasını sağlamak için ''tek bir ses'' olarak hareket etmeye gereksinim duyduğu da belirtilen taslakta, AB'nin, adanın birleşmesi halinde, kuzeyin kalkınmasına katkıda bulunmak için mali destek sağlayacağı kaydedildi. 
     
     TÜRKİYE 
     Avrupa Konseyi'nin, Türkiye'de kabul edilen reformları memnuniyetle karşıladığı ifade edilen taslakta, ''Türkiye'nin Katılım Ortaklığı Belgesi'nde belirlenen öncelikleri yerine getirmesi yönündeki çabalarını destekliyoruz'' denildi. 
     Taslakta, siyasi ve ekonomik reformların uygulanmasının, diğer aday ülkelerde de uygulandığı üzere, Türkiye'yi katılım konusunda ilerleteceği kaydedildi ve ''Sevilla ve Kopenhag zirveleri arasındaki dönemdeki gelişmeler ve AB Komisyonu'nun Ekim 2002'de yayınlayacağı İlerleme Raporu ışığında, Türkiye'yi adaylığında bir sonraki aşamaya geçirecek yeni kararlar, Kopenhag zirvesinde alınabilir'' ifadesi kullanıldı. 
     





</TEXT>
</DOC>
