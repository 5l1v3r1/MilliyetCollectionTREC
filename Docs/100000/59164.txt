<DOC>
<DOCNO> 59164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur21.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ve Jandarma otobüs işletmiciliği yapıyor... 
</HEADLINE>
<TEXT>

     Düzce'nin Akçakoca İlçesi'nde, iki firma arasındaki kanlı rekabetin önüne geçilemeyince, şehirlerarası yolcu taşımacılığını güvenlik güçleri üstlendi. 
     Akçakoca'da Güven Turizm ve Özgür Birlik adı altında şehirlerarası yolcu taşımacılığı yapan 2 firma arasında süren ve cinayetlerle sonuçlanan rekabetin önüne geçilemedi. 
     Düzce Valiliği, Akçakoca Kaymakamlığı ve Belediye Başkanlığı, firmaların kullandığı 2 yazıhanenin birleştirilerek polis ve jandarma tarafından işletilmesine karar verdi. 
     Akçakoca Kaymakamı Ali Uslanmaz, iki firma arasındaki rekabet ve uyuşmazlık sonucu günlerce kavgalar yaşandığını ve cinayetler işlendiğini hatırlatarak, olayların önüne geçmek için daha önce yazıhanelerin Akçakoca Belediyesi tarafından işletilmesi yönünde karar alındığını, ancak kavgaların sona erdirilemediğini söyledi. 
     Uslanmaz, vatandaşların huzurlu şekilde ulaşımının sağlanması için Valilik, Kaymakamlık ve Belediye Başkanlığı'nın, her iki firmanın olgunlaşmasına kadar şehirlerarası yolcu taşımacılığının Akçakoca Polis Teşkilatı ile Akçakoca Jandarma Komutanlığı tarafından yapılması kararı aldığını kaydetti. 
     Akçakoca Terminali'ndeki yazıhanede bilet satışı, dönüşümlü olarak görev yapan polis memurları tarafından gerçekleştirilirken, güvenlik jandarma tarafından sağlanıyor. 
     Otobüs sahiplerinden, sefere çıkan her araç için polis ve jandarmanın giderlerinin karşılanması amacıyla 1'er milyon lira alındığı, sürücülerin de otobüs sahipleri tarafından çalıştırıldığı bildirildi. 
     






</TEXT>
</DOC>
