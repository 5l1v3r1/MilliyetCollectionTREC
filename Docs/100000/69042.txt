<DOC>
<DOCNO> 69042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur20.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyonlu depremzedeler artçılar yüzünden endişeli 
</HEADLINE>
<TEXT>

     Afyon'da 3 Şubat'ta meydana gelen depremin etkilediği Çay ve Bolvadin ilçelerinde, depremzedelerin önemli bir bölümü kurban kesemezken, artçı sarsıntılar nedeniyle bayrama endişeli girdiler. 
     Depremde sağlam kalan camilerde bayram namazını kılan Bolvadin ve Çay ilçelerindeki depremzedeler, bayramı çadırlarında karşıladılar. 
     Önemli bir bölümü kurban kesemeyen depremzedeler, dün akşam ve gece yaşanan artçı sarsıntılar nedeniyle endişeli girdikleri bayramın birinci gününde, birbirleriyle çadırlarda bayramlaştılar. 
     Çay İlçesi'nde depremzede Erdoğan Demirağaç, 3 Şubat'ta sanayi sitesindeki mobilya dükkanının yıkıldığını belirterek, ''Bayrama şekersiz ve kurban kesemeden girdik ama yine de hayatta olduğumuza şükrediyoruz. 2 gün önce evde kalmaya karar vermiştik ama son sarsıntılardan sonra vazgeçtik'' dedi. 
     Aldığı borç para ile kurbanlık bir koyun kesebildiğini anlatan emekli memur Yalçın Başaranlar ise kurbanlık etini komşu çadırlardaki depremzedelerle paylaşacağını söyledi. 
     Kurban derisini Türk Hava Kurumu'na bağışlayacaklarını belirten Başaranlar, ''Zor durumdaki insanların halini şimdi daha iyi anlıyoruz. Bizim gibi sıkıntılı insanların yararlanması için herkese kurban derilerini THK'ye bağışlamalarını tavsiye ediyorum'' diye konuştu. 
     Öte yandan, Çay Kaymakamlığı'ndan yapılan anonsla, depremde hayatını kaybedenlerin yakınlarına başsağlığı dilendi. Anonsta, vatandaşlara toplu bayramlaşmanın Çay Kriz Merkezi'nde yapılacağı duyuruldu. 
     






</TEXT>
</DOC>
