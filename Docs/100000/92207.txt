<DOC>
<DOCNO> 92207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/soneko09.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş sanal market uygulamasına ara verdi 
</HEADLINE>
<TEXT>

     Tansaş'ın internet üzerinden sipariş vermeye yarayan ''sanal market'' uygulamasına, ''pazar şartlarına uygun olmadığı ve verimsiz olduğu'' gerekçesiyle ara verildiği bildirildi. 
     Tansaş yetkilileri ''Tansaş verimliliği esas alan yeniden yapılandırma çalışmaları doğrultusunda, sanal market hizmetine ara vermiştir'' dediler. 
     Tansaş'ın perakendecilik sektöründe ulaslararası alanda genel kabul görmüş mağazacılık sistemlerini hayata geçirmek ve müşteri beklentilerini en iyi şekilde karşılamak amacıyla çalışmaların sürdürüldüğünü belirten yetkililer, şu bilgileri verdiler 
     ''Mağaza formatlarında, raf düzeninde, mağaza dekorasyonunda ve tedarik zinciri sisteminde yeniden yapılanma çalışmalarına ağırlık verdik. Bu çerçevede gerçekleştirdiğimiz yeniliklerle, Tansaş'tan alışverişi müşterilerimiz için daha keyifli, daha kolay, daha rahat hale getirmeyi hedefledik. Tansaş'ın 2002 yılı stratejilerinde müşteri tercih ve beklentilerine uygun hizmet, belirleyici faktördür. Koşulsuz müşteri memnuniyetinden taviz vermemiz söz konusu olamaz.'' Yeniden yapılanma projesinin nihai hedefini, ''hizmet kalitesinin daha da yükseltilmesi, verimlilik ve karlılığın artırılması, rekabet avantajı elde edilmesi'' olarak sıralayan yetkililer, şunları söylediler 
     ''Yeniden yapılanan mağazalarımızda formatımız standarttır. 
     Dolayısıyla müşterilerimiz herhangi bir Tansaş'ı ziyaret ettiğinde, zorluk çekmeden alışveriş yapabilecek, tüm mağazalarımızda ferah, temiz ve hijyenik bir alışveriş ortamıyla karşılaşacak. Bu çalışmalarda mağazalarımızı büyüklüklerine göre, kategorize ettik. 
     Mini, midi, maxi ve exclusive olarak kategorize edilen mağazalarımızda müşterilerimiz, beklentilerini en uygun biçimde karşılayacak ve alışveriş edecekleri mağazayı seçebileceklerdir.'' 
     





</TEXT>
</DOC>
