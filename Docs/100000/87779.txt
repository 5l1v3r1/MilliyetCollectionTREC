<DOC>
<DOCNO> 87779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/siyaset/siy01.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar, zirveye hazırlıyor 
</HEADLINE>
<TEXT>

Başbakan, "Ecevit gelmezse zirveye katılmam" diyen Çiller için açıklama yaptırdı "Doktorlar canla başla çalışıyor" 
     ANKARA Milliyet 

     Başbakan Bülent Ecevit’ten, "Ecevit gelmezse Köşk’teki zirveye katılmam" diyen DYP Genel Başkanı Tansu Çiller’e yanıt geldi. Ecevit, doktorların sağlığına kavuşması için "canla başla" çalıştığını belirtirken, 7 Haziran’da Köşk’te yapılacak zirveye katılacağı sinyalini verdi. 4 Mayıs’ta bağırsak iltihaplanması teşhisi ile hastaneye kaldırılan Ecevit, bugün rahatsızlığının birinci ayını dolduruyor. 
     Parkinson, kaburga ve omurgasındaki kırıklar ile myasteni rahatsızlıklarının tedavisi süren Ecevit, bu sürenin 11 gününü hastanede geçirdi. Ecevit, dün sabah Prof. Dr. Turgut Zileli başkanlığındaki 7 kişilik sağlık ekibinin muayenesinden geçti. Ecevit’in genellikle 40 dakika süren rutin kontrolü, dün 20 dakikada tamamlandı. 
     Sağlık ekibinin ardından Or - An’daki çalışma ofisine DSP Grup Başkanvekili Emrehan Halıcı ile Genel Sekreter Zeki Sezer geldi. Ecevit, partisinin milletvekilleri ile görüştükten sonra Basın Danışmanı Cem Avcı aracılığıyla bir açıklama yaptı. 
     
     Katılması kesin değil 
     Açıklamada, "Başkent Üniversitesi’nin değerli sağlık ekibi Ecevit’in sıhhatine kavuşabilmesi için canla başla çalışıyor. Bu durumda Ecevit’in 7 Haziran Cuma günü Cumhurbaşkanı’nın başkanlığında yapılacak doruk toplantısına katılması bekleniyor" denildi. 
     Ecevit, tedavisini sürdürürken Kore’deki milli maç heyecanını da yaşadı. Başbakan, odasına yerleştirilen televizyondan Türkiye - Brezilya maçını izledi. Ecevit’in doktorlarının muayeneler sırasında Başbakan’ın rahatsızlığı nedeniyle aldığı ilaçların dozajını ayarlamaya çalıştığı ifade edildi. Ecevit için hazırlanan sağlık raporunda, "felç olabileceği" yolunda ifadelere yer verildiği haberleri ise doğrulanmadı. Hastaneden ayrıldığından bu yana geçen bir haftalık sürede 7 kişilik sağlık ekibi tarafından muayene edilen Ecevit’e yönelik tedavi şöyle 
     Ecevit’i, fizyoterapist, kalp - damar ve beyin cerrahları gibi uzmanları da içeren heyet, Başbakan’ın kullandığı ilaçların dozajını ayarlıyor. Ekibin kontrolleri sıkı tutmasının en önemli nedeni, ilaçların yan etkilerinin Ecevit’in sağlığını olumsuz yönde etkilemesi. Muayaneler sırasında Ecevit’ten alınan kan örnekleri, hastaneye götürülerek tahlil ediliyor. 
     



 SİYASET 















</TEXT>
</DOC>
