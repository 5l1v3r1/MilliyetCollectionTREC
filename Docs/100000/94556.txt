<DOC>
<DOCNO> 94556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/magazin/yazdud.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel Can "Ülkemi terketmem" 
</HEADLINE>
<TEXT>

Milli Takım kutlamaları Hammam’da, Vira Vira ile yeniden, maksimum konfor Maxim’s, Yeniköy’de farklı bir mekan Swiss Cafe, Sunset, Chocolate’da 24 saat servis, Bekri geliyooor .. 
     Evet, bu hafta önemli konuklarım olduğundan söz etmiştim dünkü yazımda. Modanın duayenlerinden sevgili Yıldırım Mayruk ve ortağı Barbaros Şansal, sahnelerden sonra Kanal D’de yayınlanan Berivan’ adlı diziyle oyuncu olarak da starlığını ilan eden dünya güzeli Sibel Can, onun dayısı ve benim de delikanlı arkadaşım Ünal Babacan ile Hammam’da buluştuk. Doğrusu, ben diğer mekanlara uzak olduğu için Hammam’ın bu yıl parlak bir sezon geçireceğine inanmamıştım. Ama muhteşemdi ve o akşam, içindeki pek çok restoran tıklım tıklımdı. Kalite yüksekti. Metin Şen’in İspanyol restoranı Olee Tapas’a sözüm vardı. Yemekler baharatlıydı, sağlığımı düşünerek People Lounge’a gittik. Sevgili İzzet ve sırdaşım İsmail Akkaya ile barda kaynattık. 
     
     Yıldırım Mayruk ve Barbaros, 4 Kasım Pazartesi günü Swissotel’de 50. koleksiyonlarını sergileyecekler. 
     O gün üç kez tekrarlanacak olan gösteri, basına kapalı olacak. Gala gecesi şimdiden dolmuş. Unutmadan, Barbaros Şansal fahri başkonsolos oluyor. Kamerun Devlet Bakanı Paul Biya’dan teklif almış. Ayrıca Barbaros, 5 Ağustos’da Gabon Libravile’deki 3. Uluslararası Afrika Moda Festivali’ne katılacak tek Türk modacı olacak. Yıldırım ve Barbaros, eylülden itibaren de Kadir Has Ünivesitesi’nde açılacak moda sertifikalı eğitim programında ders verecekler. Ücretli eğitime girmek için sosyeteden pek çok isim sıradaymış. O gece People Lounge’da Hammam’ın müdürü ve İzzet Çapa’nın bütün mekanlardaki sağkolu Aykut Gündüz, sevgili Tolga Sezgin ve Rose Kar’ın yüzlerinde mutluluk vardı. Bu arada kraliçe Rose dişlerini yaptırmış, kilo vermiş. Acaba aşık mı O gece önce balzamik soslu karışık yeşil salata aldık. Ana yemek olarak ise domates ve fesleğen soslu pappardella mozzarella, porcini mantarlı bonfile, balzamik soslu ızgara sebze ile ızgara tavuk göğsü söyledik. Hepimiz her birinden birer parça tattık. Dondurmalı profiterol de muhteşemdi. Aklıma geldi, Pepsi Cola’nın sponsorluğunda gururumuz olan milli takımın kutlamaları 14 Temmuz’da Hammam’da. Yemekte Sibel ile dertleştik. Sibel’i aileden sayıyorum. Ne de olsa onu 13,5 yaşından beri tanıyorum. Kocası Sulhi Aksüt’e yöneltilen suçlamalar nedeniyle kırgındı. "Şenay, Sulhi Bey Allah’a çok inanan bir insandır, harama el uzatmaz. Lale Manço olayı mahkeme safhasında, konuşamam. Bir de boşanma hikayesi çıkardılar. Oysa şu an herşey çok güzel gidiyor. Ama tabii ki ilerde ne olur bilinmez. Yarınımızdan emin değiliz ki" diyen Sibel, 15 Temmuz’da Mardin’e, Berivan’ın çekimlerine gidiyor. 
     Sibel bir ara herşeyi bırakıp çoluk-çocuk Amerika’ya ya da Londra’ya yerleşmeyi düşündüklerini belirtti. Ama sonra "Burası benim ülkem, nasıl terkederim" demiş kendi kendine. "İnan Şenay, bizi canımızdan bezdirdiler. Ne olursa olsun ülkemi terketmeyeceğim. Ben de Sulhi Bey de sonuna kadar mücadele edeceğiz" diye dert yandı. 
     
İsviçre Kahvesi, Maxim’s      Efendim, geçen gün arabayı İstinye’deki balık tezgahlarının önüne parkedip sahilde yürüyüşe çıktım. 
     O kadar güzel cafeler, balık pişiren yüzer restoranlar var ki. Birinde ekmek arası balık ve salata yedim. 
     5 milyon ödedim. Sonra soluğu, şöhretini Seba’daki komşularımdan duyduğum Yeniköy’deki İsviçre Kahvesi’nde aldım. Aslında, karşısındaki benzin istasyonuna sık uğradığım için burası hep dikkatimi çekerdi. Bizim komşular, özellikle kahvaltısını ve nefis İsviçre pastalarını anlatmakla bitiremiyorlardı. Saç doktorum Veysel Şenel’in karısı sevgili Aynur beni birkaç kez davet etmişti. O gün tek başıma oturdum. Ne yalan söyleyeyim, insan bazen kafasını dinlemeye de ihtiyaç duyuyor. Sahipleri Ursula-Aydın Yazıcı. Hanımefendi İsviçreli. Beyaz, şirin, üç katlı güzel bir bina. Küçük bir barı var. Arka bahçesinde geniş tenteler... Burada içki, çay, kahve içebilir, pasta, yemek yiyebilirsiniz. Müzik muhteşem. Ben lezzetli bir pasta yiyip kahve içtim. Et, tavuk, çikolatalı fondüleri meşhur. İsviçre yemekleri ve tatlı çeşitleri bol. Rezervasyon için telefon numarası 0212 223 27 77. Ara sıra uğrayacağım. 
     Eve dönerken baktım, Cenk Eren arabadan iniyor. Şaşırdım, çünkü çocukcağız Çeşme-Bodrum arasında mekik dokuyor. Malum, Cenk, Polo 13’lerin değişmez solisti. Tatil gününde Antalya’ya gitmiş, dönüşte de İstanbul’a uğrayıp evini kontrol etmiş. Cenk’i bir geceliğine Antalya’ya çeken, yeğeni Ülkü Venedik’in yeni açtığı Maxim’s adlı bar, kafe ve restoranmış. Işıklar Mevkii, Karaalioğlu Parkı girişindeymiş. Orada bir gece konser vermiş Cenk. Kısa sürede Antalyalıların gözdesi olmuş Maxim. Mekanın şöhretini, Antalya Sanayi ve Ticaret Odası Başkanı ve gazeteci dostum sevgili Menderes Türel’den duymuştum. Gittiğimde uğrayacağım. Celal Usta’nın özel yemeği olan Maxim’s bonfileyi Cenk anlatırken karnım yeniden acıktı. Mantar ve kurutulmuş domatesle doldurulmuş bonfile, enginar kalbi, terayağlı ve haşhaşlı erişte, rende parmezanla tatlandırılmış bir sosla veriliyormuş bu özel yemek. Maxim’s’de dünya mutfağı hakim. Antalya’da iyi yemek isteyenler için doğru adres bence. 
     Telefon numarası 0242 244 20 67. 
     
Vira Vira ile yeniden, Veranda Bar, Sunset      Konuklarım olmasa otellerin bar ve restoranlarına gitmem. Hiç biri beni cezbetmiyor, kusura bakmasınlar. Geçen gün de Ankara’dan gelen, Hilton İstanbul’da kalan bir ağabeyimi ziyarete gittim. Onu alıp Laila’ya götürecektim, geceye Veranda Bar Grill’de başlamamızı isteyince kaldık tabii. İnkar etmemem gerek, müthiş Boğaz manzarası karşısında keyifli bir yemek yiyip içkilerimizi içtik. Yemekler de hayli lezzetliydi ama gelen faturaya göz ucundan bakacak oldum üç kişi için hatırı sayılır bir rakamdı. Masaya önce ıspanaklı, etli, pastırmalı, peynirli minik pideler geldi. İlk kez deniz mahsullerinden imam bayıldı yedim. Güveçte karides, tarator soslu midye tavanın ardından ana yemek olarak özel bulgur pilavı ile sunulan ızgara levrek aldık. Üzerine de çam fıstıklı baklava geldi. Son zamanlarda abartıya kaçtığım anlaşılıyor herhalde. Spor saatlerini uzatmam gerek. Hem de acilen. Veranda Bar Grill’e eşiniz ya da sevgilinizle gidebilirsiniz. Sevgili Zafer Malkoç, Vira Vira Balık Restaurant’ı kapatıp Arnavutköy’deki Deep Blue’ya geçince üzülmüştüm. Vira Vira alıştığımız bir mekandı. Sıcaktı ve personelin çoğunu iyi tanıyordum. Fakat geçenlerde sırdaşım İsmail Akkaya "Vira Vira açıldı. Sen, ben, Ergun Laila’daki Gatto Bar’ın işletmecisi balık yiyelim" deyince hevesle gittim. 
     20 yıldır, garsonluktan tanıdığım, Vira Vira’nın eski şeflerinden Nihat Öztürk, eski ortaklarından Dr. Ümit Çetinkaya, aşçıbaşı Ali Yıldız ve balıkçı Muharrem Yıldız’la birlikte, dört ortak olarak Vira Vira’yı yeniden açmışlar. Mönü değişmiş. Deniz mahsullerinden pazı dolması, levrek pastırması, kekikli kalamar ızgara... Mezelerden balığa yer kalmadı. Şef Fuat Öztürk ve kadrosu arı gibi çalışıyorlar. Yeni kadrosuyla Vira Vira’ya hayırlı olsun. Telefon numarası 0212 257 18 05. Çıkışta Sunset’in barına uğradık. Buradan İstanbul’un manzarası bir başka güzel. İnsanın gidesi gelmiyor. 12.00-15.00 arası öğle, 18.00-20.00 arası Happy Hour, 20.00-23.00 arası Dinner Time var. 23.00-02.00’de ise eğlencenin doruğuna çıkıyorsunuz. Cuma ve cumartesi, gece yarısından sonra barbekü oluyor. Sunset’de yüzde 20 indirim sizleri bekliyor. Telefon numarası 0212 287 03 57. Sunset çıkışı Çırağan Q Jazz Bar’da Sibel Tüzün’ü dinlemeye gittik. Enfesti. Sibel’e yazacak kelime bulamıyorum. 2000’de açılan Havyar Bar ve Rus Lokantası’nın yazlığı, Çırağan Sarayı ile diğer binasının arasında kalan bahçede hizmete açılmış. Balalayka ve armonikayla Rus müziğinden örnekler veren iki Rus müzisyeni dinleyerek yemek yemek, parası olanlar için keyifli olabilir. Telefon numarası 0212 258 33 77. Son günlerde yine çikolata krizim tuttu. Yerli, yabancı ne bulursam, yiyorum. Bu halimi gören sevgili Rifat Ababay, her gün eli-kolu dolu geliyor. Bir gün Bolulu Hasan Usta’dan tatlılar getiriyor, diğer gün Belçika’nın en eski çikolata üreticisi olan Neuhaus’dan kutular taşıyor. 80’e yakın çeşidi olan Neuhaus’un Levent’teki yeni yeri sevgili Ababay’ın evine de yakın olunca haftanın üç günü paketleri masamda buluyorum. Tabii kendisi sıkı diyette, iyi de kilo verdi. Yüzümü sivilce bastığı için artık ben de kutuları açmayacağım. Neuhaus’un telefon numarası 0212 287 22 22. 24 saat kusursuz hizmet veren Ritz Hotel’in altındaki Chocolate’a sık uğruyorum. Patronlar Süleyman Köse, Raşit Karakuş ve Oğuz Kayhan pırıl pırıl çocuklar. Geçenlerde bir arkadaşımla sabahın 05.00’inde uğradım. Barmen Mennan İmre, garson Murat Yüksel, Gökhan Bayrak, Hasan Başkaya neredeyse 20 saattir ayaktalarmış. Şaşırtıcı o saatte bile lokal doluydu. Bir köşede sevgili Ergun Yıldız’ı gördüm. Yanında sırdaşım İsmail Akkaya, Sedef Bozok, Feyza Kırca, bir başka masada Deniz Akkaya ve basın danışmanı Berna vardı. 
     O saatte İsmail’in grubu etli dolma, pizza, club sandwich, steak burger ve tiramisu yiyordu. Ben reflü nedeniyle su içtim, konuğum ise votkalı makarna yedi. Bir çatal aldım, acayip bir şey. Günün hangi saatinde olursa olsun Chocolate’a mutlaka uğrayın. Telefon numarası 0212 252 45 37. Hani bir hikaye vardır belki bilirsiniz, dönemin padişahı Sultan Murat ile kayığına bindiği Bekri Mustafa arasında bir diyalog geçer. İçki yasağına uymayan Bekri Mustafa, tedbil-i kıyafet padişah ve sadrazamı tanımayarak şarap ikram eder. Sultan Murat "Ya ben Padişahsam .." der. Bekri kızar ve "Sizi gidi köftehorlar, şunun şurasında iki yudum içtiniz, biriniz padişah, diğeriniz sadrazam kesildi" der. Tarihe geçen şarapçı Bekri Mustafa, yıllar sonra Ortaköy’de kendi adını taşıyan bir şarapevi açılacağını duysaydı herhalde mutlu olurdu. 
     
     Eğlence sektörünün ünlü isimlerinden olan, Bodrum ve Beyoğlu Karafaki’nin sahibi Göksel Sunter’e ait Bekri Şarapevi aslında bir yıl önce açılmıştı. Ancak ruhsat sorunu nedeniyle 8 ay ara vermişti. Bekri Şarapevi yakında Ortaköy’deki Yelkovan Sokak’da yeniden açılıyor. Osmanlı’dan günümüze ulaşan geleneksel Türk mezeleri, et, tavuk ve balık çeşitleri, çok hesaplı fiyatlarıyla özellikle şarapseverler için ideal bir yer. Telefon numarası 0212 260 17 71. Bu pazar da bu kadar. Türk filmi gibi olacak ama siz bu satırları okurken ben çoook uzaklarda olacağım. Kuşadası’nda. Yine iş için tabii. Olsun, ben memnunum. Kalın sağlıcakla. 
     
     



 MAGAZİN 














</TEXT>
</DOC>
