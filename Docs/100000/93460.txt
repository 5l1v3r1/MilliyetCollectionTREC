<DOC>
<DOCNO> 93460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun19.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki kazada uyarı sistemi kapalıydı iddiası 
</HEADLINE>
<TEXT>

     İsviçreli hava trafik kontrolörleri, iki uçağın çarpışma rotasında olduğunu gösteren otomatik uyarı sisteminin, önceki gün iki uçağın Almanya üzerinde çarpıştığı sırada kapalı olduğunu bildirdiler. 
     Uçuşları izleyen İsviçre hava trafik kontrolörleri organı Skyguide sözcüsü Roger Gaberelle, Reuters'e yaptığı açıklamada, ''Uyarı sistemi kaza sırasında çalışmıyordu'' dedi. 
     Sözcü, kuledeki bu sistemin, olağan bakım için kapatıldığını ve bu bakımın her zaman hava trafiğinin az olduğu geceler yapıldığını belirtti. 
     Hava trafik kontrolörünün, iki uçağın rotalarının kesişmesinden 50 saniye önce tepki verdiğini anlatan Gaberelle, sistem, açık olsaydı bile, büyük ihtimalle bu süreden daha önce uyarı vermeyeceğini iddia etti. 
     Sözcü, 50 saniyelik sürenin, uluslararası hava trafik kontrol standartları çerçevesinde iyi olduğunu öne sürdü. 
     Gaberelle, 50 saniyenin ideal olmamakla birlikte kurtarmaya yetecek bir süre olduğunu savundu. 
     Rus uçağı Tupolev-154 ve Boeing 757 kargo uçağının Almanya üzerinde havada çarpışması sonucu 71 kişi hayatını kaybetti. 
     İsviçre hava trafik kontrolörleri, Rus yolcu uçağının pilotuna, çarpışmadan kısa süre önce alçalması yönünde talimat verildiğini söylemişlerdi. 
     





</TEXT>
</DOC>
