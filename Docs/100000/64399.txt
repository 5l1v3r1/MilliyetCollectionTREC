<DOC>
<DOCNO> 64399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/spor/spo05.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun terör ülkesi İngiltere, Türkiye ile ilgili komik yorumlar yaptı 
</HEADLINE>
<TEXT>
YÜZSÜZLER 
Dünya’da, holiganlarının çıkardığı olaylarla şöhret kazanan Ada’nın medyası, Şenol Güneş’in demecini çarptırdı ve taraftarlarımızı "Teröristler" olarak tanımladı 
     NEVSAL ELEVLİ - LONDRA 

     Başkan’a bak 
     2004 Avrupa Şampiyonası Eleme Grubu’nda, Milli Takımımıza rakip olan İngiltere terör yaygarası kopardı. The Mirror gazetesi, Ay - Yıldızlı ekibin Teknik Direktörü Şenol Güneş’in "Futbol fanatikleri, teröristtir" demecini çarptırdı. Gazete "Teröristler" başlığını atarak, Güneş’in, kendi ülkesinin futbol taraftarlarını terörist olarak tanımladığını ileri sürdü. İngiltere Futbol Federasyonu Başkanı Adam Crozier, Türkiye’deki maça İngiliz taraftarların gidişini engellemek için girişimlerde bulunacağını da açıkladı. 
     
     Cehennem ziyareti 
     İNGİLİZ gazeteleri, iki yıl önce Leeds taraftarlarının ölümüyle sonuçlanan olayları gündeme getirdiler,Türkiye’yi "Cehennem ziyareti" olarak nitelediler. Sun "İngiltere, Türk holiganların alarmında" başlığını kullanırken, Daily Mail gazetesi de "Cehennem ziyareti" diye yazdı. Daily Express, Galatasaraylı taraftarların fotoğrafı yayınladı ve "Cehennem, Sven’i bekliyor" yorumunu yaptı. The Times "İyi bir kura oldu, ama İstanbul’da yine bizi cehennem bekliyor", Daily Star "Cehennemi sona erdirme zamanı" ifadesini kullandı. 
     
     "Tehdit olabilir" 
     ADA’NIN ciddi gazetelerinden İndependent, Türk futbolundaki başarılara dikkati çekti, "Grupta sadece Türkiye tehdit oluşturabilir. Bugüne kadar Türkiye’den hiç gol yemedik, ama son yıllardaki gelişmeler büyük" dedi. Gazete ayrıca, İngiltere’de oynayan temsilcilerimiz Tugay ve Alpay’ı örnek gösterdi, "Ericsson, Türkiye’yi hafife almamalı" yorumunu yaptı. İngiltere Milli Takımı’nın hocası Ericsson, basının aksine "Bizi çiçeklerle karşılayacaklarından eminim" diye konuştu. 
     

</TEXT>
</DOC>
