<DOC>
<DOCNO> 66943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sonspo07.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kaleci seçimine açıklık getirdi... 
</HEADLINE>
<TEXT>

     Beşiktaş Teknik Direktörü Christoph Daum, çok iyi 2 kaleciye sahip olduklarını belirterek, maçta hangisini oynatacağıyla ilgili kararı çok zor verdiğini söyledi. 
     Cuma günü Myhre ve Asper ile birlikte yemek yediğini ve kendileri ile sohbet ettiğini kaydeden Daum, ''İkisi arasında ufak tefek farklar var. İkisi de çok iyi kaleci. Biraz da hissiyatıma dayanarak kimin oynayacağına karar veriyorum. Benim için o an sahada kim 11'deyse o 1 numaradır. Şu anda benim 2 tane 1 numaralı kalecim var, 2'si de zaman zaman oynayacak'' diye konuştu. 
     
     "Zor oldu" 
     Daum, İstanbulspor karşısında zor da olsa 3 puana ulaştıkları için mutlu olduğunu söyledi. 
     Christoph Daum, karşılaşma sonrası yaptığı açıklamada, Güngören Belediye Stadı'nın zemininin kötü olmasının kendileri için bir bahane olamayacağını belirterek, ''Saha üzerinde değil, sahayla birlikte oynamak lazım. Saha hem bizim, hem de rakibimiz için kötüydü. İlk yarıda zorlandık ama, ikinci yarıdaki etkili oyunumuzla istediğimiz 3 puana ulaşmayı başardık'' diye konuştu. 
     Karşılaşmanın çok erken saatte oynanmasının kendilerini etkilediğini vurgulayan Daum, oyuncularının erken yapılan karşılaşmanın etkisinden ilk 45 dakikada kurtulamadıklarını, ikinci yarı ise saate adapte olarak maçı çevirdiklerini bildirdi. 
     Alman çalıştırıcı, yedikleri golde Erman'ın topu uzaklaştırabileceğini belirterek, ''Erman iyi bir savunma oyuncusu. 
     Birçok pozisyonda da başarılıydı. Ancak o pozisyonda hata yaptı. 
     İnanıyorum ki, bundan sonra aynı hatayı tekrarlamayacaktır'' şeklinde konuştu. 
     Daum, Ahmet Dursun ile ilgili bir soruya da şöyle yanıt verdi 
     ''Türkiye'de forvet oyuncusu gol yapamadığı zaman olumsuz değerlendiriliyor. Oysa Ahmet Dursun, arkadaşlarına boş alanlar yaratarak başarılı bir performans sergiledi. Ondan memnunum.'' A Milli Futbol Takımı'na 2 futbolcularının çağrılmasıyla ilgili bir soruya da Daum, ''Sanırım teknik direktör Şenol Güneş, takımının iskeletini şimdilik bozmayı düşünmüyor. Bu da çok doğaldır. Daha Dünya Kupası'na birkaç ay var böyle oynamaya devam edersek, Beşiktaş'tan 2'den fazla futbolcunun milli takıma çağrılacağına inanıyorum'' diye 
     yanıt verdi. 
     İstanbulspor maçında sarı kart gören Baya, ligde 4. sarı kartına ulaşarak cezalı duruma düştü. 
     Daha önce 3. haftadaki Diyarbakırspor, 9. haftadaki Galatasaray ve 17. haftadaki Gaziantepspor maçlarında sarı kart gören Tunuslu 
     futbolcu, bugün gördüğü sarı kart sonucunda, gelecek hafta Ankaragücü ile yapılacak lig maçında forma giyemeyecek. 
     
     Golsüzlük bitti 
     Birinci Süper Lig'de yaptığı son 2 maçı da golsüz berabere tamamlayan siyah-beyazlılar, İstanbulspor karşısında gol orucunu sona erdirip, 2 hafta sonra galibiyetle tanıştı. 
     Diyarbakırspor ve Samsunspor maçlarında 0-0 berabere kalan Beşiktaş, bugün aldığı 2-1'lik galibiyetle, hem gol atma, hem de gol yeme oruçlarını sona erdirdi. 
     Beşiktaş'ın Norveçli kalecisi Thomas Myhre, kötü koşullara karşın 3 puan almayı başardıklarını ifade ederken, kendisinin ise Beşiktaş'ın 
     1. kalecisi olduğunu ve görev almayı sürdüreceğini savundu. 
     
     Ronaldo şaşırdı 
     Beşiktaş'ın Brezilyalı savunma oyuncusu Ronaldo, ikinci yarıda yaptığı kafa vuruşunda topun çizgiyi geçtiğini sandığını belirterek, ''Gol oldu sandım ve sevindim, ancak sonra baktım gol olmamış'' dedi. 
     Kendisinin bir savunma oyuncusu olduğunu ve her maçta gol atamayacağını kaydeden Ronaldo, ataklarda forvete destek vererek gol bulmaya çalıştığını dile getirdi. 
     Beşiktaş'ın yediği gol öncesinde topu kaptıran Erman ise, hatasını kabul ederken, ''Bu pozisyonun telafisi olabilirdi, şanssızlık sonucu gol oldu. Topu uzaklaştırmalıydım, ancak önemli olan kazanmaktı ve biz bunu başardık'' diye konuştu. 
     






</TEXT>
</DOC>
