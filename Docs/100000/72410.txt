<DOC>
<DOCNO> 72410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur14.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Halkı depremle yatırıp kaldırmayın" 
</HEADLINE>
<TEXT>

     AK Parti Genel Başkanı Recep Tayyip Erdoğan, halkı depremle yatırıp depremle kalkmaya kimsenin hakkı olmadığını, hiçbir önlem alınmadan halkı paniğe sürüklemenin insanların psikolojisini bozacağını söyledi. 
     Erdoğan, partisinin grup toplantısında, gündemdeki çeşitli konulara ilişkin görüşlerini dile getirdi. 
     Marmara Depremi'nin yaralarının hala sarılmadığını vurgulayan Erdoğan, Hükümet'in bir ''deprem politikası'' oluşturamadığını kaydetti. 
     İstanbul'da 30 yıl içinde bir deprem beklendiğini vurgulayan Erdoğan, ''Bize göre bu sağlıklı değil. Milleti depremle yatırıp, depremle kaldırmaya kimsenin hakkı yoktur. Bu, acizliktir. Hem, önlem almayacaksınız hem de şöyle yatın, böyle kalkın diyeceksiniz. Bu durumda, insanları psikolojik rahatsızlığın içine atarsınız'' diye konuştu. 
     Erdoğan, Bayındırlık ve İskan Bakanlığı'na ''Türkiye'nin zemin etütlerini yaptınız mı '' diye seslenirken, kendi döneminde İstanbul'un zemin etütlerini yaptıklarını ve ilgililerin hala bu haritaları kullandığını belirtti. 
     İstanbul'da 15 bin konut yaptırdıklarını ve bunlarda en küçük bir hasar olmadığını anlatan Erdoğan, ''Eşeği sağlam kazığa bağlayacağız, sonra Allah'a emanet edeceğiz'' dedi. 
     Erdoğan, deprem konusunda çeşitli rakamlar dile getirilmesini sağlıklı bulmadığını ifade ederek, ''deprem çığırtkanlığı'' yapmayı sevmediğini söyledi. 
     ''Başbakan Yardımcısı'nın sürekli olarak depremle ilgilenmesi de ilginç...'' diyen Erdoğan, halen TBMM Plan ve Bütçe Komisyonu'nda bulunan zorunlu deprem sigortası yasa tasarısını da eleştirdi. 
     Tasarının Anayasa'ya aykırı düzenlemeler içerdiğini ileri süren Erdoğan, ''Fakir fukara yiyecek bulamazken bir de kendisinden sigorta istiyorsunuz. Hani sosyal devlettik '' diye sordu. 
     Toplanacak primlerin kaynak olarak kullanılacağını iddia eden Erdoğan, ''Doymak bilmeyen eş dost kayırmacılığına ve yakınlara rant dağıtma iştihasına pes doğrusu...'' diye konuştu. 
     






</TEXT>
</DOC>
