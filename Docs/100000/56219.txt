<DOC>
<DOCNO> 56219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sontur06.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İzgi ''Bağımsız adaylara ''yüzde 50 oy'' alma koşulu gelsin'' 
</HEADLINE>
<TEXT>

     TBMM Başkanı Ömer İzgi, yüzde 10'luk ülke barajının korunması, bağımsız adayların seçilebilmesi için de seçim çevresindeki geçerli oyların en az yüzde 50'sini alması koşulunun getirilmesini istedi. 
     TBMM Başkanı İzgi, parlamentoda bir basın toplantısı düzenleyerek, seçim sistemine ilişkin önerilerini açıkladı. 
     İzgi, Anayasa'ya, Anayasa Mahkemesi kararlarına, ülke gerçeklerine ve yararına en uygun seçim sisteminin belirlenmesinde istikrar ilkesiyle adalet ilkesi arasındaki denge üzerinde hassas olunması gerektiğini söyledi. Temsilde adaleti aşırı derecede ortadan kaldırmak değil, yeterli ölçüde yaşatılmasının esas olması görüşünü savunan İzgi, ''O halde nisbi temsilin D'hondt sistemi ile yüzde 10'luk baraj korunarak, mevcut bölmeli uygulamanın devam ettirilmesi en yararlı sonucun alınmasını sağlamaktadır. Değişikliğe gerek bulunmamaktadır'' dedi. 
     
     Bağımsız adaylar... 

     Bağımsız adayların seçimine ilişkin mevcut sistemi eleştiren İzgi, siyasi partilerin ve bağımsız adayların alt alta yazılması sonunda alınan geçerli oylara göre dağıtım yapılması uygulamasının doğru olmadığını söyledi. 
     TBMM Başkanı İzgi, bağımsız adayların seçime girdikleri seçim çevresindeki geçerli oyların yüzde 50'sini almadan dağıtımında esas alınmamaları gerektiğini ifade etti. 
     






</TEXT>
</DOC>
