<DOC>
<DOCNO> 89906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sontur11.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sami Selçuk "Yüreğimi yargıda bırakıp gidiyorum" 
</HEADLINE>
<TEXT>

     Yargıtay Başkanı Sami Selçuk yarın yaş haddinden resmen emekliye ayrılacağı için "yüreğini yargıda ve Yargıtay'da bırakarak gittiğini" söyledi. halkın aydatılmaması için 1982 Anayasasının sorgulanmasını isteyen Selçuk, "Yasal tembellik hakkımı kullanmayı şimdilik düşünmüyorum" dedi. 
     Selçuk'un son mesai günü nedeniyle Yargıtay'da bir uğurlama töreni düzenlendi. Yargıtay Genel Sekreteri Uğur İbdahim Hakkıoğlu, törenin resmi bir yanı bulunmadığı gerekçesiyle hiçbir resmi makama davet gönderilmediğini belirterek, konuşması için Selçuk'u kürsüye çağırdı. 
     Sami Selçuk, 45 dakika süren konuşmasına, "Ben yüreğimi yargıda ve Yargıtay'da bırakıp gidiyorum" diyerek başladı. 
     Kimilerinin kendisini yürekli diye alkışladığını belirten Selçuk, hukuk bilgisine sahip olanların kendisine danıştığını, bilgisi kıt olanların ise kendisine akıl vermeye kalktıklarından yakındı. Yeryüzünde önyargısız alan bulunmadığını kaydeden Selçuk, "Hukukçu, önyargıların bol olduğu bir ülkede bana dokunmayan yılan bin yaşasın, suya sabuna dokunmam diyemez. Hukukçu yılanlarla, çıyanlarla savaşmak zorundadır" diye konuştu. İnsanın kimliğinin temel haklarından birisi olduğunu ifade eden Selçuk, çoğulcu demokrasilerde devletin kişilerin "soyu sopuyla uğraşamayacağını" belirtti. Demokratik devletin her türlü görüş ve inanca eşit olmak zorunda olduğunu vurgulayan Selçuk, kendisinin ucuz övgücülüğü benimsemediğini, yalan söyleyerek devleti ve halkı aldatmadığını söyledi. 
     Laiklik ilkesinin özüne hiçbir bahaneyle "kıyılamayacağını" aksi takdirde içinin boşalacağını kaydeden Selçuk, idam cezası konusunda kendisinin 30 yıl öncesinden itibaren, Avrupa'daki gelişmelere dikkat çektiğini söyledi. Selçuk, "Bu geride kalış beni çok üzmektedir. O yazılarımı içeren dergiler SEKA'da yokedildi, o zaman bana karşı çıkanlar bugün ortada görünmüyor. 
     Gerekçeleri ülkenin koşulları idi. Memurların yargılanmasının önündeki engelleri de eleştirdim, askeri yargıçların konumuna da dikkat çektim" dedi. Bugüne kadar getirdiği önerilere, "laiklik ilkesi, ölüm cezası ve bu ülkenin koşulları" gibi gerekçelerle karşı çıkıldığını kaydeden Selçuk, düşüncelerin donma noktasının olamayacağını söyleyerek bu görüşlere yanıt verdi. 
     
     TÜRKİYE YENİ BİR ANAYASA YAPMAK ZORUNDA 
     Yalnızca fanatiklerin diyaloğu reddettiğini vurgulayan Sami Selçuk, "Sadece kendi mahallelerini savunan cemaatçilerin de diyaloğu başaramayacağını" söyledi. Kendini özgü konuşmasını sürdüren Selçuk, "En tehlikeli sahte, aslına en yakın olanıdır" dedi. Türk halkının henüz demokrasi içinde olmadığını, ancak demokrasinin Türk halkının içinde olduğunu belirten Selçuk, "1982 Anayasasını sorgulayalım halkımızı ve devletimizi aldatmayalım. Yeni bir Anayasa yapmak zorunda Türkiye" diye konuştu. Nesnel bilgi ve nesnel yansızlığın yargının onurunu koruyan en büyük 2 güç olduğunu kaydeden Selçuk, yargıya intikal konularda yorum yapılmamasını istedi. Selçuk, "Bunu hergün söyledim, ama kimi meslektaşlarıma ulaşamadım. Üzülerek belirteyim ki kimi meslektaşlarım da buna uymadı ve hatta basından yardım da istedi" diye konuştu. 
     Bugüne kadar yargı adına söylediklerinin halen yaşama geçirilememiş olması nedeniyle törene katılanlardan ve halktan "özür dileme gereği duyan" Selçuk, emeklilik sonrasında boş durmayacağını da "Yasal tembellik hakkımı kullanmayı şimdilik düşünmüyorum" diyerek açıkladı. 
     Konuşma sonrasında Yargıtay Başkan Vekili ve Hukuk İşleri Genel Kurul Başkanı İhsan Demirkıran Selçuk'a emeklilik şilti ve heykelciği verdi. Yargıtay üyelerine verilen alkolsüz bir kokteylin ardından Sami Selçuk ve eşi, Yargıtay'ın protokol kapısı önünde personel ve üyelerle anı fotoğrafı çektirdi. Selçuk ve eşi daha sonra "008" plakalı resmi makam aracıyla Yargıtay'dan ayrıldı. 
     





</TEXT>
</DOC>
