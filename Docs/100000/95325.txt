<DOC>
<DOCNO> 95325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/soneko16.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Siyasi belirsizlik mutlaka büyümeyi olumsuz etkiler" 
</HEADLINE>
<TEXT>

     Merkez Bankası Başkanı Süreyya Serdengeçti, dün yaptıkları müdahalenin piyasalarca doğru algılandığını düşündüğünü vurguladı. 
     Serdengeçti bu konuda, ''çünkü piyasalar oldukça sakin. Ama tabii yeni gelişmeler olur. Onu ayrıca konuşmak gerekir'' dedi. 
     Serdengeçti, Anadolu Ajansı yaptığı açıklamada, piyasalarda yaşanan gelişmeleri değerlendirdi. 
     Türkiye'de yaşanan siyasi belirsizlik algılamasının, Merkez Bankası'nın izlediği para politikasını hiçbir şekilde etkileyemediğini belirten Serdengeçti, alınmış onca mesafe olduğunu ve yasal çerçeve gözönüne alındığında, hiç bir değişiklik yapmanın mümkün olmadığını kaydetti. 
     Siyasi belirsizlik algılanmasından önce, Türkiye ekonomisinin 2002 yılı için öngörülen yüzde 3'lük büyüme hedefine ulaşılması konusunda hiç bir şüphelerinin bulunmadığını ifade eden Serdengeçti, ''şu ana kadar, elimizdeki veriler de farklı birşey söylemiyor. Ancak siyasi belirsizlik algılaması devam ederse, mutlaka büyümeyi olumsuz etkiler'' dedi. 
     
     TÜRK LİRASI'NIN DEĞER KAYBI 
     Serdengeçti, Türk Lirası'nda son 2 ayda yaşanan değer kaybını da değerlendirdi. 
     Burada iki faktör olduğuna işaret eden Serdengeçti, devamla şöyle dedi 
     ''Türk Lirası'nda aşırı değer kaybının tabiiki enflasyona olumsuz etkisi var. Ne olursa olsun, arasındaki etkileşim zayıflamış da olsa hala var. Sürerse, bu tabiiki daha fazla olur. Bizi de o açıdan ilgilendiriyor. Onun haricinde, politikalarımızda bir değişiklik olması için bir neden yok.'' 
     
     ENFLASYON HEDEFLEMESİNDE DEĞİŞİKLİK YOK 
     Serdengeçti, enflasyon hedeflemesine yıl sonuna kadar geçilmesi konusunda, hiç bir değişikliğin söz konusu olmadığını da vurguladı. 
     Merkez Bankası'nın beklenti anketine göre, yıl sonu enflasyon bekleyişlerinde fazla bir değişiklik olmamakla birlikte, gelecek bir iki ay için bekleyişlerde yükselme olması konusunu değerlendiren Serdengeçti, ''piyasalar son derece akıllı. Firmalar, bankalar son derece akıllı. Şu anda, eğer bu geçici olursa, enflasyon bir-iki ay etkilenir ama yıl sonu veya 12 ay sonrasını etkilemez diye düşünüyorlar'' dedi. 
     Uygulanan programın ''doğru bir program'' olduğunu ifade eden Serdengeçti, ''olası bir hükümet değişikliği durumunda, farklı uygulama söz konusu olabilir mi'' sorusu üzerine, ''demesi mümkün değil'' ifadesini kullanırken, şunları kaydetti 
     ''Yasal çerçeve açık ve belli. Kamu maliyesinde, disiplinin sürdürülmesi gereği apacık açık belli. Bankacılık reformunun devam etmesi gereği apacık belli ve Merkez Bankası'nın, fiyat istikrarı ve bunu destekleyici amaç olarak aldığı finansal istikrara yöneleceği apacık belli. Bu durumda farklı program nasıl olacak '' 
     





</TEXT>
</DOC>
