<DOC>
<DOCNO> 96927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/spor/spo01.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'yi Ahmet yaktı 
</HEADLINE>
<TEXT>

Beşiktaş Teknik Direktörü, sezonu kapama tehlikesi bulunan yıldız oyuncusunun sakatlanmasıyla sağ kanatta planlarının alt üst olduğunu söyledi. Rumen hoca, "Yeni oyuncu alacağız" dedi 
     ORHAN YILDIRIM 

     İlhan yetişir’ 
     BEŞİKTAŞ’TA, İlhan Mansız ve Ahmet Dursun’un sürpriz sakatlıkları Lucescu’nun planlarını alt üst etti. Ahmet Dursun’u yeni sezonda sağ kanatta oynatmayı hedefleyen Rumen hoca, "İlhan’ın ilk maça yetişeceğini sanıyorum. Ancak Ahmet Dursun’daki belirsizlik, oyun sistemimizi allak bullak etti. Çünkü onu sağda oynatmayı düşünüyordum. Forvette sorunumuz yok. Sadece sağ kanata ofansif ağırlıklı yeni oyuncu alacağız" diye konuştu. 
     
     Yabancılara kefil 
     TAYFUR ve Yasin’in ön liberoda yeterli olduğuna dikkat çeken Lucescu, Niyazi’nin ise defansif bir oyuncu olduğunu söyledi. Yabancı oyuncuların tümüne kefil olan Lucescu, "Özellikle Cordoba hem saha içinde hem de saha dışında olağanüstü bir yıldız. Zago da çok kaliteli. Hava toplarında etkili bir forvete gerek yok. Çünkü Sergen ve Tümer gibi oyuncuların görev yaptığı orta sahada, rakip kaleye kanatlardan değil, göbekten gidilir" dedi. 
     
     Büyük düşünüyoruz’ 
     SİYAH - Beyazlı ekibin hocası hazırlık maçlarını büyük takımlarla yaptıklarını da hatırlattı ve şunları söyledi "Büyük takımlarla maç yaparak, yenilme riski aldım. Bunun da temelinde büyük düşünmek yatıyor. Futbolcularımın kafa olarak üst seviyeye gelmesi gerekir. Nitekim büyük düşünmeye başladık. Büyük düşünen büyük hedefleri yakalar. Kamp yaptığımız yer mükemmel. Geçen yıl olduğu gibi spor okulunda kamp yapmadık." 
     
Gerginlik sürüyor      Lucescu’nun, Capone ve Okan’ın alınmasında ısrar etmesine rağmen, bu isimlerin yerine Niyazi’nin transfer edilmesi yüzünden yönetim ile İstanbul’da başlayan gerginlik İsviçre kampında sıcaklığını koruyor. Dün akşam sözleşme imzalayan Niyazi, vize sorunu nedeniyle kampa pazartesi günü katılacak. 
     
"Hayallerim gerçek oldu"      BEŞİKTAŞ’IN çiçeği burnunda transferi Niyazi, "Hayallerimin takımına geldiğim için çok mutluyum. Yıllarca bunu hedeflemiştim" dedi. Genç futbolcu, transferinde kolaylık sağlayan Ankaragücü Başkanı Cemal Aydın’a da teşekkür ederek, "Bende çok emeği var. Büyük fedak rlık yaptı, sağolsun" diye konuştu. "Siyah - Beyazlılar’da Nihat’tan sonra sağda sıkıntı yaşandı" diyen Niyazi, "Bu sorunu çözmek için geliyorum. Kendime çok güveniyorum" yorumunu yaptı. 
     
Fransa çıkarması      Sabah çalışmasında sinirli hareketleriyle dikkat çeken Lucescu akşam idmanını iptal etti. Futbolcuları yanına alan Rumen hoca Nyon gölünü vapurla geçerek oyuncularını Fransa’yı gezdirdi. Gezi sırasında morali yerine gelen Lucescu’nun oldukça keyifli olduğu gözlendi. 
     
Beşiktaş’a gitmem’      INTERLİ Okan Buruk, Beşiktaş’a transfer olmayı düşünmediğini açıkladı. Hakan Şükür ve Emre Belözoğlu ile birlikte Çeşme’de tatil yapan tecrübeli futbolcu, İnter’le sözleşmesinin devam ettiğini ve Türkiye’ye dönmeyi istemediğini de vurguladı, "Beşiktaş’la hiç görüşmedim" dedi. Okan, "Geçen yıl iyi başladığım İtalya Ligi’ni, sakatlıklar nedeniyle kötü bitirdim. Sakatlığım geçti. Bomba gibiyim. Emre’yle beraber İtalya’da Türk rüzgarı estireceğiz" diye konuştu. 
     
Olympic Lyon sınavı      İSVİÇRE’DE yeni sezon hazırlıklarını sürdüren Beşiktaş, bugün Fransa Birinci Lig takımlarından O.Lyon ile oynayacak. Karşılaşma TSİ ile 21.00’de başlayacak. Siyah - Beyazlı ekip altıncı hazırlık maçını ise yarın Fransız Bastia karşısında yapacak. Fransa’nın Salanches kentinde oynanacak karşılaşma TSİ 20.30’da başlayacak. 
     
Nouma bitti      BEŞİKTAŞ yönetimi, Pascal Nouma defterini kapadı. Siyah - Beyazlı yöneticiler prensipte anlaşma sağladıkları Fransız oyuncuyla ilgili Teknik Direktör Lucescu’nun "Ekim ayından bu yana maç oynamıyor. Bugün gelse, ancak üç ay sonra sahaya çıkabilir. Ayrıca bu saatten sonra, sorunlu bir oyuncuyu kesinlikle istemem" demesi üzerine bu transferden vazgeçti. 
     



 SPOR 
























</TEXT>
</DOC>
