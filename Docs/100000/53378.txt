<DOC>
<DOCNO> 53378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sondun02.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Bin Ladin'i mağara mağara arayacak 
</HEADLINE>
<TEXT>

     ABD birlikleri, 25 milyon dolarlık ödülün sonuç getirmemesi halinde, Usame bin Ladin'i mağara mağara ve tünel tünel arayarak avlamaya çalışacak. 
     10. Dağ Piyade Birliği tarafından düzenlenmesi muhtemel 
     operasyonlara, sürpriz saldırı ve hazırlanacak tuzaklarla cevap verilmesi ihtimali, ABD'yi, Afganistan'da yürüteceği kara harekatına daha titiz yaklaşmaya zorluyor. Afganistan'da savaşmanın, ham cesaret, kurnazlık ve sağlam sinir istediğini söyleyen eski bir Afgan savaşçı, eski SSCB'nin Afganistan'da düzenlediği operasyonlara işaret ederek, Washington'a, işinin hiç de kolay olmadığını hatırlattı. Washington'daki Savunma Bilgi Merkezi analisti emekli Amiral Stephen H. Baker, mağaralara saldırmanın başka bir yolunun bulunmasının, daha olumlu bir sonuç getireceğini söyledi ve hazırlıksız bir saldırının çok büyük hasara yol açabileceği uyarısında bulundu. ABD Savunma Bakanlığı Pentagon ise, bin Ladin'in başı için konan 25 milyon dolarlık ödülün bir sonuç getirmesini ve Afgan halkını, bin Ladin'in, en azından yerini tespit edebilmek için mağara ve tünellere yöneltmesini umut ediyor. ABD Savunma Bakanı Donald Rumsfeld, yerel halkın, bin ladin'i ortaya çıkartamamasının, kendilerine başka bir yol bırakmayacağı ve ABD birliklerinin devreye gireceği işaretini veriyor. 
     
     Afganistan'daki mağaralar 
     Afganistan'da, kireçtaşlarının üzerinden akan suyun oluşturduğu binlerce doğal mağara bulunuyor. Ülkenin doğu ve güneyindeki çiftçilerin yıllar önce inşa ettikleri hendekler, mağaralar arasında geniş bir ağ oluşturuyor. Dağlardan inen suyla tarım alanı oluşturan çiftçiler, savaş zamanlarında bu mağaralara sığınıyorlardı. 
     Eski SSCB'nin 1980'lerdeki Afganistan işgali sırasında mağaraları tekrar yaşanacak hale getiren Afgan savaşçıları, buralarda silah ve insan saklıyorlardı. 
     Usame bin Ladin'in de, milyonlarca dolar harcayarak mağaralar arasındaki ağı genişlettiği ve yer altı sığınakları haline getirdiği biliniyor. 
     Bazı yeraltı sığınaklarının, enerji ile takviye edildiği ve kaçış noktaları bulunduğu, silah saklamak ve hatta araç sokmak için yeterli büyüklükte olduğu belirtiliyor. 
     






</TEXT>
</DOC>
