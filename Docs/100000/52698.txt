<DOC>
<DOCNO> 52698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/ekonomi/eko03.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni program, yeni para 
</HEADLINE>
<TEXT>

IMF Başkanı Horst Köhler, Türkiye’ye sağlanacak olan ek kaynağın, yeni bir stand - by kapsamında verileceğini açıkladı 
     IMF Başkanı Horst Köhler, Türkiye’nin 10 milyar dolarlık finansman açığının IMF tarafından kapatılmasını Fon’un İcra Direktörleri Kurulu’na önereceğini açıkladı. Köhler, Türkiye ile yeni bir Stand - By düzenlemesine gidilmesini de İcra Direktörleri Kurulu’na teklif edeceğini söyledi. IMF İcra Direktörleri Kurulu’nun Türkiye ile ilgili yaklaşık 3.5 saat süren toplantısının ardından açıklamalarda bulunan Köhler, şunları kaydetti 
     "İcra Direktörleri, Ankara’daki IMF heyetinin, programın uygulanmasının gayet güçlü olduğu yolundaki değerlendirmesini olumlu karşıladılar. Buna karşılık, 11 Eylül olayları sonrasında, 2001 ve 2002 yılı için yaklaşık 10 milyar dolarlık bir finansal açık kaldı. Bu dış şokun ışığında Türkiye, mali politika, bankacılık, yapısal reform ve özel sektörden sürekli destek arama çabalarını daha da güçlendirmekte kararlı. Bugün yapılan yapıcı görüşmeler temelinde, Türk yetkililerinin iddialı reformlarını ve finansal açığın kapatılmasını desteklemek için yakın gelecekte onuncu gözden geçirme çalışmalarının tamamlanmasını ve gelecek ay yeni bir Stand-by anlaşmasının müzakere edilmesini önermeye niyetliyim. Bu, Fon’un uygun cevabıdır." 
     
Tamamı taze kaynak      IMF’den alınacak olan yaklaşık 10 milyar dolar düzeyindeki ek mali kaynağın tamamının taze kaynak şeklinde olacağı öğrenildi. Yetkililer, Türkiye’nin, gelecek yıl ödemesi gereken yaklaşık 5.5 milyar dolarlık geri ödemesinin, Ek Rezerv Kolaylığı’nın içeriği gereği zaten isterse erteleyebileceğini vurguluyorlar. 
     
Brekk Yeni Stand-by      Uluslararası Para Fonu IMF Türkiye Temsilcisi Odd Per Brekk de Köhler’in, Türkiye’nin reformlarını güçlendirerek, mali açığı kapatacak yeni bir stand - by anlaşmasını yönetime tavsiye edeceğini kaydetti. Brekk, Köhler’in, 10’uncu gözden geçirmenin tamamlanmasını da IMF yönetimine sunacağını bildirdi. Açıklamada, Kahkonen başkanlığındaki IMF heyetinin, gözden geçirme çerçevesindeki ekonomik gelişmeleri ve Türkiye’nin 11 Eylül’deki olayların ardından ihtiyaç duyduğu finansman konularına odaklandığı belirtildi. 
     
ABD Destekliyoruz      IMF’nin, Türkiye’nin 10 milyar dolarlık finansman açığının kapatılması amacıyla yeni bir stand - by anlaşması önermesi, ABD tarafından da desteklendi. ABD Hazine Bakanı Paul O’Neill, IMF İcra Direktörleri Kurulu’nun Türkiye toplantısının sonuçlarının IMF Başkanı Horst Köhler tarafından duyurulmasının ardından yaptığı açıklamada Türkiye’yi ve IMF’nin önerilerini övdü. 
     
Uygulama güçlü      Türkiye’nin reform politikalarını uygulama performansının çok güçlü olduğunu vurgulayan O’Neill, "IMF’nin tekliflerini dile getirmesini memnuniyetle karşıladık" dedi. O’Neill, "Türkiye’nin reform önlemlerini uygulama kararlılığıyla birlikte bu önlemlerin alınması, ekonomik büyümenin temelinin oluşturulmasına katkıda bulunacak" diye konuştu. 
     



 EKONOMİ 




















</TEXT>
</DOC>
