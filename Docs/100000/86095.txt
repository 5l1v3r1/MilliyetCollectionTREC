<DOC>
<DOCNO> 86095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun31.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Hindistan savaşı olursa İran'dan destek bekliyor 
</HEADLINE>
<TEXT>

     Pakistan'ın Tahran Büyükelçisi Cavid Hüseyin, ''İslamabad yönetiminin, Hindistan'ın saldırması halinde İran yönetiminin desteğini beklediğini'' söyledi. 
     Hüseyin, gazetecilere yaptığı açıklamada, ''Pakistan halkı ve hükümeti, Hindistan'ın saldırgan tutumuna maruz kaldığında dünyadaki barış yanlısı bütün ülkelerin, özellikle kardeş İran halkı ve hükümetinin desteğini bekliyor ve ümit ediyor'' diye konuştu. 
     Hindistan'ın Pakistan'a yönelik ''saldırganlığıyla'' İsrail'in Filistin topraklarını işgali arasında paralellik kuran Hüseyin, ''İsrail'in Filistin'in özgürlük hareketini bastırmak için izlediği siyaset ile Hindistan'ın Keşmir'in özgürlük mücadelesini yok etme siyaseti arasında ciddi benzerlik var. Bu benzerlik, İsrail ve Hindistan arasındaki yakın askeri işbirliğini düşününce şaşırtıcı değil'' dedi. 
     Hüseyin, ''Hindistan yönetiminin, uluslararası toplumun dikkatini, işgali altındaki Keşmir'de işlediği terör suçlarından başka yöne çekmek için, Pakistan'ın Keşmirli özgürlük savaşçılarına silah desteği verdiği ve Keşmir'de terör eylemlerine karıştığı iddialarında bulunduğunu, bunların asılsız olduğunu'' belirtti. 
     İran Dışişleri Bakanı Kemal Harrazi, geçen hafta Yeni Delhi ve İslamabad'ı ziyaret ederek, iki ülke yetkililerine çatışmadan kaçınmaları çağrısında bulunmuştu. 
     





</TEXT>
</DOC>
