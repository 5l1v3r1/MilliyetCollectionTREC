<DOC>
<DOCNO> 86748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun35.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran muhafazarkarlarından reformculara tehdit dolu uyarı 
</HEADLINE>
<TEXT>

     İran Meclisi'nde muhafazakar milletvekili Ali İmami Rad, ''reformcuların İslami rejime karşı bir saldırıda ABD'ye destek vermesi halinde İran'ın kan gölüne döneceğini'' söyledi. 
     Tahran Radyosu ve İRNA'nın haberine göre, Rad, mecliste yaptığı konuşmada, ''İran içerdeki hainler için ebediyen mezar ve saldırganlar için dönüşü olmayan bir bataklık olur. Savaş istemiyoruz ve bir savaşa başlamayacağız, ancak George Bush, zalim ABD Başkanı sizin yeşil ışık yakmanızla bize saldırırsa İran Kerbela'ya döner'' dedi. 
     Loristan eyaletinin Kuhdeşt kenti milletvekili Rad, ''Tahran Adliyesi'nin, yasal hakkını kullanarak herkesi rejimin genel siyasetini izlemeye davet etmesine bir grup budalanın ve onursuz insanın karşı çıktığını'' söyleyerek, ''Faşişt Amerika İran'ı terörü destekleyen ülkeler listesine koyarken ve 'şer ekseni'nin parçası ilan ederken, Amerika ile konuşmak isteyen yezitlerin, rejimin yasal kurumlarını yok etmeye çalışmaları bir rezalettir'' dedi. 
     Rad'ın, çoğunluğunu reformcu milletvekillerinin oluşturduğu 6. Meclisin performansını eleştirerek, adını vermediği bir milletvekilini ''Amerikan casusu, komünist, laik bir ailede yetişmiş ve eski şah yanlısı olmakla'' suçlaması üzerine, bazı reformcu milletvekilleri Rad'a, ''kapa çeneni'' ve ''faşist'' diye bağırdılar. 
     Tahran milletvekili Davud Süleymani, Rad'ın açıklamarının ''onur kırıcı'' olduğunu söyleyerek, Meclis Başkanlık Divanı'ndan milletvekillerinin itibarını korumak için ''kesin ve ciddi önlemler'' almasını istedi. 
     İmami Rad, bu sert açıklamasını, Tahran Adliyesi'nin Amerikan yönetimiyle görüşmeleri destekleyici haber veren basına ceza verileceği tehdidini takiben muhafazakarlar ve reformcular arasında günlerdir süren tartışmalardan sonra yaptı. 
     





</TEXT>
</DOC>
