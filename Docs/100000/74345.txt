<DOC>
<DOCNO> 74345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun05.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CIA Başkanı "Türkiye'nin desteği hayati önemde.." 
</HEADLINE>
<TEXT>

     Amerikan Merkezi Haberalma Teşkilatı CIA'in eski başkanlarından James Woolsey, Irak'ın 11 Eylül terörist saldırılarıyla bağlantılarının ''açık olduğunu'' 
     savunarak, ABD'nin bu ülkeye düzenleyeceği olası askeri operasyonda bir tek Türkiye'nin desteğinin ''hayati'' önem taşıyacağını söyledi. ABD'nin bu çerçevede Irak'a askeri harekat için Türkiye dışında hiçbir ülkenin desteğine özellikle ihtiyaç duymadığını savunan Woolsey, ''Türkiye'nin desteğine ise hayati şekilde ihtiyacımız var. Zannedersem, bu desteği almak için zorlu müzakereler gerekecek'' dedi. Woolsey, ''Kuveyt'in desteği de gerekir, ama onların desteği göreceli olarak daha kolay gelecektir. İngiltere ve Suudi Arabistan'ın desteğine de ihtiyacımız var. Ancak burada kilit ülke Türkiye'dir. Onun desteğinin alınması lazım. Diğer ülkelerin desteğini almasan, bunun çok önemli sonuçları olmayacaktır. Çünkü askeri operasyon için bizim sadece birkaç Amerikan deniz piyadesine, yani birkaç iyi adama ihtiyacımız var'' diye konuştu. Washington'daki The Brookings Institute'un uzmanlarından Michael O'Hanlon ise ''Bana göre Irak lideri Saddam Hüseyin'in El Kaide ile ilişkisine dair çok sınırlı kanıt var. Saddam için, El Kaide ile sıkı fıkı olmak intihar anlamına gelir. Büyük bir işbirliği, finansman bağlantısı, kitle imha silahları, eğitim gibi ilişkiler görmüyoruz kanıt olarak'' dedi. Saddam'ın, ABD aleyhine büyük bir girişimde bulunursa devrileceğini bildiğini ve ne yaptığına dikkat ettiğini, böylece ABD'nin, Irak liderini kutu içinde tutabildiğini söyleyen O'Hanlon, Saddam ile El Kaide arasında bağlantı çıkması halinde, ABD'nin Saddam'ı devirmeyi ''ciddi olarak'' düşünmesi gerektiğini de kaydetti. 
     






</TEXT>
</DOC>
