<DOC>
<DOCNO> 78691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko23.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "2001'de 17 milyon varil ham petrol ürettik" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Türkiye'de 1274'ü üretim olmak üzere 2980 petrol kuyusu bulunduğunu bildirdi. Çakan, ''Türkiye 2001 yılında 17 milyon 850 bin varil ham petrol üretimi gerçekleştirmiştir'' dedi. 
     Çakan, SP İstanbul Milletvekili Osman Yumakoğulları'nın konuya ilişkin yazılı soru önergesini yanıtladı. Zeki Çakan, Türkiye'de 2001 yılı sonuna kadar 1706'sı petrol arama-tespit-istikşaf-onjoksiyon kuyusu ile 1274'si petrol üretim kuyusu olmak üzere toplam 2980 kuyu açıldığını belirtti. 
     Bu kuyulardan 848'inden ham petrol üretimi yapıldığını ifade eden Çakan, bunların 29'unun Trakya, 5'inin Akdeniz ve 814'ünün Güneydoğu Anadolu Bölgesi'nde bulunduğunu vurguladı. Bu kuyulardan 2001 yılı içinde ortalama günde 49 bin varil ham petrol üretimi gerçekleştirildiğini bildiren Çakan, ham petrolün Batman, İzmir, İzmit, Kırıkkale ve Ataş rafinerilerinde işlendiğini ifade etti. 
     Enerji ve Tabii Kaynaklar Bakanı Çakan, bu yıl Türkiye'de TPAO Genel Müdürlüğü ve yabancı şirket faaliyetleri kapsamında Marmara Bölgesinde 11 arama-tespit, bir üretim, Güneydoğu Anadolu Bölgesinde 4 arama, 5 üretim, Akdeniz Bölgesi'nde 3 arama, Doğu Anadolu 
     bölgesinde 2 arama, Batı Karadeniz'de bir adet denizde arama kuyusu olmak üzere toplam 27 petrol kuyusu açılmasının planlandığını kaydetti. Çakan, şu bilgileri verdi ''Türkiye 2001 yılında 17 milyon 850 bin 201 varil ham petrol üretimi gerçekleştirmiştir. Üretilen miktarın, sektörün yarattığı katma değer dışında sadece kuyu başı fiyatı üzerinden hesaplanarak ödenen devlet hissesi esas alındığında 437.4 trilyon liralık parasal bir değeri olduğu görülmektedir.'' 
     





</TEXT>
</DOC>
