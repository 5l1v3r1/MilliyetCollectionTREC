<DOC>
<DOCNO> 91121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/spo01.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba fırtınası 
</HEADLINE>
<TEXT>

Beşiktaş’ın yeni kalecisi bir yıllık kiralık sözleşmesi imzaladı, çarpıcı açıklamalar yaptı. Kolombiyalı, "Milli Takım’ın birinci kalecisi benim. Mondragon bazen ikinci bazen üçüncü kaleci oluyor" dedi 
     CENGİZ MALGIR 

     Artık Beşiktaşlı 
     BEŞİKTAŞ’TA günlerdir beklenen transfer gerçekleşti ve Kolombiyalı kaleci Cordoba kendisini bir yıllığına kiralık olarak Siyah - Beyazlı renklere bağlayan sözleşmeye imza attı. Sabah sağlık kontrolünden geçen 32 yaşındaki tecrübeli eldiven, ardından kulüp binasına geldi. Yöneticilerle son bir kez daha görüşen Cordoba, İkinci Başkan Hüsnü Güreli ve Yıldırım Demirören’in katıldığı törende bir yıllık sözleşmeye imza attı. 
     
     Mondragon’a taş 
     KOLOMBİYA Milli Takımı’nın birinci kalecisinin kendisi olduğunu açıklayan Cordoba, "12 yıldır arkadaşız. Biz iki farklı kaleciyiz. Milli Takım’da hep ben oynarım. Mondragon bazen ikinci, bazen de üçüncü kaleci olur" dedi. Kamp dönemine kadar İstanbul’da kalacak olan Kolombiyalı file bekçisi şampiyonluk sözü de verdi. Cordoba, "100. yılda şampiyonluk mutlaka bizim olmalı. Yeni takımımı bu açıdan çok şanslı görüyorum. Zago’nun transferi de tam isabet" diye konuştu. 
     
Bilgili’nin evinde zirve      BAŞKAN Serdar Bilgili’nin evinde önceki gece Beşiktaş’ın transfer politikasıyla ilgili olarak zirve toplantısı yapıldı. Yöneticilerin yanı sıra Teknik Direktör Mircea Lucescu, menajer Sinan Engin ve yardımcı antrenör Feyyaz Uçar’ın da katıldığı toplantıda son durum değerlendirildi. Rumen hocanın, Bilgili’ye hazırlık kampı başlamadan önce bir ön libero, bir orta saha ve bir forvetin alınmasını şart olduğunu söylediği iddia edildi. 
     
Erdoğan’dan güreş atağı      BEŞİKTAŞ Asbaşkanı Levent Erdoğan, Türk sporuna damgasını vuran Karamürselli pehlivanları bir çatı altında topladı. Tarihi Kırkpınar Güreşleri’nde dokuz kez birinci olan Ahmet Taşçı’nın yanı sıra Ekrem Yavuz, Mehmet Yılmaz ve Gökhan Arıcı gibi isimler de bu yıl Sarayiçi’nde Karamürsel Levent Erdoğan Yağlı Güreş Spor Kulübü adına başpehlivanlık mücadelesi yapacak. 
     
Camara müjdesi      "Hemen getiririz" 
     BEŞİKTAŞ Yönetim Kurulu Üyesi Fikret Orman, Senegalli Camara’nın transferinde büyük aşama kaydettiklerini açıkladı. Orman, Dünya Kupası’nda yıldızlaşan genç futbolcu için anlaşma aşamasına geldiklerini dile getirip, "Görüşmelerimiz olumlu yönde ilerliyor. Teknik Direktörümüz Lucescu isterse, bu futbolcunun transferinin bitirilmesi için hemen kolları sıvarız" diye konuştu. 
     
     Pancu beklemede 
     PASCAL Nouma’dan vazgeçen Beşiktaş’a Rumen futbolcu Pancu haber gönderdi "Gelmek istiyorum." Lucescu ile her şartta anlaştığını açıklayan Rapid Bükreş’in golcüsü, "Seni alacağım demişti. Tatilim biter bitmez kendisiyle bir kez daha görüşeceğim. Beşiktaş’ta oynamak benim için çok büyük gurur olur. Lucescu’nun bu sözünü tutacağına inancım tam" diye konuştu. 
     



 SPOR 


































</TEXT>
</DOC>
