<DOC>
<DOCNO> 87765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/guncel/gun01.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçın 87. dakikası ve Ankara Karum... 
</HEADLINE>
<TEXT>
Herkesin eli işte gözü maçtaydı .. 
Türkiye’de dün saatler 12.00’yi gösterdiğinde iş yerlerinde, okullarda, yollarda, kısaca her yerde hayat bir anda durdu 
     İSTANBUL Milliyet HABER MERKEZİ 

     Türkiye, 48 yıllık özlemin ardından, Dünya Kupası finallerinin ilk karşılaşmasında Brezilya karşısına çıkarken Türkiye’de hayat adeta durdu. Saatler 12.00’ye yaklaşırken, ana caddelerde, meydanlarda ne araç kaldı ne de insan... Pekçok iş yerinde, işverenlerin hoşgörüsü sayesinde çalışanlar maçı dev ekrandan izleme lüksüne kavuşurken öğrenciler okulu kırıp cafelerde televizyonun karşısına geçti... Kahveler ve birahanelerde oturacak yer kalmadı... Dükkanı bırakamayan esnaf ise kapı önüne yerleştirdiği televizyonlardan Milli Takımı izledi. 
     Taksim bir dolu bir boş 
     İstanbul’da Taksim Meydanı gençlerin buluşma noktası oldu. Maçtan bir saat önce saçlarını kırmızı beyaza boyamış gençler ellerinde bayraklarla meydana gelip, Tarkan’ın Milli Takım için bestelediği şarkı eşliğinde tezahürat etti. Taksim’i "Türkiye" sloganlarıyla inleten grup, saatler 12.00’ye yaklaşırken de meydanda dev ekran kurulmadığı için çevredeki kahvehane ve kafeteryalara akın ettiler. Karşılaşma boyunca Taksim, Boğaziçi Köprüsü, Dolmabahçe, Eminönü, Sultanahmet ve Bakırköy meydanları son yılların en sakin trafiğine tanıklık etti. 
     
     Öğrenciler okulu kırdı 
     Normal günlerde "İğne atsan yere düşmeyecek" kadar kalabalık olan İzmir Konak Meydanı da dün maç saatlerinde bomboştu. Adana’da beyaz eşya satıcıları bütün televizyonları TRT 1’e ayarlayıp yoldan geçenlere de maçı izletti. Maç heyecanı Hasan Şaş’ın memleketi olan Adana’nın Karataş ilçesinde ise bir başkaydı. Hasan’ın golüyle çılgına dönen Karataşlılar, 2- 1’lik yenilgiyle yıkıldı. Sivas’taki birçok okulda ise öğrencilerin maç saatinde okulu kırması yüzünden ders yapılamadı. Bursa’da maçın başlama saatinde trafiğin yoğun olduğu caddeler büyük ölçüde boşalırken, maaşlarını almak için banka önlerinde kuyruğa giren emekliler ise milli heyecanı bir kenara bırakıp, paralarına kavuşmayı bekledi. Bursa Emniyet Müdürlüğü de nezarethanede bulunan zanlıları maçı izleme keyfinden mahrum bırakmadı. Maç heyecanına kapılan zanlılar ise haklarındaki soruşturmayı iki saatliğine unutuverdi. 
     
     Eyleme ara verdiler 
     Kocaeli Adliyesi’nde de duruşmalar kısa zamanda bitirilirken bazıları ertelendi. Diyarbakır’da kahvehanelerde yer bulamayanler ise elektronik eşya satan dükkanların önünde televizyonlarda karşılaşmayı izlediler. Özelleştirme İdaresi’nce kapatılmasına karar verilince eyleme başlayan Adapazarı Şeker Fabrikası işçileri de, karşılaşma sırasında eyleme ara verdi. Maçı Elazığ’da izleyen Bağımsız Milletvekili Mehmet Ağar ile İbrahim Tatlıses, oldukça heyecanlandılar. Ağar ve Tatlıses, hop oturup hop kalktılar. 
     Antalya’da da yerli ve yabancı turistler, galip duruma gelmemizin ardından animatörlerin yaptığı şovlarla coştu. Ancak ikinci yarının başında gelen goller herkesin moralini bozdu. 
     



 GÜNCEL 

















</TEXT>
</DOC>
