<DOC>
<DOCNO> 93352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur16.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas katliamı miting ile anıldı 
</HEADLINE>
<TEXT>

     2 Temmuz 1993'te Sivas'ta konakladıkları Madımak 
     Oteli'nde katledilen 35 aydın, yazar ve sanatçı bugün Ankara'da yapılan miting ile anıldı. 
     Pir Sultan Abdal Derneği'nin çağrısı ile yapılan 'Sivası Unutturmayacağız' mitingi Ankara'da yaklaşık 3 bin kişinin katılımıyla yapıldı. SHP, CHP, ÖDP, EMEP, HADEP, TKP, DİSK, TESK, İHD, TUMOB ve çok sayıda alevi derneğinin katıldığı mitingde Sivas katliamı 9'uncu yılında lanetlendi. Sabah saatlerinde Toros Sokak'ta toplanan örgütler Sıhhiye Köprüsü üzerinden Abdi İpekçi Parkına yürüdü. 
     Sık sık, "Sivasın hesabı sorulacak" sloganları atılan mitingde Pir Sultan Abdal Kültür Derneği Başkanı Kazım Genç, bir konuşma yaptı. Genç, Sivas'ı unutturmak isteyenlerin, yeni katliamlara zin hazırlamaya çalıştıklarını belirterek, "Sivası unutmayacağız, unutturmayacağız. Sivası unutmak kendimize halkımıza ihanettir. 
     Şeriata, faşizme geçit vermeyeceğiz. Eğer güçlerimizi birleştirirsek, şeriata ve faşizme geçit vermeyiz" dedi. Kazım Genç, Madımak yangının henüz aydınlatılmadığını kaydederek, "Dönemin siyasi yetkilileri hesap vermeli, olay aydınlatılmalıdır" diye konuştu. 
     TESK Başkanı Sami Evren de yaptığı konuşmada, demokrasi güçlerine birleşme çağrısında bulunarak, "Yıllardır derin devlet anlayışıyla devleti yönetenlerin hesap vermesi gerektiğini" söyledi. Katliamda yakınını kaybeden Mehmet Gündüz'de, "35 canımız gitti. Milyonlarca geri geldiniz" diye kalabalığa seslendi. 
     Yenimahalle Belediye Başkanı Tuncay Alemdaroğlu ve DİSK Başkanı Süleyman Çelebenin de katıldığı miting Kenan Şahbulak ve Filiz Gündüz'ün müzik dinletisiyle sona erdi. 
     





</TEXT>
</DOC>
