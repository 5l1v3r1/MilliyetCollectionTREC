<DOC>
<DOCNO> 54341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun13.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin AB'ye giriş kapısı Kıbrıs'tır" 
</HEADLINE>
<TEXT>

     Türkiye-AB Karma Parlamento Komisyonu KPK Eşbaşkanı Daniel Cohn Bendit, ''Türkiye'nin AB'ye giriş kapısı Kıbrıs'tır. Eğer Türkiye ve Yunanistan Avrupa'nın genişlemesini bloke edecek olurlarsa, bu muazzam bir kriz oluşturacaktır'' dedi. 
     Conrad Otel'de yapılan Türkiye-AB KPK 48. Toplantısı'nın sona ermesinin ardından düzenlenen basın toplantısında konuşan Bendit, 2 günlük toplantıda tüm partnerlerinin, ''Türkiye'nin AB'ye entegre olması'' hedefine kilitlenmiş olduğunu gördüğünü ve bunu çok sevindirici bulduğunu söyledi. 
     Bendit, konunun somut olarak ele alınmadığını gördüğünü dile getirerek, ''Eğer biz hedefe kilitlenmişsek, bunun zor bir yol olduğunu kabul etmemiz gerekir. Ancak zor bir yoldan geçerek, Türkiye AB'ye entegre ve AB'nin tam üyesi olabilir'' diye konuştu. 
     Demokratik reformlara bakıldığında anayasa değişikliklerinin büyük önem taşıdığını kabul ettiklerini, ancak bunların demokratik bir gerçek haline dönüşmesinin uzun bir süreci gerektirdiğini kaydeden Bendit,''Bugün tutuklanan insanlara hala işkence uygulanıyorsa bundan endişe duyarız. Düşünce ve gösteri özgürlüğü kağıt üzerinde kalmamalıdır. Ölüm orucundakilerle ve avukatlarıyla bir orta yol bulmaya çalışın'' dedi. 
     
     Türk vatandaşlarının vize sorunu 
     Bendit, görüşmelerde sosyal grupların temsilcilerinin, Avrupa ülkelerinin Türk vatandaşlarına vize konusunu ele alış şeklini eleştirdiklerini belirterek, ''Haklıdırlar. Bu bir skandaldır. Bu konuda Avrupa Parlamentosu'nda inisiyatif alma vakti geldi. Buna bir çözüm bulmak ve bunun için hükümetlerimize çağrıda bulunmak zorundayız'' şeklinde konuştu. 
     AB ülkelerinin, vize konusunda Avrupa İnsan Hakları Mahkemesi'nin AİHM aldığı karara Türkiye açısından uymak zorunda olduğunu vurgulayan Bendit, Türk hükümetinin de bu mahkeme kararlarına uyma zorunluluğu bulunduğunu bildirdi. 
     Bendit, ''Türk hükümeti, Leyla Zana ve diğer parlamenterlere tekrar özgürlüklerini verir, yeniden yargılanmalarına fırsat sağlarsa, bu son derece olumlu, demokratik bir teyit olur'' dedi. 
     Avrupa Güvenlik ve Savunma Kimliği AGSK konusuna da değinen Eşbaşkan Bendit, şunları kaydetti 
     ''Türk kamuoyuna ve hükümetine sesleniyorum AB'nin kendi özerk savunmasına sahip olması isteğini bloke etmek ve AB'nin NATO yeteneklerinden gerektiği zaman değil vaka bazında yararlanmasına imkan sağlamak, Türk halkının çıkarlarına ve Türkiye'nin Avrupa'daki geleceğine ters düşer. AB'nin, siyasi, sosyal, ekonomik ve askeri bağımsızlığa ihtiyacı vardır. NATO'nun veya herhangi bir üyesinin 'evet' veya 'hayır' cevabına bağımlı olmak, AB'nin özerkliğiyle bağdaştırılamaz. Türkiye'nin diğer adaylarla aynı statüye sahip olması lazım. Olumlu veya olumsuz ayrıcalıklı bir uygulama Türkiye'ye yapılmamalıdır.'' 
     
     Türkiye'nin AB üyeliği ve Kıbrıs 
     Bendit, Kıbrıs konusunda ''açık konuşacağını'' belirterek, bu konunun Türkiye'de ''duygusal boyutları'' bulunduğunu ve Kıbrıslı Türkler'in güvenliğinin sağlanmasına imkan veren bir çözüm olması gerektiğini bildiğini söyledi. 
     ''Kıbrıs'ın kuzeyi ve güneyiyle özerk olması gerektiğini'' ifade eden Daniel Cohn Bendit, sözlerini şöyle tamamladı 
     ''Bu da Türkiye'nin AB'ye girişinin anahtarını teşkil eder. 
     Türkiye'nin AB'ye giriş kapısı Kıbrıs'tır. Eğer Türkiye ve Yunanistan, Avrupa'nın genişlemesini bloke edecek olursa, bu muazzam bir kriz oluşturacaktır. Ve bu kriz sonucunda Türk nüfusu ve halkının menfaatine hizmet edilmeyecektir. 
     Gelin Kıbrıs'ta federal bir devlet kuralım. Yunanistan ve Türkiye garantör olsun, bir de büyük garantör olarak AB bulunsun. Özerk, siyasi savunma yetenekleriyle Ada'da yaşayan tüm vatandaşların güvenliğini garanti altına alan kurum AB olsun. Bu şekilde AB, Kıbrıs'ın bütününü entegre etsin. Siz Kıbrıs'ın önünü açtığınız takdirde, Türkiye'nin de AB'ye giden yolda önünü açmış olacaksınız. 
     Bu, önümüzdeki günlerde Türkiye'nin tam üyeliği için çok önemli bir şans. Bu şansı kaçırmayın. Yanlış milliyetçilik nedenleriyle yanlış kararlar almayın.'' 
     






</TEXT>
</DOC>
