<DOC>
<DOCNO> 73301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sontur09.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da, kadın otostopçuların şeytan tuzağı 
</HEADLINE>
<TEXT>

     İstanbul'da, otostop yaparak bindikleri 5 otomobili çaldıkları iddia edilen 2 kadın ile erkek arkadaşları olan 2 kişi yakalandı. 
     Asayiş Şube Müdürlüğü Oto Hırsızlık Büro Amirliği'nden yapılan açıklamaya göre, ''2 genç kadının otostopla bindikleri otomobilleri çaldıkları'' yolundaki ihbar üzerine başlatılan çalışmalar sonucu, olayın failleri oldukları gerekçesiyle Dilek Deniz 27 ve Özlem Belkol 24 ile erkek arkadaşları Veli Gence ve Yener Elbaşı gözaltına alındı. 
     Sorguları yapılan bu kişilerden Dilek Deniz ve Özlem Belkol'un, İstanbul'un çeşitli semtlerinde otostop yaparak durdurdukları otomobillere bindikleri, kısa süre sonra da su veya sigara isteyerek sürücülerinin araçtan inmesini sağladıkları anlaşıldı. 
     Deniz ve Belkol'un, bu sırada arkadan başka araçla kendilerini takip eden Veli Gence, Yener Elbaşı ve Timur Cıncık'ın yardımıyla otomobilleri çaldıkları belirlendi. 
     Bu yöntemle çalınan 5 otomobilden 2'sini ele geçiren polis, grupla birlikte hareket ettiği belirtilen Timur Cıncık'ı yakalamaya çalışıyor. 
     






</TEXT>
</DOC>
