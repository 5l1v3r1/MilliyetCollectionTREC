<DOC>
<DOCNO> 86015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/siyaset/siy03.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Zirvesi 7 Haziran’da 
</HEADLINE>
<TEXT>

Sezer, AB’nin tartışılacağı liderler zirvesini, 7 Haziran’da ya da haziranın ikinci haftasında yapmayı düşündüğünü söyledi 
     Resmi bir ziyaret için Arnavutluk’ta bulunan Cumhurbaşkanı Ahmet Necdet Sezer, gazetecilerin, AB konusunda yapılacak liderler zirvesiyle ilgili sorularını yanıtladı. Zirve için 7 Haziran tarihini belirlediğini, ancak bunun olmaması halinde haziranın ikinci haftasına sarkabileceğini söyleyen Sezer, "AB treninin kaçtığını düşünmüyorum. Kaçmaması için de toplantıya gerek duyduk" dedi. 
     Sezer, Ankara’ya dönüşünde yaptığı açıklamada da, AB konusunun partilerüstü bir konumda bulunduğunu, bu nedenle iktidar ve muhalefet partilerini toplamayı düşündüğünü vurguladı. Çankaya Köşkü’ndeki toplantıda, 2002’de çıkarılması planlanan uyum yasalarıyla ilgili ortak görüş oluşturmayı hedeflediğini kaydeden Sezer, "AB’ye tam üyelik yönelimimiz, toplumumuzun büyük bir kesiminde desteklenen bir çağdaşlaşma tasarısıdır" diye konuştu. AKP lideri Tayyip Erdoğan, kendilerine henüz bir davet ulaşmadığını belirtirken, SP Genel Başkanı Recai Kutan da, Sezer’in zirve kararını olumlu karşıladıklarını vurguladı. 
     



 SİYASET 












</TEXT>
</DOC>
