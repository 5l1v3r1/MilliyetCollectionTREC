<DOC>
<DOCNO> 66762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/yazar/sazak.html </URL>
<DATE> 2002/02/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Saddam değişir mi 
</HEADLINE>
<TEXT>

     Başbakan Ecevit'in ABD'nin olası saldırı hazırlığı karşısında Irak liderliğini "savaşa meydan vermemek üzere ülkesini BM denetçilerine" açması yönündeki uyarı mektubuna Bağdat'ın verdiği yanıt, "Saddam değişmemiş" yargısını doğurdu. 
     Saddam değişir mi 
     Aslında bu sorunun yanıtını en iyi Ecevit biliyor. 
     1992 sonunda, Çekiç Güç'ün Kuzey Irak'taki etkinliğinin arttığı dönemde Bağdat'a yaptığımız ziyaret sırasında Saddam Hüseyin, Türkiye'nin Körfez krizinde "tarafsız kalmayarak" üslerini ABD'ye açmasını eleştirmişti. 
     Saddam türü diktatörlerin, ülke dışındaki koşullar ne olursa olsun olayları yorumlarken sergiledikleri "saplantılı" bir mantık var Örneğin Saddam Hüseyin, ABD'nin ve koalisyon güçlerinin Irak Kuveyt'ten çekilmezse Bağdat'ı ağır şekilde bombalayacağını bilmesine karşın geri adım atmadı. 17 Eylül'deki ilk görüşmemizde, Irak yönetiminin "savaşı göze aldığını" görmüştük. 
     Savaşın bitiminde ise Bağdat bu kez Irak'ın bölüneceği kaygısına kapıldı. Saddam'a göre ABD yönetimi, özellikle Kuzey'de 36'ncı paralelin üzerinde güvenlik bölgesi oluşturmakla niyetini dışa vurmuştu. 
     Bağdat'a gönderilmek istenen BM denetçilerinin hedefi ise kitle imha silahlarının imhasından çok, ülkenin savunma stratejisini ve teknolojik potansiyelini tümüyle çökertmek ve Saddam Hüseyin'in yerini saptamaktı. Irak'ın güçlü adamı Tarık Aziz, Bağdat yönetiminin bu inancını, "Buraya gelen heyetlerin başkanımızın yerini bulmaya çalıştıklarını biliyoruz" diye açıklamıştı. 
     Ecevit'in İkinci Dünya Savaşı ertesinde Almanya ve Japonya örneğinden hareketle kapsamlı bir silah indirimi konusunda yaptığı çağrıya Saddam Hüseyin, Aralık 1992'de şu yanıtı vermişti 
     "Irak'la ilgili durum farklıdır. Almanya ve Japonya'ya uygulanan askeri sınırlamalar savaş sonrasında müttefiklerin kendilerini koruma amacına yönelikti. Irak'a karşı güdülen amaç ise ülkeyi yıkıp harabeye çevirmekti. Bunun içinde Irak ordusunu yok etme niyeti de vardı. 
     Körfez Savaşı'ndan önce, bölgenin silahtan arındırılması girişimlerini destekleyeceğimizi açıklamıştık. Bölgeyi kitle imha silahlarından, nükleer, kimyasal ve biyolojik silahlardan arındırılmış olarak görmek istediğimizi açıklamıştık." 
     Saddam bugün de aynı noktada ama bu sözlerin pratikte fazla bir geçerliliği yok. 
     Ecevit'in dediği gibi Saddam değişmez 
     Bağdat, BM kanalıyla diplomasi atağı yapmasına karşın ABD yönetimi Irak'a yönelik yeni bir kuşatma başlatmaya kararlı. Dick Cheney'nin marttaki Ortadoğu ziyareti de Irak, İran ve Kuzey Kore'yi "kötülükler ekseni" olarak ilan eden "Bush doktrini"nin hayata geçirilmesinin ilk adımıdır. Askeri seçenek ufukta gözüküyor. 
     Ankara, Saddam'ı uyarmakla üzerine düşeni yaptı. 
     Ecevit'ten günah gitti. 
     
     







Kültür mirası 


Tayland dumanı 


Saddam'dan çifte tavır 


Koalisyon hükümeti 
ağır sorumluluk altında 


Usta - çırak kapışması 


Ölü çocuklar diyarı 


Türkiye nasıl yaratılır 


Kültürlerin dansı... 


Sevgililer Günü hayatımıza nasıl girdi 


Beyaz yakalılar mahkemeleri’ 


Bölükbaşı bir vilayete bedeldi... 


Saddam değişir mi 


Banka yönetim kurulunun ilk gündem maddesi 


Tam bir kaos 


Anılar ve Olaylar 


Cumhuriyet işadamı’ 


Bu da benim gümrük anketim 


</TEXT>
</DOC>
