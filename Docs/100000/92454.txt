<DOC>
<DOCNO> 92454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko34.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Avrupa Birliği toplumsal amaç " 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, AB'ye üyelik konusunda elde edilecek bir başarının Türk ekonomisi için çok önemli olduğunu belirterek, bu konuda her türlü çabanın sarfedilmesi gerektiğini söyledi. 
     Bu konuda çok önemli günler içinde bulunulduğuna dikkat çeken Derviş, ''AB bence, Türkiye'nin çok önemli toplumsal amacı. Ben de ileride yapacaklarımda bunu bir boyut olarak kabul ediyorum politika olsun üniversite olsun. Vatandaş olarak da bunun önemine inanıyorum, her vatandaşın kendi alanında bu konuda katkıda bulunması iyi olur diye düşünüyorum'' dedi. 
     Zürih'te toplanan Türkiye-İsviçre İş Konseyi ortak toplantısında bir konuşma yapan Derviş, Türkiye'de son haftalarda yaşanan belirsizliğin piyasaları olumsuz etkilediğini belirterek, Başbakan Bülent Ecevit'in rahatsızlığından kaynaklanan bu belirsizliğin bir an önce ortadan kaldırılması gerektiğini söyledi. Başbakanın, DSP'nin bugünkü TBMM Grup Toplantısına katılmasından memnuniyet duyduğunu dile getirdi. 
     Zürih'de yapılan ve finans, tekstil ve enerji konularında yuvarlak masa toplantıları ile şirketlerarası ikili görüşmelerin yapıldığı toplantıdaki konuşmasında, işadamlarına Türkiye'nin büyüme potansiyeli çok yüksek bir ülke olduğunu anlatan Derviş, AB ile görüşmelerin hızlanmasının yatırımcılar için uzun dönemde daha rahat bir atmosfer oluşturacağına dikkat çekti. Dün de Kanada da toplanan İş Konseyine katıldığını belirten Derviş, işadamlarına, ''Eninde sonunda Avrupa'daki yerimizi alacağımızı söyledim'' dedi. 
     Türkiye'den Dış Ekonomik İlişkiler Konseyi DEİK üyesi 35, İsviçre tarafından da 40 şirket temsilcisinin katıldığı ortak toplantıda, Türkiye'deki ekonomik gelişmeleri anlatan Derviş, kamu bankaları sorununun çözüldüğüne de dikkat çekerek, piyasaların kendini koruma mekanizmasının eskiye göre çok daha güçlü olduğunu söyledi. 
     Derviş, son günlerde bütün dünyada finans piyasalarında dalgalanma yaşandığını, Türkiye'de de bunun yansımalarının görüldüğünü, ancak dalgalanmaların ekonomiyi eskiye göre çok daha az etkilediğini söyledi. 
     Türkiye'deki reformların kendisine maledilmesinin abartılı olacağını da belirten Derviş, Türkiye'de zaten hazır olan politikaların ve hazırlıkların yaşama geçirildiğini söyledi. 
     Çıkışta gazetecilere açıklama yapan Derviş, dış yatırımcıların sürekli AB ile ilgili sorular sorduğuna dikkat çekerek, AB konusunda bir başarının ekonomiye çok iyi geleceğini ve herkesin bu konuda çaba sarfetmesi gerektiğini söyledi. 
     Derviş yarın Crans Montana forumuna katılarak bir dizi konuşma yapacak ve ikili görüşmelerde bulunacak. 
     





</TEXT>
</DOC>
