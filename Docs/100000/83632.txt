<DOC>
<DOCNO> 83632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/siyaset/siy01.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’a mal varlığı soruşturması 
</HEADLINE>
<TEXT>
Ve hesap zamanı’ geldi 
Partisinin gelirleri ve kendisinin mal varlığı konusundaki sorulara şimdiye kadar "Zamanı geldiğinde açıklarız" diyen Tayyip Erdoğan hakkında, haksız mal varlığı edindiği’ iddiasıyla soruşturma başlatıldı 
     ANKARA Milliyet 

     İstanbul Büyükşehir Belediye Başkanlığı sırasında belediyenin açtığı ihalelerden haksız kazanç elde ettiği ve bu paraları genel başkanı olduğu AKP’nin kuruluşunda kullandığı belirtilen Recep Tayyip Erdoğan için "hesap verme zamanı" geldi. 
     Ankara Cumhuriyet Başsavcıvekili Bekir Selçuk, partisinin gelirleri ve kendisinin mal varlığı konusundaki sorulara şimdiye kadar, "Zamanı geldiğinde açıklarız" diyen Erdoğan hakkında, "haksız malvarlığı edindiği" iddiasıyla soruşturma başlattı. 
     
     23 Mayıs’ta ifade verecek 
     Kamuoyuna yansıyan iddialar üzerine re’sen soruşturma başlatan Selçuk, Erdoğan’ın malvarlığını incelemeye aldı. Selçuk’un, Erdoğan hakkındaki soruşturmayı, "Nereden Buldun Yasası" olarak bilinen 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu’na muhalefet etmek suçundan yürüttüğü belirtildi. Soruşturma kapsamında, ifade vermesi için davetiye çıkarılan Erdoğan’ın, 23 Mayıs’ta ifade vermesinin beklendiği kaydedildi. 
     Erdoğan hakkındaki soruşturma sonunda, kişisel mal varlığının yanında partisine aktarılan paraların da nereden sağlandığı gündeme gelebilecek. Partiye doğrudan Erdoğan kanalıyla aktarıldığı iddia edilen paraların Siyasi Partiler Yasası’na aykırı olduğu belirlenirse parti hakkında da kapatma davası açılabilecek. Ancak bu soruşturmayı Ankara Başsavcılığı yerine Yargıtay Başsavcılığı yürütecek. 
     Ankara Başsavcılığı, soruşturmada partiye haksız ve yasadışı kazanç sağlandığını belgelerse, bu delillerle birlikte Yargıtay Başsavcılığı’na suç duyurusunda bulunabilecek. 
     
     Erdoğan Bunlar olağan şeylerdir 
     AKP il başkanları toplantısının ardından açıklama yapan Erdoğans ise, kendisi hakkında "haksız mal varlığı edindiği" iddiasıyla soruşturma başlatılması konusunda, "Böyle bir şey söz konusu değildir" dedi. Bunun, mal beyanları arasındaki kalem değişikliklerine ilişkin bir davet olduğunu belirten Erdoğan, "Bu davete gidip o farklılıkları izah edeceğiz. Mal varlıkları hem artar hem eksilir, bunlar olağan şeylerdir" diye konuştu. 
     
Teşkilatların ön seçim isyanı      AKP’nin iki gündür Ankara’da yaptığı il başkanları toplantısında ön seçim kavgası çıktı. Genel Başkan Recep Tayyip Erdoğan’ın, tüzükte ön seçimi zorunlu olmaktan çıkarmasına teşkilatlar isyan etti. Kocaeli İl Başkanı Nihat Ergün başta olma üzere birçok il başkanı yapılan değişikliğin demokratik açıdan uygun olmadığı eleştirisinde bulunarak, "Madem değiştirecektiniz, baştan niye böyle bir söylem içine girdiniz. Bu yapılan büyük yanlıştır" dedi. Bir parti üyesinin ön seçimde oy kullanması için bir yıllık üye olması gerektiğini belirten Erdoğan ise, "Baskın seçim olursa, bırakın ön seçim yapmayı seçime bile girememe riskimiz vardı. Bunun için yaptık" diye konuştu. 
     



 SİYASET 













</TEXT>
</DOC>
