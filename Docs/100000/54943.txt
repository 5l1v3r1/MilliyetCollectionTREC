<DOC>
<DOCNO> 54943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur08.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cezaevinde 7 kişinin öldürülmesinin sorumlusu Sedat Peker" 
</HEADLINE>
<TEXT>

     Bayrampaşa Cezaevi'nde 7 kişinin öldürülmesi olayına karıştığı gerekçesiyle Eskişehir Özel Tip Cezaevi'nde tutuklu olarak bulunan Hakan Çillioğlu, İstanbul Devlet Güvenlik Mahkemesi'nin DGM talimatıyla tanık olarak ifade verdi ve Bayrampaşa Cezaevi'nde 7 kişinin öldürülmesi olayının sorumlusunun Sedat Peker olduğunu iddia etti. 
     Geniş güvenlik önlemleri altında Eskişehir Ağır Ceza Mahkemesi'ne getirilen Çillioğlu, basına açık olarak alınan ifadesinde, Bayrampaşa Cezaevi'nde 7 kişinin öldürülmesi olayıyla ilgili olarak Eyüp 1. Ağır Ceza Mahkemesi'nde sanık olarak, DGM'de ise tanık olarak ifade verdiğini, gerçekte suçlu olduğunu ve DGM'de de sanık olarak yargılanmak istediğini söyledi. 
     Kenan Ali Gürsel'in kendisini öldüreceğini daha önce yazıyla bildirdiğini belirten Çillioğlu, bu olayın daha sonra İstanbul Cumhuriyet Başsavcısı tarafından bizzat açıklandığını da hatırlatmak istediğini ifade etti. 
     Sedat Peker'in olaydan önce kendisini ziyarete geldiğini kaydeden Çillioğlu, olaydan sonra ifade verdiğini ancak ifadesini savcı Osman Bektaş'ın isteği doğrultusunda değiştirdiğini iddia etti. Çillioğlu daha sonra da cezaevi yönetiminin kendisini Sedat Peker'le telefonla görüştürdükerini öne sürdü. 
     7 kişinin öldürülmesi olayıyla aslında bir ilgisinin olmadığını 
     ifade eden Çillioğlu, ''Bu olaya beni Sedat Peker ve eniştesi Necmi Otyakmaz dahil etmiştir. Eskişehir Cezaevi'ne getirildikten sonra Sedat Peker'in basına verdiği ifadelere istinaden benim Alaaddin Çakıcı ile karşı karşıya getirilmek istendiğimi anlayınca, durumu anlatmak için başsavcıya, Adalet Bakanlığı'na dilekçe ve mektuplar yazdım'' dedi. Şu anda halen baskı altında olduğunu öne süren Çillioğlu şunları söyledi ''Bu olay Sedat Peker'in azmettirmesi, Metin Çoruh ve Mesut Yalçın'ın da silah kullanması ile gerçekleşti. Ben Alaaddin Çakıcı'dan korkmuyorum, ayrıca bu olaydan Sedat Peker sorumludur.'' Çillioğlu daha sonra, geniş güvenlik önlemleri altında halen tutuklu olarak kaldığı Eskişehir Özel Tip Cezaevi'ne götürüldü. 
     






</TEXT>
</DOC>
