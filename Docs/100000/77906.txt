<DOC>
<DOCNO> 77906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/spor/bbas.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Siyasi neden yok" 
</HEADLINE>
<TEXT>

Ülker Menajeri Lütfi Arıboğan, sigorta şirketlerinin kendilerini sigortalamaması üzerine huzursuzluğun iyice arttığını ve İsrail’e gitmekten vazgeçtiklerini söyledi 
     GÖKHAN TÜRE 

     Prestij kaygısı 
     MACCABİ Tel Aviv’le dün akşam yapacağı Avrupa Ligi maçı için İsrail’e gitmekten son anda vazgeçen Ülker’in Menajeri Lütfi Arıboğan, kararı almalarında sportif ve prestij kaygıların yattığını, siyasi neden bulunmadığını söyledi. Arıboğan, "Bu maçı oynayacaktık. Ancak Türkiye’deki sigorta şirketleri, olağanüstü şartlar nedeniyle bizi sigortalamak istemediler. Bu, takım içindeki huzursuzluğu da son derece arttırdı" dedi. 
     
     "Haksız değiliz’ 
     ARIBOĞAN, takımın yarısının, seyahate gelmemek üzere karar aldıklarını öğrenince, eksik kadro ile sahaya çıkmaktansa, maçı oynamamayı doğru bulduklarını da ifade etti. Menajer, "Bir Türk takımının imaj kaybına uğramamasını sağlamayı amaçladık. ULEB açısından bu bir disiplin sorunu. Ama haksız olduğumuzu düşünmüyoruz. Kararımızı bu sabah dün sabah ULEB ve Maccabi Tel Aviv Kulübü’ne bildirdik" ifadelerini kullandı. 
     
     Hükmen yenilgi 
     ÜLKER’İN Tel Aviv’e gitmemesi nedeniyle alacağı cezanın da dört - beş günden önce netlik kazanmayacağı ULEB yetkililerince açıklandı. Cezanın 20 - 0 hükmen yenilgi ve 10 bin dolar para cezasını aşmayacağı, ligden ihraç edilme tehlikesinin bulunmadığı da öğrenildi. Öte yandan Ülker yönetimi, ULEB ve Maccabi Tel Aviv’in kendilerine yaptığı maçı cumartesi günü oynama teklifini, dün akşamki toplantıda geri çevirme kararı aldı. 
     
Canlı bomba korkuttuTuruncu-Yeşilli oyuncular, İsrail’de sürekli gündeme gelen canlı bomba tehlikesi yüzünden, ailelerinin gitmelerini kesinlikle istemediğini belirttiler 
     HARUN ERDENAY 
     "Yedi oyuncu gitmek istemedi. Ama ben bu yedi oyuncu arasında yer almıyorum. Milanlı oyuncuların gitmemesi, sigorta şirketlerinin bizi sigorta etmemesi korkularımızı artırdı. Gitmek istemiyorum dedim. Karar ne yönde alınırsa uyacaktım." 
     
     QUADRE LOLLİS 
     "Gitmeyi kesinlikle istemiyordum. Resmen savaşın yaşandığı, canlı bombaların patladığı ülkenin hangi şehri, ne kadar güvenli olursa olsun gitmem. Bunun için de suçluluk duygusu hissetmiyorum. Herkesin buna saygı duymasını bekliyorum." 
     
     KEREM GÖNLÜM 
     "Lollis, Her türlü cezaya razıyım, gitmeyeceğim’ dedi ve olumlu karşılandı. Lollis canını düşünüp gitmiyor da, biz niye gidiyoruz diye düşündüm. Yönetime düşüncemizi bildirdik. Lollis gitmeseydi zaten hiç birimiz havalimanına bile gitmeyecektik." 
     
     ZAZA PACULİA 
     "Hayatımda silah bile görmemiş biriyim. Tabii ki ben de böyle bir kaosun yaşandığı ülkeye gitmek istemiyordum. Açıkçası korktum. Eğer gitme yönünde bir karar verilseydi de, ne yazık ki uymayacaktım. Sonuçta herkes kendi hayatından sorumludur." 
     
Beşok şaşırdı      MACCABİ Tel Aviv’in formasını giyen Hüseyin Beşok, Ülkerspor’un Tel Aviv’e gitmeyişini "beklenmedik bir olay" diye niteledi. Beşok, şaşırdığını ifade ederek, şunları söyledi "Hayati bir tehlike olsa ben burada olmam. Şu anda Türk restoranında yemek yiyorum. İsrail’de bu kararı duyan herkes üzüldü ve şaşırdı. Tel Aviv gerçekten çok güvenli. Türkiye’de de zaman zaman aynı sorunları yaşadık. İnsanların endişe etmesi doğal. Ama her şey dışarıdan göründüğü gibi değil. Bu kadar büyük tepki gösterilmemeliydi." 
     
Maccabi şaşkın      ÜLKER’İN kararı, Maccabi Tel Aviv’de şoka neden oldu. Başkanı Shimon Mizrahi, Ülker’e sitem ederek, "Eurolig seviyesinde böyle bir şey olmamalıydı" dedi. Başkan, "Türkiye’de de terör olaylarından dolayı birçok insan öldü. Bu gibi durumlarda Maccabi her zaman İstanbul’a geldi ve maça çıktı. Bir kez İstanbul’da oynadığımızda yakınımızda bomba bile patlamıştı" diye konuştu. 
     MİZRAHİ, Ülker’in Eurolig’e girmesi için destek olduğunu hatırlattı ve "Efes Pilsen’in engellemesine rağmen katkım olmuştu. Ne yazık ki, bu konudaki samimiyetsizlik beni üzdü. Her türlü güvenliği sağlayacağımıza dair söz vermiştik" dedi. ABD’li gard Ariel McDonald "Oyuncuların ne hissettiğini anlayabiliyorum. Ama niye son ana kadar beklediler " ifadesini kullandı. 
     
İlginç iddia Uyarı geldi mi      ÜLKERSPOR Yönetim Kurulu’nun önceki akşam yaptığı olağanüstü toplantı öncesi, bazı milletvekillerinin kulübün üst düzey yönetimini arayarak "İsrail’e gitmeyin" uyarısında bulunduğu iddia edildi. Ülkerspor Genel Menajeri Lütfi Arıboğan, dünkü basın toplantısında bu iddiaların asılsız olduğunu belirterek, "Kararımızın herhangi bir siyasi tarafı kesinlikle bulunmamaktadır. Bu sporla ilgili bir olaydır" dedi. 
     
İki örnek      BASKETBOLDA, Balkanlar ve Ortadoğu’da yaşanan çatışmalar yüzünden Ülkerspor gibi etkilenen başka takımlar da oldu. Geçtiğimiz sezon ULEB’de mücadele veren İspanyol Real Madrid, Yugoslavya’nın Partizan takımı ile oynayacağı maça ülkedeki kaosu ve çatışmaları öne sürerek gitmedi. Bu sezon Fransız kulübü Le Mans da Koraç Kupası maçı için İsrail’e gitmeyi reddetmiş ve hükmen yenik sayılarak para cezası almıştı. 
     
Ataman zor durumda      SAPORTA Kupası’nda yarı final ilk maçında Hapoel Jerusalem’i 29 sayı farkla yenerek finali büyük ölçüde garantileyen Ergin Ataman’ın takımı Montepaschi Siena da krize girdi. 16 Nisan’daki rövanşın Kudüs’ten, Tel Aviv’e alınmasına rağmen İsrail’e gitmek istemeyen Siena’ya, İtalyan hükümeti yasaklama getirdi. Ataman, Ülker’in gitmeyerek bir şey kaybetmediğini, ancak kendilerinin finalist olacaklarını belirtti, "FIBA’ya başvuracağız" dedi. 
     
Mirsad’a büyük onur      TÜRK basketbolunun yurtdışındaki başarılı temsilcilerinden Mirsad Türkcan’a Eurolig’in "En Değerli Oyuncu" ödülü verildi. Mirsad’a ödülünü Eurolig Başkanı Jordi Bertomeu, dün gece Moskova’da oynanan CSKA - TAU Ceramica karşılaşması öncesi verdi. Genç basketbolcu Eurolig ilk tur karşılaşmaları sonucunda 15 maçta 18 sayı ve 13.2’lik ribaunt ortalamasıyla "En Değerli Oyuncu Ödülü"nü almaya hak kazanmıştı. Dünkü mücadeleyi TAU Ceramica 90 - 73 kazanırken Mirsad dokuz sayı attı, altı ribaunt aldı. n CENK BAŞLAMIŞ 
     



 SPOR 




























</TEXT>
</DOC>
