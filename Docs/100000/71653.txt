<DOC>
<DOCNO> 71653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sondun18.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney Irak'ın toprak bütünlüğü konusunda garanti verecek 
</HEADLINE>
<TEXT>

     ABD Başkan Yardımcısı Dick Cheney'in yarın başlayacağı İngiltere ve Ortadoğu gezisinde Türkiye ve Arap ülkelerinin Irak'la ilgili kaygılarını gidereceği bildirildi. 
     Cheney'in, Türkiye'nin kuzey Irak'ta bağımsız bir Kürt devleti kurulabileceği yolundaki kaygılarını, ''Saddam devrilince ABD Irak'ın toprak bütünlüğünü destekleyecek'' güvencesiyle gidereceği savaşın uzun sürmesinden endişe duyan Araplara ise ''askeri harekatın kısa süreli ve kesin olacağı'' garantisini vereceği kaydedildi. 
     New York Times gazetesi bu konudaki haberinde, İsrail'in de Amerikalı yetkililerden, çatışmalar başlayınca Saddam Hüseyin'in 1991'de olduğu gibi ülkesine SCUD füzeleri atmasını nasıl 
     engelleyeceğini duymak istediğini yazdı. Haberde, BM silah denetçilerinin Irak'ta hangi koşullar altında görev yapacaklarının özellikle Avrupa ülkeleri açısından hassas bir konu oluşturduğuna da dikkat çekildi. -ABD-IRAK ÇATIŞMAYA GİDİYOR- ''ABD ile Irak çatışmaya doğru gidiyor'' başlıklı haberde, Amerikan gazetesi, ''Cheney'in bu gezide, Irak'a yönelik olası bir askeri harekatın siyasal açıdan altyapısını hazırlayacağına'' dikkati çekti. Bu arada gazeteye açıklama yapan üst duzey bir yetkili, ''BM silah denetçilerinin ani ve sınırsız arama yapma yetkileri olmadığı ve istedikleri her yere giremedikleri takdirde aramaların bir tuzak haline dönüşeceğine'' işaret etti. ''Irak'in pozisyonunun, yeni denetlemelere izin vereceği fakat denetçilerin istedikleri her yere girmelerine hak tanımayacağı yolunda olduğunu'' kaydeden New York Times, ''Irak ve BM yetkilileri arasında yapılacak konuyla ilgili görüşmelere nisan ortalarında devam edileceğini'' hatırlattı. Haberde, Amerikalı yetkililerin, Irak'ın nükleer silah geliştirmeye çalıştığına, az miktarda balistik füzeye sahip olduğuna, ayrıca gizli kimyasal ve biyolojik silah stokları bulunduguna inandıkları kaydedildi. Gazete, ''BM silah denetçilerinin Irak'taki faaliyetlerinin ABD açısından, kuvvete başvurmadan önce gerçekleştirilecek son deney olacağını'' da yazdı. 
     






</TEXT>
</DOC>
