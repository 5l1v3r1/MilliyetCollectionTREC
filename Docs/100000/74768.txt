<DOC>
<DOCNO> 74768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/ekonomi/eko04a.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar’a emniyeti suiistimal’ davası 
</HEADLINE>
<TEXT>

Cem Uzan ve yedi ÇEAŞ yöneticisinin emniyeti suiistimal’ nedeniyle 7.5 yıl hapis cezasına çarptırılması istemiyle dava açıldı 
     NEŞET KARADAĞ Adana DHA 

     Uzanlar aleyhine 7.5 yıl hapis cezası istemiyle dava açıldı. Cem Cengiz Uzan ve yedi ÇEAŞ yöneticisi 9 Mayıs 2002 tarihinde yargıç huzuruna çıkacak. 
     Sermaye Piyasası Kurulu müfettişleri SPK ÇEAŞ’ta usulsüzlükler belirleyerek, Adana Cumhuriyet Başsavcılığı’na 2 Nisan 2001 tarihinde üç suç duyurusunda bulundu. Suç duyurularından ikisine takipsizlik, biri hakkında da erteleme kararı verildi. Takipsizlik kararı verilen suç duyurusuna ilişkin dosya, SPK avukatlarının Tarsus Ağır Ceza Mahkemesi’ne itirazının yerinde bulunması üzerine Adana’ya gönderildi. Adana Cumhuriyet Savcısı Süleyman Göçer, 5 Şubat 2002’de Cem Cengiz Uzan ile birlikte 13 ÇEAŞ yöneticisi hakkında Adana 2’nci Asliye Ceza Mahkemesi’ne dava açtı. 
     Adana Cumhuriyet Savcısı Tahsin Yavuz’un soruşturması sonunda "Kanıt yetersizliğinden ön ödemeli takipsizlik’’ kararı verildi. ÇEAŞ yöneticileri 40 milyar lira ön ödemeyi yaptı. Ancak, SPK avukatları Tarsus Ağır Ceza Mahkemesi’ne başvurarak itiraz etti. 6 Mart 2002’de itirazı görüşen mahkemenin başvuruyu yerinde bulmasıyla dosya yeniden Adana Adliyesi’ne gönderildi. Soruşturmayı yürüten Cumhuriyet Savcısı Tahsin Yavuz, iddianamesini dün Adana 9’uncu Asliye Ceza Mahkemesi Kalemi’ne gönderdi. 
     
İddianamedeki suçlar      İddianamede, ÇEAŞ Yönetim Kurulu Başkanı Cem Cengiz Uzan, yönetim kurulu üyeleri ve genel müdürlük yetkilileri dahil sekiz sanığın "Hizmet nedeniyle emniyeti suiistimal’’ suçundan TCK’nın 510 ve 522’inci maddeleri uyarınca yargılanmaları istendi. İddianamede suç niteliği şöyle özetlendi 
     "Sanıkların ÇEAŞ Yönetim Kurulu üyesi oldukları, şirketin kaynaklarını kendi grup bankaları ve şirketlerinde değerlendirdikleri, İmarbank’tan kullanılan kredilere daha yüksek faiz oranları uygulattıkları, iddia ve tüm hazırlık evrakı kapsamında anlaşılmaktadır.’’ 
     Adana Cumhuriyet Savcısı Yavuz, iddianamesinde Cem Uzan ve yedi sanık hakkında bir yıldan beş yıla kadar hapis cezası istedi. Yavuz, bu cezanın her sanık için ayrı olmak üzere bir yıl altı ay ile yedi yıl altı aya çıkartılmasını istedi. 
     



 EKONOMİ 























</TEXT>
</DOC>
