<DOC>
<DOCNO> 74969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur21.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, katillerin acilen yakalanmasını istedi 
</HEADLINE>
<TEXT>

     Türkiye, İsrail, Filistin ve BM'den, dün gece El Halil'deki Uluslararası Geçici Mevcudiyet'te TIPH 
     görevli Türk subaylarından birinin şehit edildiği, birinin de yaralandığı saldırının faillerinin bir an önce yakalanmasını istedi. Dışişleri Bakanlığı'ndan üst düzeydeki bir yetkili, TIPH ile görüşme yapması ve olayla ilgili rapor hazırlaması için, bakanlığın Ortadoğu, İKÖ ve Kuzey Afrika Genel Müdür Yardımcılığı Daire Başkanı Ömer Önhon'un bölgeye gönderildiğini belirtti. Yetkili, ''Olayla ilgili kapsamlı bir değerlendirme yaptık. Şu anda olayın kimler tarafından yapıldığı polemiğine girmek istemiyoruz. Saldırganların bir an önce yakalanmasını istiyoruz'' dedi. Edinilen bilgiye göre, şehit Binbaşı Cengiz Toytunç'un cenazesi ile yaralı Yüzbaşı Hüseyin Özarslan'ı yurda getirecek CASA tipi ambulans uçağın saat 20.00'de Ankara'ya dönmesi bekleniyor. Özarslan tedavi edilmek için GATA Hastanesi'ne sevkedilecek, şehit Binbaşı Toytunç'un cenazesi de yarın Kocatepe Camii'nde yapılacak törenden sonra defnedilecek. Öte yandan, Norveç Dışişleri Bakanı Jan Petersen ile telefonda görüşen Dışişleri Bakanı İsmail Cem'in İsrail ve Filistin dışişleri bakanlarıyla da birer telefon görüşmesi yapması bekleniyor. 
     






</TEXT>
</DOC>
