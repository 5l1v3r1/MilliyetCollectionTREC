<DOC>
<DOCNO> 60520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/yasam/yas04.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek Kara dul’ hiç iz bırakmamış 
</HEADLINE>
<TEXT>

Amerikan adaleti, gizli güçlere sahip olduğu iddia edilen ve iki kocasıyla sevgilisini öldürüp sigortadan 240 milyar lira alan bir kadını 15 yıldır mahkum edemedi... 
     DIŞ HABERLER SERVİSİ 

     11 Eylül'ün şoku hafızalarından ağır ağır silinirken ABD bu günlerde 55 yaşındaki esrarengiz bir kadının işlediği cinayetlerle sarsılıyor. 'Kara dul' lakaplı Josephine Gray'ın göz göre göre 3 cinayet işlediği ve buna karşın adalete hesap vermekten yakasını kurtardığı belirtiliyor. Cinayetlerin işlendiği Maryland’de polis 15 yıldan beri süren davayı onur sorunu yaptı. 
     
     Sigorta ona çalıştı 
     Amerikan polisi ve yargı sistemiyle, gizli güçlere sahip olduğu ileri sürülen hemen hemen eğitimsiz bir kadının yıllar boyu süren kapışması ABD medyasında geniş yankı buldu. Washington Post gazetesinin birinci sayfadan verdiği habere göre, cinayetler zinciri 1974'de başladı. 
     Bir okulda hademelik yapan Josephine Gray ilk kocası Norman Stribbling'i tabancayla vurarak öldürdü. Ardından 1990'da ikinci kocası William Robert Gray'i ve son olarak da aynı zamanda kuzeni olan sevgilisi Clarence Goode'yi 1996'da öldürdü.Gray öldürdüğü kocalarının hayat sigortasından 165 bin dolar 240 milyar lira tazminat aldı. 
     
     Tanıklar ifade değiştirdi 
     Josephine Gray tüm bu cinayetlerde gerek maddi deliller, gerekse de tanık ifadelerine göre baş zanlı olarak gözaltına alındı. Ancak her olayda bayan Gray'ın "gizli güçleri" devreye girdi ve tanıklar korkudan ifadelerini değiştirdi. Sonuçta gerek polis, gerekse de savcılık "Kara Dul"u içeri tıkmak için her türlü çabayı göstermesine rağmen cinayet suçlamasını yapmaya yeterli kanıt ve ifade elde edemedi. 
     
     Kök söktürecek 
     Kısaca Kara Dul'un gizli güçleri ABD adaletine üstün geldi. Halen Prince George kasabasındaki bir tutukevinde gözetim altında bulan Josephine Gray, önümüzdeki Temmuz'da tekrar yargı önüne çıkacak. Fakat polisin ve savcıların hüküm giydirmek için her yolu denediği "kara dul" davasının, yetkililere "kök söktürecek" bir dava olacağı şimdiden belli. 
     



 YAŞAM 




















</TEXT>
</DOC>
