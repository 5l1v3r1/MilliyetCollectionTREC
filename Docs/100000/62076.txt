<DOC>
<DOCNO> 62076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sonspo02.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın kardaki çalışmasına Nihat da katıldı 
</HEADLINE>
<TEXT>

     Antalya kampını dün tamamlayan Beşiktaş, İstanbul'daki ilk çalışmasını bugün yaptı. 
     Fulya Tesisleri'ndeki sahanın zemininin temizlenmemesi nedeniyle siyah-beyazlılar, karla kaplı sahada zor koşullar altında çalışmak zorunda kaldı. Teknik direktör Christoph Daum, sahanın temizlenmemesine oldukça sinirlenirken, bazı yerlerdeki karları kendi elleriyle temizledi. 
     Bu arada yaklaşık 1.5 saat süren idmanda siyah-beyazlı futbolcular, kondisyon çalışmasının ardından çift kale maç yaptı. 
     Antrenmana, sakatlığı süren ve özel işleri nedeniyle İsviçre'ye giden İlhan Mansız ile henüz ülkelerinden dönmeyen Myhre ve Stavrum, hafif sakatlıkları bulunan Ahmet Yıldırım ve Sertan katılmadı. 
     Myhre'nin yarın, Stavrum'un ise 16 Ocak Çarşamba günü İstanbul'a gelecekleri öğrenildi. 
     İspanya'nın Real Sociedad takımına transfer olacak olan Nihat Kahveci, bugün Beşiktaş ile son kez idmana çıktı. 
     İspanya'ya 16 Ocak Çarşamba günü gidecek olan Nihat'ı siyah-beyazlı futbolcular idman bitiminde omuzlarına alıp havaya atarak uğurladılar. Ayrıca futbolcular ve manajer Sinan Engin, tesislere Nihat için pasta getirdiler. Nihat da tesislerde futbolcu arkadaşlarıyla birlikte üzerinde ''Güle güle Nihat' yazılı pastayı kesti. 
     Bu arada Nihat'a karşılık Real Sociedad'dan transfer edilecek Gürcü Demetradze'nin de 15 Ocak Salı günü istanbul'a geleceği bildirildi. 
     Nihat Kahveci, arkadaşlarının son idmanın ardından kendisine yaptıkları jestten dolayı çok duygulandığını söyledi. 
     Nihat, hafta içinde İspanya'ya gideceğini belirterek, ''İnçallah bu kez dönüşüm olmaz. Real Sociedad'ın durumu iyi değil. Orada iyi oynayıp takımıma katkıda bulunmak istiyorum'' dedi. 
     Takım arkadaşlarıyla yıllardır beraber olduğunu kaydeden Nihat, ''Onlardan ayrılmak benim için çok zor. Ancak onlar her zaman benim kalbimdeki yerlerini koruyacaklar. İspanya'da Beşiktaş'ı ve Türk futbolunun en iyi biçimde temsil edeceğim'' diye konuştu. 
     Beşiktaşlı futbolcular teknik direktör Daum'un verdiği izinle yarını dinlenerek geçirecekler. 
     Siyah-beyazılar, Trabzonspor ile yapacakları lig maçının hazırlıklarını, 15 Ocak Salı günü yapacakları antrenmanla sürdürecekler. 
     






</TEXT>
</DOC>
