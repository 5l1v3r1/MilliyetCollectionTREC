<DOC>
<DOCNO> 76475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur27.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri garnizonda Kürtçe türkü... 
</HEADLINE>
<TEXT>

     Kürtçe yayın ve eğitim tartışmaları sürerken Bitlis İl Alay Komutanlığı Askeri Gazinosu'nda TOBB Başkanı Rıfat Hisarcıklıoğlu onuruna verilen yemekte Kürtçe türkü söylendi. 
     Türkiye Odalar ve Borsalar Birliği Başkanı TOBB 
     Hisarcıklıoğlu, yaklaşık 15 oda ve borsayı kapsamına alan Doğu Anadolu gezisinin Bitlis durağında beraberinde gelen yaklaşık 40 oda ve borsa başkanı ile birlikte Bitlis İl Alay Komutanlığı Askeri Gazinosu'nda onuruna verilen yemeğe katıldı. Yemekte Bitlis Valisi Uğur Bora, İl Jandarma Alay Komutanı Kıdemli Albay Aydın Kurudal, Emniyet Müdürü Ekrem Sevindik de hazır bulundu. 
     ANKA'nın haberine göre, yemekte, Kürtçe eğitimin ve yayının koalisyon liderleri arasında bile tartışmaya neden olduğu bugünlerde Tatvan Orduevi'nden gelen iki erin söylediği Kürtçe türkü dikkat çekti. "Zeyno" ismini taşıyan Türkü söylenirken TOBB heyetindeki bazı işadamları halay çekerken, protokoldekiler de alkışla tempo tuttu. 
     Yemek sonrası basın mensuplarının konuya ilişkin işadamlarına yönelttikleri sorular yanıtsız kaldı. Kürtçe türküyü kimse dinlediğini kabul etmezken parçayı sazlarıyla seslendiren grup repertuarlarında Kürtçe Türkü bulunmadığını ifade etti. 
     Bu arada Türküyü dinlediğini ifade eden bazı Bitlisliler askeri gazinoda ilk kez böyle bir olaya şahit olunduğunu söylediler. 
     






</TEXT>
</DOC>
