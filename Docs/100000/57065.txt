<DOC>
<DOCNO> 57065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur13.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeb i Arus internette 
</HEADLINE>
<TEXT>

     Ünlü düşünür ve mutasavvıf Mevlana Celaleddin-i Rumi'nin 728. ölüm yıldönümü dolayısıyla düzenlenecek ''Şeb-i Arus'' gecesi internetten izlenebilecek. 
     17 Aralık pazartesi gecesi Konya 100. Yıl Spor Salonu'nda 
     düzenlenecek Şeb-i Arus düğün gecesi etkinlikleri, Selçuklu Belediyesi, Kon TV ve Haynet İnternet Sistemleri A.Ş işbirliği ile sanal ortama taşınacak. Törenler, ''www.selcuklu-bld.gov.tr'' adresinden canlı olarak yayınlanacak. Söz konusu internet adresine ulaşanlar, yaklaşık 4 saat devam edecek törenleri izleyebilecekler. Konya Selçuklu Belediye Başkanı Adem Esen, yaptığı açıklamada, Şeb-i Arus gecesi törenlerinin ilk kez geçen yıl internetten yayınlandığını hatırlatarak, ''Geçen yılki yayınlar çok olumlu tepkiler gördü. Mevlana'nın evrensel mesajları, yine evrensel bir iletişim aracı olan internet üzerinden tüm insanlığa ulaşacak'' dedi. Esen, Mevlana törenlerini izlemek isteyen, ancak Konya'ya gelemeyen yabancılar ile yurt dışındaki gurbetçilerin, internetle bu isteklerini yerine getirebileceklerini bildirdi. 
     






</TEXT>
</DOC>
