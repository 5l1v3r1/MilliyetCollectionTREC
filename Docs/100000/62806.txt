<DOC>
<DOCNO> 62806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo13.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe maçı öncesinde Samsunsporlu oyunculardan eylem.. 
</HEADLINE>
<TEXT>

     Ligin ikinci yarısının ilk maçında yarın akşam sahasında Fenerbahçe ile karşılaşacak Samsunspor'da sıkıntılı günler yaşanırken, alacaklarının ödenmediği gerekçesiyle futbolcular kampa girmedi. 
     Hafta başından bu yana Nuri Asan Tesisleri'nde Fenerbahçe maçına hazırlanan Karadeniz ekibinde, idman sonrasında futbolcular karar alarak kampa girmediler. 
     Bu gelişme sonrasında bir basın toplantısı düzenleyen kulüp başkanı Yusuf Ziya Yılmaz, ekonomik yönden bazı sıkıntıları bulunduğunu, ancak futbolcuların bu hereketini de doğru karşılamadığını söyledi. 
     ''Benim de canım çok sıkkın ve çok üzgünüm'' diyen Yılmaz, şunları kaydetti 
     ''Kulüp idarelerinde büyük rakamlar dönüyor. Bu nedenle bizim çektiğimiz sıkıntıları bütün Anadolu takımları çekiyor. Beşiktaş ve Futbol Federasyonu'ndan alacağımızı tahsil edemedik. Ülkenin içinde bulunduğu sıkıntılar nedeniyle de bazı girişimlerimizden sonuç çıkmadı. Ödeme yapamadığımız için bazı istenmeyen olaylar oldu. Önce Kıbrıs kampa yarıda bırakıldı, şimdi de kampa girilmedi. Bu hoş bir hereket değil, gerekli tedbirleri alacağız.'' Bir soru üzerine, futbolcuların bu hareketini Yönetim Kurulu'na karşı bir davranış olarak değerlendirmek istemediğini de belirten Yılmaz, ''Yönetim Kurulu'na karşı bir rest olarak düşünmek istemiyorum, ama gerekeni yapacağız. Çünkü yönetim olarak bizi rencide etti'' şeklinde konuştu. 
     Yusuf Ziya Yılmaz, bu yıl içinde ödenmesi gereken tüm alacağın yaklaşık 1.5 trilyon, acil olarak futbolculara ödenmesi gereken miktarın da yaklaşık 500 milyar lira olduğunu belirterek, şöyle devam etti 
     ''Önümüzdeki hafta içinde bu sorunların çözümü için çeşitli arayışlar içinde olacağız. Olağanüstü Genel Kurul da dahil olmak üzere neler yapılabilir onu değerlendireceğiz. Bu işi illa biz yaparız 
     anlayışı içinde değiliz. Beklentimiz tüm Samsunluların kulübe sahip çıkmalarıdır. Samsunspor'un menfaati ne gerektiyorsa o yapılacak.'' 
     
     "Aylardır para almıyoruz" 
     Bu arada, kaptan Ercan, gelişmelerden kendilerininin de üzüntü duyduklarını belirterek, kampa girmemelerinin Fenerbahçe karşısındaki mücadelelerini etkilemeyeceğini söyledi. 
     Bu şartlar altında kamp yapmak istemediklerini kaydeden Samsunspor kaptanı, ''Aylardır para alamıyoruz. Bu nedenle kafamız rahat değil, biz de huzursuzuz. Ama bu yarın akşamki mücadelemizi etkilemeyecek. 
     Sahaya çıkarak elimizden gelen tüm gayreti göstereceğiz. Bu aynı zamanda bir onur mücadelesi olacak. Kimse bu maçın kolay bir maç olacağını düşünmesin'' diye konuştu. 
     
     Bilet fiyatları 
     Öte yandan, ligin ikinci yarısının ilk karşılaşması olan Samsunspor-Fenerbahçe maçının bilet fiyatları da belli oldu. 
     19 Mayıs Stadı'nda saat 20.00'de oynanacak karşılaşmada açık 
     tribün 3 milyon, kapalı 5 milyon, numaralı tribün bilet fiyatları da 15 milyon lira olarak belirlendi. 
     






</TEXT>
</DOC>
