<DOC>
<DOCNO> 65827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sondun07.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler Charles ile Camilla'nın evliliğine yeşil ışık yaktı 
</HEADLINE>
<TEXT>

     İngilizler, ilk kez Prens Charles ve uzatmalı sevgilisi Camilla Parker Bowles'un evlenmesine sıcak baktı. 
     Bir internet kanalının yaptığı ankete katılanların yüzde 55'i, ''Artık evlensinler'' yanıtını verdi. 
     Uzun yıllardan beri Charles-Camilla evliliğine karşı çıkan İngiliz halkı, özellikle Prenses Diana'nın ölümü sırasında ve izleyen yıllarda bu görüşünde son derece ısrarlı ve kararlı bir tutum içine girmişti. 
     You-Gov adlı internet sitesinin yaptığı anketin sonuçlarını yayımlayan The Daily Telegraph gazetesi, halkın Charles'a Camilla ile ilgili olarak verdiği iznin sadece evliliği kapsadığını, büyük çoğunluğunun Camilla'nın ''Kraliçe'' unvanını almasını istemediğini yazdı. 
     İngilizlerin üçte biri Camilla'ya farklı bir unvan verilmesini savunurken, halkın yüzde 46'sı hiçbir unvanın verilmesini istemiyor. 
     Bu arada, aynı araştırmanın sonuçları, halkın Kraliçe'ye verdiği desteğin hala sürdüğünü gösterdi. Halkın yüzde 63'ü monarşinin tartışılmaz ve dokunulmaz olduğunu belirtirken, büyük çoğunluk Kraliçe II. Elizabeth'in de yeri doldurulamaz bir kraliçe olduğunu düşünüyor. 
     Halk Kraliçe'nin İngiltere'yi yurtdışında temsil gücünün rakipsiz olduğuna inanıyor. 
     Kraliçe II. Elizabeth'in tahta çıkışının 50. yıldönümü dolayısıyla yapılan kamuoyu yoklamasında halkın Kraliyet'ten duyduğu memnuniyetsizlikler de ortaya çıktı. İngilizlerin yüzde 75'i Kraliyet ailesinin çok geniş olmasından yakındı ve ailenin devlet bütçesinden aldığı büyük paydan yakındı. Halkın yüzde 80'i ise gazetelerde Kraliyet ailesiyle ilgili haberlerden şikayetçi oldu. 
     İngilizlerin yüzde 25'i de taht sırasıyla ilgili tartışma yaratacak bir görüş bildirdi. Bu kesim, taht sırasının bozulmasını, Charles'ın devre dışı bırakılarak sıranın doğruca oğlu Prens William'a verilmesini istedi. 
     






</TEXT>
</DOC>
