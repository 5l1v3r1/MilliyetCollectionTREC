<DOC>
<DOCNO> 90171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/soneko03.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka sayısı yaklaşık üçte bir azaldı... 
</HEADLINE>
<TEXT>

     Türkiye'de banka sayısı, son 2.5 yıl içinde ''tasfiye, birleşme, satın almalar'' nedeniyle yüzde 30 oranında azalarak 81'den 57 adete indi. 
     Bu arada BDDK'nın, Yapı Kredi Bankası'nın Pamukbank'ı devralma talebini kabul etmesi durumunda bu sayı 56'ya gerileyecek. 
     Türkiye Bankalar Birliği verilerine göre, Türkiye'de geçen yıl yaşanan mali krizin etkisiyle, aynı dönemde ticari banka sayısı azalarak 62'den 43'e, kamusal sermayeli ticari bankalar 4'den 3'e düştü. 
     Geçen 2.5 yılda özel sermayeli ticaret banka sayısı da yaklaşık üçte bir oranında azalarak 31'den 21'e, Tasarruf Mevduatı Sigorta Fonu TMSF kapsamındaki bankaların sayısı yarı yarıya azalarak 8'den 4'e, Türkiye'de kurulmuş veya şube açan banka sayısı 19'dan 15'e geriledi. 
     Aynı dönemde, kalkınma ve yatırım bankaları kapsamında, kamusal ve yabancı sermayeli kalkınma ve yatırım bankalarının 3 olan sayısında bir değişiklik gözlenmezken, özel sermayeli bankaların sayısı 13'den 8'e indi. 
     Bu arada ekonomik krizin etkisiyle tasarruf önlemlerine yönelen bankalar, personel sayısında indirime gitmenin yanı sıra yurtiçi ve yurt dışı şube sayısını da azalttı. 
     Verilere göre bankaların 1 Ocak 2000 tarihinde 7 bin 639 olan şube sayısı geçen süre içinde 6 bin 310'a, yurt dışı şube sayısı ise 57'den 41'e indi. 
     Yaklaşık 2.5 yıl süre içinde özel bankalara nazaran kamu bankaları yurt dışı şube sayısında indirime gitti. Kamusal sermayeli ticaret bankaları 22 olan şube sayısını 12'e indirirken özel sermayeli ticaret bankalarının toplam yurtdışı şubesi sayısı 27'den 25'e geriledi. 
     
     FON BÜNYESİNDEKİ BANKALAR 
     TBB verilerine göre, 1 Ocak 2000 tarihinde TMSF kapsamında bulunan Egebank, Eskişehir Bankası, Interbank, Sümerbank, Bank Ekspres, Türk Ticaret Bankası, Yaşarbank, Yurtbank'a, 27 Ekim 2000'de Bank Kapital, 6 Aralık 2000'de Demirbank, 28 Şubat 2001'de Ulusal Bank,13 Mart 
     2001'de İktisat Bankası, 9 Temmuz 2001'de Sitebank, Milli Aydın 
     Bankası Tarişbank , Bayındırbank, Kentbank, EGS Bank, 30 Kasım 2001'de de Toprakbank eklendi. 
     Egebank, Yurtbank, Yaşarbank, Bank Kapital, Ulusal Bank, Sümerbank çatısı altında, İnterbank, Esbank da Etibank bünyesi içinde birleştirildi. 
     Fon bünyesinde olan, Kentbank, Etibank, EGS Bank, İktisat Bank'ın bankacılık yapma ve mevduat kabul etme izni kaldırıldı ve tasfiye sürecine girildi. 
     Daha sonra Bankacılık Düzenleme ve Denetleme Kurulu'nun BDDK 
     kararı doğrultusunda, Kentbank, Etibank, İktisat Bankası, EGS Bank, Bayındırbank bünyesinde devren birleştirildi. Halen Fon bünyesinde bulunan ve hukuki süreci devam eden Türk Ticaret Bankası dikkate alındığında, TMSF kapsamında, Tarişbank Bayındırbank, Tarişbank, Toprakbank, Türk Ticaret Bankası olmak üzere 4 banka bulunuyor. 
     
     FON BÜNYESİNDEKİ BANKALARIN HİSSE DEVİRLERİ 
     Ayrıca Fon bünyesinde bulunan Bank Ekspres 30 Haziran 2001 tarihinde Tekfen grubuna satıldı. 26 Ekim 2001 tarihi itibarıyla Tekfenbank ile birleşti. 
     Egebank, Yurtbank, Yaşarbank, Bank Kapital ve Ulusal Bank'ın Sümerbank ile birleştirildikten sonra, tamamı TMSF'ye ait olan Sümerbank hisseleri 10 Ağustos 2001 tarihinde imzalanan hisse devir sözleşmeleri ile Ordu Yardımlaşma Kurumu'na OYAK devredildi. 
     BDDK'nın Kararı ile verilen izin çerçevesinde Banka Oyak Bank ile birleştirildi. 
     Demirbank'ın satışı konusunda TMSF, 20 Eylül 2001'de HSBC Bank ile hisse devir sözleşmeleri imzaladı. Bankanın HSBC'ye devir işlemleri 30 Ekim 2001 tarihinde tamamlandı. 
     Fon bünyesinde olan Sitebank'ın satışı konusunda 21 Aralık 2001 tarihinde NovaBank ile hisse devir sözleşmeleri imzalanırken, hisse devir işlemi 16 Ocak 2002 tarihinde gerçekleştirildi. 
     
     DEVİR VE BİRLEŞMELER 
     Kamu bankası olan Emlakbank da tasfiye edilerek, Ziraat Bankası ve Türkiye Halk Bankası bünyesinde birleştirildi. 
     Körfezbank, Osmanlı Bankası ile 31 Ağustos 2001 tarihinde Osmanlı Bankası adı altında birleşti. Daha sonra Osmanlı Bankası 14 Aralık 2001 tarihinde Garanti Bankası ile birleşerek tarih oldu. 
     Dünya genelinde Morgan Guaranty ile The Chase Manhattan birleşmesi ardından Türkiye'deki şubeleri 14 Aralık 2001 tarihinde JpMorgan Chase and Co ismi altında birleşti. 
     Sınai Yatırım Bankası, 29 Mart 2001 tarihinde, Türkiye Sınai Kalkınma Bankası adı altında birleşek tarih oldu. 
     
     PAMUKBANK'IN DURUMU 
     Son olarak Yapı Kredi Bankası Yönetim Kurulu, hafta içinde İMKB'ye gönderdiği yazıyla, Pamukbank'ın her türlü hak, alacak, borç ve yükümlülükleriyle ve tüzel kişiliği sona ermek suretiyle ''devralınmasının'' kararlaştırıldığını bildirdi. 
     Birleşme, BDDK'nın izin vermesi durumunda, 30 Haziran 2002 tarihli bilançoların esas alınması suretiyle gerçekleştirilecek. 
     





</TEXT>
</DOC>
