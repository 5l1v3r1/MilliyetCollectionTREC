<DOC>
<DOCNO> 81810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/yasam/yas02.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu treni Çernobil’e çeviriyor 
</HEADLINE>
<TEXT>

Japonya’dan şok rapor Trende yapılan cep telefonu konuşmaları sırasında vagona hapsolan radyasyon, insan sağlığını tehdit ediyor 
     DIŞ HABERLER SERVİSİ 

     Trende yolculuk yaparken sağdan soldan yükselen cep telefonlarının yol açtığı huzursuzluğa kızmak için artık çok daha somut’ bir neden var. Japonya’da yapılan bir araştırmaya göre, trende cep telefonuyla yapılan görüşmeler sırasında yayılan elektromanyetik radyasyon, metal vagonlardan dışarı çıkamadığı için duvarlara çarpıp geri sekiyor ve insanlar için ciddi sağlık riskleri yaratıyor. 
     Tohuku Üniversitesi görevlilerinden Tsuyoşi Hondou tarafından yapılan araştırmaya göre, bir trende çok az kişinin bile cep telefonuyla konuşması, elektromanyetik radyasyonu uluslararası güvenlik limitlerin üzerine çıkarmaya yetiyor. Örneğin 151 kişilik standart bir vagonda sadece 30 kişinin cep telefonundan görüşme yapması, mikrodalga radyasyonu limitinin aşılmasına neden olabiliyor. 
     
Asansör de riskli      Radyasyon vagon içinde birikebileceğinden, içinde daha az yolcu bulunan vagonlarda da aynı tehlikenin söz konusu olduğunu vurgulayan Hondou’nun araştırmasına göre çok az miktarda radyasyon, trenin pencerelerinden kaçmayı başarabiliyor ve geri kalanlarsa içerde hapsolup vagon içinde toplanıyor. 
     New Scientist dergisinde yayımlanan araştırma sonuçlarına göre, otobüs ve asansörlerde de aynı risk söz konusu olabiliyor. 
     



 YAŞAM 
















</TEXT>
</DOC>
