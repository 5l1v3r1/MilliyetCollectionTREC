<DOC>
<DOCNO> 78732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur12.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
''Milletvekilini mecliste asmalı''diyen emekli tümgenerala tepki 
</HEADLINE>
<TEXT>

     TBMM Başkanı ve Cumhurbaşkanı Vekili Ömer İzgi, emekli Tümgeneral Osman Özbek'in TBMM ve milletvekilleri hakkında açıklamalarını, ''Böyle bir açıklamayı yapacak kişi için ancak acınır'' şeklinde değerlendirdi. İzgi, '' Asıl milletin seçtiği kişinin asılmasını isteyen kafaların asılması gerekir diyerek onların yanına düşmek istemem'' dedi. 
     İzgi, TBMM'de bir gazetecinin ''Emekli General Osman Özbek'in, bir ayda 70 milyar liralık sağlık harcaması yapan milletvekilini Meclis bahçesinde asmak lazım şeklindeki sözlerini nasıl değerlendiriyorsunuz '' sorusunu şöyle yanıtladı 
     ''Bugün itibarıyla ben Cumhurbaşkanı Vekiliyim. Meclis Başkanı Vekilimiz bana sorduğunuz sorulara gerekli cevabı vermiştir. Konu Cumhurbaşkanı'nı da ilgilendirecek kadar ağır olduğu için ben de görüşlerimi size aktarayım. 
     Sayın Özbek, vermiş olduğu ifadeyle bir kere yanlış bir nedene dayanarak açıklamada bulunmuştur. Ne benim ağzımdan, ne de Türkiye'de herhangi birinin ağzından, bir milletvekilinin bir ayda 20 kere muayene olup da Meclis'i 70 milyar lira zarara uğrattığı şeklinde bir açıklama olmamıştır. 
     Yapılan açıklama şöyleydi Milletvekillerinin kendilerinin bilgisi dışında, bazı doktorlara muayene olmuş gibi gösterilip, o doktorların da haberi olmaksızın, onların mühürlerinin kazıtılıp imzalarının da taklit edilmek suretiyle TBMM'den haksız yere dolandırıcılık yapılıp para alındığını belirtmiştik. Bunu da tespit ettiğimiz için ilgili eczaneyi mahkemeye verdiğimizi açıklamıştık. 
     Biz şeffaf bir biçimde çalışan Meclis olduğumuz için böyle konuları araştırdığımız için bulduğumuz bir dolandırıcılık suçunu kamuoyu ile paylaştık. Açıklamamız bundan ibaret.'' 
     
     ''ANCAK ACINIR'' 

     Emekli General Özbek'in açıklamasının çok düşündürücü olduğunu kaydeden İzgi, şöyle devam etti 
     ''Böyle bir açıklamayı yapacak bir kişi için ancak acınır. Daha başka ağır bir ifadeyi kullanmak istemiyorum. Özellikle milletin seçtiği vekilini, milletin adına hizmet veren bir kurumun önünde 'asılması gerekir' diye bir ifade kullanan için, 'asıl milletin seçtiği kişinin asılmasını isteyen kafaların asılması gerekir' diyerek onların yanına düşmek istemem. Hele hele adı geçen kişinin yeni bir siyasal hareketin içinde adının geçmesi ve millete 'bana oy verin size hizmet edeyim' diyecek bir parti oluşumunda adının geçmesi, işin ayrıca üzüntü verici talihsiz tarafıdır.'' 
     
     KAMER GENÇ "21. YÜZYILA YAKIŞMIYOR" 

     TBMM Başkanı Vekili Kamer Genç, Emekli Tümgeneral Osman Özbek'in TBMM ve milletvekilleriyle ilgili sözlerini ''ağır bir ifade'' olarak değerlendirdi. Genç, ''Bir kişinin kendini kanunların yerine koyarak asalım demesi, 21. Yüzyıl'a yakışır bir ifade değildir'' dedi. 
     Genç, TBMM'de düzenlediği basın toplantısında, Emekli Tümgeneral Osman Özbek'in Zonguldak'ta yaptığı bir konuşmada, ''40 milletvekiline 320 trilyon lira kullandırılıyor. TBMM Başkanı açıkladı, bir milletvekili bir ayda 70 milyar liralık sağlık harcaması yapmış. 
     Bunların kanından şüphe ederim. O milletvekilini kendini asan simitçinin yerine Meclis bahçesine asmak lazım'' şeklinde ifadeler kullandığını söyledi. 
     Özbek'in kullandığı ifadelerin gerçeği yansıtmadığını kaydeden Genç, TBMM'nin Türkiye'nin en şeffaf kuruluşu olduğunu belirtti. Genç, ''Siz basın mensupları Meclis'in bir köşesinde sinek bile uçsa kamera ve fotoğraf makineleriyle anında tespit ediyorsunuz'' diye konuştu. 
     Plan ve Bütçe Komisyonu üyesi milletvekillerine ayrılan 1 trilyon liraya yakın ödenek konusundaki eleştirilere kendisinin de katıldığını anlatan Genç, bu durumun haksız rekabete yol açtığını savundu. 
     Genç, Tunceli'ye devletin 1 trilyon lira yatırım yapmamasına karşın, Plan ve Bütçe Komisyonu üyesi Tunceli milletvekiline 1 trilyon lira ödenek ayrıldığını, bu milletvekilinin de ödeneği siyaset yapmak için kullandığını ileri sürdü. 
     
     ''DOLANDIRICILIK VAR'' 

     Bir milletvekilinin ayda 20 kere doktora giderek 70 milyar liralık harcama yaptığı şeklindeki iddiaların gerçeği yansıtmadığını bildiren Genç, bazı milletvekillerinin sağlık karneleri kullanılarak dolandırıcılık yapıldığının tespit edildiğini söyledi. 
     İlgililerin mahkemeye verildiğini anlatan Genç, ''Her kurumda olduğu gibi Meclis'te de artniyetli insanlar olabilir'' dedi. 
     
     ''ÇOK AĞIR'' 

     Osman Özbek'in kullandığı ifadelerin çok ağır olduğunu ifade eden Genç, ''Sayın Özbek, önce o milletvekilinin kim olduğunu tespit edip öyle konuşsun. milletvekili bir kurumdur'' diye konuştu. 
     Genç, Özbek için ''seviyesiz'' şeklinde bir ifade kullanmadığını da belirterek, ''Kullandığı ifade, ağır bir ifadedir. Ortalıkta bir suç varsa kanunlar da var. bir kişinin kendini kanunların yerine koyarak, meclis bahçesinde asalım demesi, 21, yüzyıla yakışır bir ifade değildir'' şeklinde konuştu. 
     Genç, basın toplantısında tasarrufun önemine işaret ederek, bütün devlet kurumlarında azami tasarrufa gidilmesini istedi. TBMM'nin bütün faaliyetlerinin şeffaf olduğunu kaydeden Genç, diğer kurumların da aynı açıklığı göstermesini istedi. 
     





</TEXT>
</DOC>
