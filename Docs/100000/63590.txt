<DOC>
<DOCNO> 63590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/soneko07.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding hisseleri kaç liradan işlem görüyor 
</HEADLINE>
<TEXT>

     İhlas Finans Kurumu'nun BDDK kararıyla kaldırılması üzerine işlem sırası kapatılan İhlas Holding hisse senetleri Borsa'da tekrar işlem görmeye başladı. 
     Serbest fiyat marjıyla işlem gören hissenin fiyatında iniş çıkışlı bir seyir izleniyor. Tahtası kapatıldığı tarihte 2,200 liradan işlem gören hissenin ilk dakikalardaki fiyatı 3,900-6,000 lira aralığında değişiyor. İlk 20 dakika dolarken hisselerin fiyatı 6,000 liraya ulaşmış bulunuyor. Hissenin tahtasının kapatıldığı tarihteki fiyatı baz alındığında, İhlas Holding hisseleri yüzde 172.73 oranında değer kazanmış durumda. 
     İhlas Finans Kurumu'nun faaliyet izninin Bankacılık Düzenleme ve Denetleme Kurulu'nun kararıyla kaldırılması üzerine, İhlas grubu şirketlerin Borsa'daki işlem sıraları 12 Şubat 2001 tarihinde geçici olarak işleme kapatılmıştı. İhlas Holding hisseleri için Takasbank nezdinde 35 bin 582 hesap sayısı bulunuyor. 
     İMKB'ye yapılan bir açıklamada, bugünden itibaren İhlas Holding hisselerinin İMKB Ulusal-Tüm, İMKB Ulusal-Mali, Holding ve Yatırım endeksleri kapsamına alınacağı bildirildi. 
     






</TEXT>
</DOC>
