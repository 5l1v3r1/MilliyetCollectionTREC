<DOC>
<DOCNO> 72772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/soneko07.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ'ın halka arzında son gün... 
</HEADLINE>
<TEXT>

     Petrol Ofisi'nin halka arzında ikinci aşama olan kesin talep toplama dönemi bugün sona eriyor. 
     Petrol Ofisi'nin 7.5 trilyon lira nominal değerli ve çıkarılmış sermayesinin yüzde 15'ine tekabül eden A grubu hisse senetlerinin halka arzında, birinci aşama olan ön talep toplama dönemi 6 Mart 2002'de sona ermiş ve bu dönemde gelen ön talep miktarı 16.3 milyon 
     lot, toplam başvuru sayısı da 99 bin 946 olarak gerçekleşmişti. 
     Bugün sona erecek olan kesin talep toplama döneminde, 1.000 lira nominal değerli bir A grubu hisse senedinin yurtiçi satış fiyatının 30 bin lira-34 bin lira fiyat aralığı içinde olması öngörülürken, hisse senedinin kesin satış fiyatı, 18 Mart 2002 Pazartesi günü ÖİB tarafından bilahare belirlenecek. 
     Yatırımcıların taleplerini bugün akşama kadar, 34 bin lira üzerinden, talep edilen hisse senedi adedi ile çarpımı sonucu bulunacak miktar kadar bir bedel üzerinden, satışa aracılık yapan konsorsiyuma dahil olan aracı kurumların belirtecekleri hesaba yatırmaları gerekiyor. 
     Halka arzın yurtiçi ve yurtdışı tahsisatı ise gelen kesin talep miktarına göre konsorsiyum liderinin önerisi ile ÖİB tarafından, 18 Mart 2002 tarihinde belirlenecek. 
     Talep sahiplerinin halka arzda sunulan ön talep avantajlarından faydalanabilmesi için kesin kayıt döneminde de mutlaka ön talep dönemindekine eşit miktarda talepte bulunmaları gerekiyor. 
     






</TEXT>
</DOC>
