<DOC>
<DOCNO> 89379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/yazar/cem.html </URL>
<DATE> 2002/06/12/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Üçüncü köprüye karşı haklı tepki 
</HEADLINE>
<TEXT>

     İstanbul’un iki yakasını bir gerdanlık gibi çerçeveleyen güzelim Boğaziçi’ni betonla doldurmadığımız kaldı... Merak etmeyin, o teklif de yakında ortaya atılır. 
     Tarihe, kültüre, doğaya ve insana saygı duymayan bu yaşam biçimi, yalnızca İstanbul’da değil Türkiye’nin birçok yöresinde hakim. Surlara ev yapılıyor, ağaçlar kesiliyor, eski eserler yakılıyor. Plansız ve düzensiz, yalnızca bugünü ve kendimizi düşünerek yaşıyoruz. Sonuç, İstanbul gibi dünya incisi olabilecek bir şehir, büyük ölçüde tahrip ediliyor. 
     
     Bir gençlik rüyası 
     Arnavutköy - Kandilli arasında inşa edilmesi planlanan üçüncü Boğaz köprüsü özellikle Arnavutköy sakinlerini ayağa kaldırmış durumda. Üstelik mimarlar ve şehirbilimciler de bu tür bir oluşuma karşı. Ben Arnavutköylü değilim, ancak ilk gençliğimin en güzel dönemini ortaokul ve lise öğrenimimi sürdürdüğüm Robert Kolej’de, Boğaz’ın yeşil kalmış nadir köşelerinden birinde geçti. Çok şanslıydım, böylesine doğayla iç içe öğrencilik yaşadığım için. 
     O dönemlerde en keyif aldığım etkinliklerden biri, kütüphanenin loş bir köşesinden Boğazı seyretmek ve hayal kurmaktı. Üçüncü köprü tartışmaları beni o günlere götürdü ve mevcut durumu daha da netleştirdi İstanbul’da yeşil kalan alanlara baktığınızda mezarlıkları, konsoloslukları bir de askeri alanları görmek ne yazık. Demek ki, kendi rızamızla hiçbir yeri yeşil bırakmamışız, aksine bile bile mahvetmişiz doğayı. 
     
     Köprü çözüm değil 
     Üçüncü köprü tartışmalarına duyduğum tepkinin bu boyuta ulaşmasındaki en önemli etken, bu şehri çok sevmem Plansızca ağaçlarının kesilmesine, her metrekareye - altyapı ve trafik düşünülmeden - bir plaza dikilmesine razı olamıyorum. Ama tepkimin tek nedeni bu değil. Diğer önemli neden de, üçüncü köprünün şehrin trafik sorununa kalıcı bir çözüm getiremeyeceğinden emin olmam. Toplu taşıma araçlarının çeşitlendirilmesi ve yaygınlaştırılması yerine üçüncü bir köprünün devreye girmesi mantıksız geliyor. 
     Bu denli özgün hiçbir dünya kentinin başına böyle şeyler gelmiyor. Şehrin yerine konulamayacak doğal ve tarihi güzellikleri cahilce hırpalanmıyor. İki ay önce Viyana’daydım. Kaldığımız otelin lobisinde bizlere günlük metro bileti almamız tavsiye edildi, ve bunu da resepsiyondan temin ettik. Şehrin belli başlı tarihi yerlerine metroyla gittik. Toplu taşıma aracı kullanımı yaygınlaştığında kent dokusu daha iyi muhafaza ediliyor. 
     Boğaz, büyük gemilerin yarattığı riskten dolayı, yeterince faydalanamadığımız bir ulaşım ortamı. Otobüslerin sayıca ve kalitece artırılmaları gerekiyor. Metronun İstanbul’u daha kapsamlı bir biçimde çevreleyecek konuma getirilmesi lazım. Bu çerçevede Boğaz ulaşımını kolaylaştırmanın yolu tüp geçit opsiyonu olabilir. 
     Bir yandan turizm gelirlerinden şikayet ediyoruz. Öte yandan dünyanın en estetik şehirlerinden birini beton yığınına çevirmekte birbirimizle yarışıyoruz. Ya perhizi, ya turşuyu seçmek lazım. İkisi bir arada olmuyor. 
     
     







Yetmedi mi 


Masanın altından "nah" işareti... 


Kimin düzeni... 


İdam konusunda bize destek verin 


Üçüncü köprüye karşı haklı tepki 


Cem’le Derviş ikilisi iş yapar mı 


Öğretmenin başımızın üzerinde yeri var ama... 


Ecevit’in talihi, ülkenin kaderi 


Gıcığa devam 


Saray’da bir Osmanlı gecesi... 


Sürdürmek mi, süründürmek mi 


Yapı Kredi ile Pamukbank birleşmesinin düşündürdükleri 


Milli Takım kampından yazılmayanlar 


Çanakçı Meydanı'nda Avrupa'ya evet .. 


Gazeteci Steinbeck’le 24 saat 


Giden ve geri gelenlere... 


Yeni bir yasa çıktı 


Banka sisteminde taşlar oynamaya başladı 


</TEXT>
</DOC>
