<DOC>
<DOCNO> 72418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur22.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine töre cinayeti... Genç kızı uykuda öldürdüler... 
</HEADLINE>
<TEXT>

     Gaziantep'in Nizip İlçesi'nde, bir genç kız, ''kötü yola düştüğü'' gerekçesi ile amcasının oğlu tarafından öldürüldü. 
     Alınan bilgiye göre, Nizip İlçesi'nde dedesi Kadir Öztürk'ün evinde kalan 22 yaşındaki Nevin Öztürk, bir ay kadar önce evden kaçtı. 
     Ailesi tarafından yaklaşık 20 gün önce bulunan ve ilçeye bağlı Yağmuralan Köyü'ndeki evlerine götürülen Nevin Öztürk ile yakınları arasında, ''kötü yola düştüğü'' gerekçesi ile tartışmalar yaşanmaya başladı. 
     Aile içerisindeki huzursuzluk nedeniyle Gaziantep'ten Yağmuralan Köyü'ne gelen Murat Öztürk 19 , akşam saatlerinde amcasının kızı Nevin ile bir süre tartıştı. Murat Öztürk, sabah saatlerinde ise dedesi Kadir Öztürk'ün tüfeği ile yatağında uyuyan Nevin Öztürk'ü, göğsüne ateş ederek öldürdü. 
     Murat Öztürk'ün, olayda kullandığı av tüfeği ile birlikte yakalandığı ve soruşturmanın sürdürüldüğü bildirildi. 
     






</TEXT>
</DOC>
