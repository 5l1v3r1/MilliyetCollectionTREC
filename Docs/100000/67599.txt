<DOC>
<DOCNO> 67599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun11.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü Aktör George Clooney'i "serseri" zannettiler 
</HEADLINE>
<TEXT>

     Ünlü aktör George Clooney, dağınık görünümü ve kirli sakalıyla gittiği restoranda ''serseri'' zannedildi. 
     Clooney'nin üstünü aramak isteyen restoran yetkilileri, sanatçıyı zor durumda bıraktı. 
     Internetteki ''imdb'' sitesinin haberine göre, pek çok kadının hayallerini süsleyen, anketlerde ''en gözde bekar'' seçilen Clooney, belki de hayatı boyunca böyle ''zulüm'' görmedi. 
     Kaizan adlı bir suşi bara giden sanatçı, restoranın sahibi Michael Sniatowsky tarafından, daha önce buraya giren bir hırsıza benzetilince olanlar oldu. Her şeyden habersiz Clooney, görevliler tarafından durduruldu ve devreye giren Sniatowsky, aktörün çantasını aramak istedi. 
     Restoran sahibi, daha sonra George Clooney'nin ofisinden bir şikayet telefonu alınca yaptığı hatanın farkına vardı. Restorandan ayrılırken 60 dolar da bahşiş bırakan aktöre yaptıklarına üzülen Sniatowsky, ''Clooney'nin getir götür işlerinde çalışan kurye ile sokak serserisi arasında bir görüntüsü vardı. Kafasında el örgüsü bere, üzerinde soluk bir kazak, sırtında da büyük, yeşil bir çanta ile gelmişti'' dedi. 
     Çantasını aramak istediği Clooney'ye özür borçlu olduğunu ifade eden Sniatowsky, ''Aslında, yüzünü bir yerlerden gördüğümü hatırladım, ama nereden olduğunu çıkaramadım. Bir aptal gibi davrandım. Ama, o beni hiç terslemedi. Kendisinden özür diliyorum'' açıklamasında bulundu. 
     






</TEXT>
</DOC>
