<DOC>
<DOCNO> 98990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/ekonomi/eko04.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim belirsizliği yatırımdan caydırdı 
</HEADLINE>
<TEXT>

Merkez Bankası’nın anketine göre, siyasi ve ekonomik belirsizlik nedeniyle yatırımlar erteleniyor. Şirketlerin yüzde 45’inin yatırım hedefi bulunmuyor 
     EKONOMİ SERVİSİ 

     Merkez Bankası tarafından reel sektör üzerinde yapılan ankette, siyasi ve ekonomik istikrarsızlığa endeksli talep belirsizliği, sanayicilerin yeni yatırım kararı almalarını erteletiyor. Ankete göre, gelecek 12 ayda geçmiş 12 aya göre daha fazla yatırım harcaması planlayan işyerlerinin oranı yüzde 18.5’te kalırken, yatırımı kısacağını bildirenlerin oranının yüzde 44.9 olduğu belirlendi. Anket, yatırımları kısma eğiliminin önceki aya göre belirgin biçimde arttığını gösterdi. 
     
     Yatırım yapılmıyor 
     İşyerlerinin yüzde 44.7’lik bölümü gelecek 12 ayda hiç bina, tesis, araç - gereç harcaması yapmayacağını bildirdi. Yüzde 21.1’lik bölüm ise verimliliği artırmak amacıyla bu tür harcamalara gideceğini bildirirken, yenileme, kapasite artırma ve tevsi gibi amaçlarla harcama yapacakların oranı yüzde 10’larda kaldı. Harcamaları kısıtlayabilecek faktörlerin başında talep belirsizliğini sayanların oranı yüzde 51.5’e ulaştı. 
     Mayısta yapılan ankette ise, işyerlerinin yüzde 24’ünün gelecek 12 ayda daha fazla, yüzde 35’lik bir kesimin ise daha az yatırım yapma eğiliminde olduğu belirlenmişti. 
     



 EKONOMİ 























</TEXT>
</DOC>
