<DOC>
<DOCNO> 60915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/ekonomi/eko02.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklerin parası cezbediyor 
</HEADLINE>
<TEXT>

Türklerin yurtdışında bulundurdukları tasarruflar için yabancı şirketlerin araştırmalar yaptığını belirten Koçbank Başekonomisti Cevdet Akçay, Bu paralar onlar için cazip ki sadece Türkler için şirket kuruyorlar’ dedi 
     Kadife Şahin 
Finans Sohbetleri 

     Koçbank Başekonomisti ve Koç Üniversitesi Öğretim Üyesi Cevdet Akçay, Amerikalı bir şirketin İsviçre’de Türk yatırımcıların bulundurduğu tasarruflara yönelik olarak araştırmalar yaptırdığını bildirdi. 
     Sadece bu ülkede Türklere ait olan tasarrufların 40 milyar doların üzerinde olduğunun tahmin edildiğini belirten Akçay, Amerikalı şirketin bu rakamı çok cazip bulduğunu ve bu ülkede Türklere hizmet vermek için harekete geçtiğini söyledi. 
     
     Türkler için şirket 
     Akçay, Türklerin İsviçre’de bulundurduğu tasarruflar hakkında araştırma yapan şirketin verdiği bilgilere göre Türklerin bu ülkede 46 milyar doları bulunduğunu bildirdi. 
     Türklerin İsviçre’de bulundurduğu bu tasarrufları hizmet etmeye değer bulan kuruluş, şirket kurarak faaliyet göstermeye başlamış. Türkiye’nin Uluslararası Para Fonu’na IMF verdiği niyet mektubunda döviz borçlanmalarına neden ağırlık verildiğine ilişkin sorumuzu yanıtlayan Akçay, döviz borçlanmaları ile Türklere ait bu fonların içeri çekilmesinin planlandığını kaydetti. 
     
     Eurobondlar 
     Niyet mektubunda iki yıl vadeli eurobondlarla borçlanmaya ağırlık verileceğinin açıklandığını bildiren Akçay, "Bu eurobond borçlanmalarla Türk tasarrafçuların yurtdışında bulunan fonlarının Türkiye’ye girişi amaçlanıyor" dedi. 
     Hazine’nin yurtdışında bulunan Türk fonlarını tekrar ülkeye çekmek için cazip yatırım araçları yaratmayı hedeflediğini kaydeden Akçay, uluslararası piyasalarda işlem gören ülke senetlerinin iki değil, beş yıl gibi daha uzun vadelerde olduğunu bildirdi. 
     
Para, Londra ve New York’a gidiyor      Türkiye’nin IMF’ye verdiği niyet mektubunda dış borçlanmasında iki yıl vadeli eurobondlara yer vermesinin IMF tarafından da desteklendiğini belirten Akçay, "IMF karşı çıkmaz, çünkü fon akışına bakar" diye konuştu. Yaşanan krizden sonra Türkiye’den 10 - 12 milyar dolar tutarında bir kaynağın dışarıya gittiğini belirten Akçay, Türklere ait fonların İsviçre dışında Londra ve New York’a gittiğini belirtti. Akçay, diğer adreslerin ise Lüksemburg ve Monaco gibi ülkeler olduğunu söyledi. 
     



 EKONOMİ 

















</TEXT>
</DOC>
