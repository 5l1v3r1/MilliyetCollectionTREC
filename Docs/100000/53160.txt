<DOC>
<DOCNO> 53160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/spor/spo01.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NİHAT'TA PÜRÜZ ÇIKTI 
</HEADLINE>
<TEXT>

Beşiktaş’ın genç yıldızı, dün Real Sociedad Teknik Direktörü Toshack ile Paris’te biraraya geldi. İki kulüp bonservis konusunda anlaşırken, Nihat kendisine önerilen parayı yeterli bulmadı 
     MEHMET ÇİFTÇİ 

     Transfer kilitlendi 
     REAL Sociedad’ın Beşiktaş’tan almak istediği Nihat’ın transferinde pürüz çıktı. Genç futbolcu, yönetici Yıldırım Demirören ve Menajer Sinan Engin, dün Paris’te Real Sociedad’ın Teknik Direktörü Toshack ile biraraya geldiler. Uzun süren görüşmeler sonunda iki kulüp bonservis konusunda 5 milyon dolara el sıkıştı, ancak Nihat kendisine önerilen parayı yeterli bulmayınca transfer kilitlendi. 
     
     İki gün süre istedi 
     NİHAT, İspanyol Kulübü’nden yıllığına 1 milyon 200 bin dolar isterken, Real Sociedad 700 bin dolar teklif etti. Bunun üzerine yıldız futbolcu, Real Sociedad’dan düşünmek için iki gün süre istedi. Bugün İstanbul’a dönecek olan Siyah - Beyazlı futbolcu havalimanında basın toplantısı düzenleyecek. Nihat, "Konuyu ailemle de görüşmek istiyorum. Onların da fikirlerini aldıktan sonra kesin kararımı vereceğim" dedi. 
     
     Murat ile söz kesildi 
     BEŞİKTAŞ, Bursaspor’un golcü futbolcusu Murat Sözkesen ile prensip anlaşmasına vardı. Bu transferi Nihat’tan gelecek para ile yapacak olan Siyah - Beyazlı yönetim, genç yıldızının Real Sociedad’a imza atmasını bekleyecek. Beşiktaş eğer Nihat’ı satarsa Murat için Bursaspor kulübüne 700 bin dolar ödeyecek. Siyah - Beyazlılar, Nihat’a karşılık ayrıca Litvanyalı Jankauskas’ı da renklerine bağlayacak. 
     
Daum, PFDK’da      ANTALYASPOR maçında hakem Ünsal Çimen tarafından sahadan çıkarılan Beşiktaş Teknik Direktörü Daum, hakem ve gözlemci raporları doğrultusunda dün PFDK’na gönderildi. Disiplin Kurulu’na tedbirsiz olarak sevkedilen Alman hocaya ihtar veya 10 gün hak mahrumiyeti verilebileceği bildirildi. Daum, tedbirsiz olduğu için takımının bu hafta Malatyaspor ile oynayacağı maçta sahaya çıkabilecek. Bu arada Alman hocanın kokain davasına bugün devam edilecek. 
     
Baya da yok      BEŞİKTAŞ’TA Antalyapor maçında sakatlanan kaleci Myhre’den sonra Baya’nın da Malatyaspor’a karşı forma giyemeyeceği belirtildi. Kulüp Doktoru Ayhan Obtur, Baya’nın sol iç kasığında ağrıları olduğunu ve bir hafta dinlendirileceğini söyledi. Belgrad Ormanları’nda yapılan kros çalışmasına da ayrıca adalesine darbe alan kaptan Tayfur, ishal olan Stavrum, boğaz enfeksiyonu geçiren Ahmet Yıldırım katılmadı. 
     



 SPOR 






















</TEXT>
</DOC>
