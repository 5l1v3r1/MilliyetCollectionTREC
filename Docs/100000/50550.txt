<DOC>
<DOCNO> 50550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun06.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Robertson ''NATO koalisyonun bir parçası olarak kullanılabilir'' 
</HEADLINE>
<TEXT>

     NATO Genel Sekreteri George Robertson, İttifak'ın ABD'ye Afganistan harekatı için daha fazla destek vermeye hazırlandığını söyledi. 
     Robertson, Katar'ın El-Cezire televizyonuna verdiği demeçte, ABD'de 11 Eylül'de düzenlenen terör saldırılarının ''çok karmaşık'' olduğunu ve bütün bunların tek sorumlusunun da Usame Bin Ladin olduğunun henüz bilinmediğini söyledi. 
     ABD'nin hava sahası, havaalanı kullanımı, limanlardan geçiş ve yakıt ikmali gibi taleplerini kabul eden NATO'nun, daha fazla desteğe hazır olduğunu belirten Robertson, ''Şu an olanlar harekat , NATO'nun yargılama yetkisi alanı dışında, ancak bunun vahşetin faillerine yönelik olduğu açık'' dedi. 
     Robertson, NATO'nun bu bölgedeki harekatta kullanılmasının uygun olmadığını, ancak gerektiğinde de koalisyonun bir parçası olarak kullanılacağını kaydetti. Robertson, ''Teröristler, ağır bedel ödeyeceklerini anlamalı'' dedi. 
     NATO'nun Akdeniz'de güç bulundurma nedenine ilişkin bir soru üzerinde de, Robertson, ''Akdeniz'deki güçler, çeşitli seçenekler sağlıyor. Benden bunları daha ayrıntılı tartışmamı beklemeyin'' dedi. 
     Robertson, NATO'nun Irak'a yönelik herhangi bir askeri harekatta yer alıp almayacağı yönündeki bir soruyu yanıtlarken de, ''Bu, şu anda gündemde değil. Amerikalılar şimdiye kadar, Bin Ladin ile Irak arasında bağlantı olduğuna ilişkin bir kanıt görmediklerini söyledi. 
     Eğer böyle bir kanıt ortaya çıkarsa, uluslararası toplum, harekata gerek olup olmadığını değerlendirmek için konuyu ele alacak'' diye konuştu. 
     George Robertson, El Cezire'ye ne zaman verdiği belirtilmeyen demecinde ayrıca, ABD'nin Afganistan'a yönelik askeri harekatının İslam'a karşı bir savaş olmadığını belirtti. 
     






</TEXT>
</DOC>
