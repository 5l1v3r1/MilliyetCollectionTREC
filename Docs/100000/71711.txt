<DOC>
<DOCNO> 71711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/ekonomi/eko01.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvence kavgası 
</HEADLINE>
<TEXT>

TİSK’in Abant’ta düzenlediği iş güvencesi ile ilgili toplantıyı protesto eden işçiler, dışarıda piknik yaparken, Çalışma Bakanı Okuyan ve Türk - İş’ten de tepki geldi 
     MESUT ÇATAK - ÖZGÜR CANER Bolu DHA 

     Türkiye İşveren Sendikaları Konfederasyonu’nun TİSK , milletvekillerini eşleri ve çocukları ile davet ederek, Bolu Abant Otel’de düzenlediği iş güvencesi ile ilgili Çalışma Hayatında Çağa Uyum Semineri, dün, Meclis’te grubu bulunan partilerden 16 milletvekilinin katılımıyla başladı. DİSK, Türk - İş ve Hak - İş’e bağlı işçiler de eş ve çocukları ile birlikte Abant’a gelerek protesto gösterisi yaptı. 
     Otelin önünde zeytin ekmek yiyerek eylem yapmak isteyen işçiler ile Jandarma arasında sert tartışmalar yaşandı. İşçiler otelden 500 kişilik yer istedi. Yerimiz yok’ cevabı alınca da piknik alanında gösteri yaptı. Baydur, toplantıyı keserek işçilerle görüşmek istedi, ancak bu talebi geri çevrildi. 
     TİSK Başkanı Baydur, yaptığı konuşmada, "Ekonomik büyüklüklerimiz sürekli düşerken, sosyal standartları artırmayı seçen ender ülkelerden biri olma yolundayız. Yasa bu haliyle çıkarsa 300 - 400 bin kişinin işsiz kalacağını Başbakan’a da ilettim. Bu kanun ancak krizden sonra uygulanabilir" dedi. Baydur, toplantıya katılan milletvekillerini de savunarak, "İlke sahibi kimseler, birkaç günlük dostlukla bu ilkelerinden vazgeçmezler" dedi. 
     
     Vekiller karşı çıktı 
     Toplantıya katılan DSP milletvekili Gaffar Yakın, iş güvencesinin üçüncü bir krize yol açabileceğini, DSP Milletvekili Ertuğrul Kumcuoğlu da haksız rekabete yol açacağını belirtirken, ANAP Milletvekili Ekrem Pakdemirli, "Bana sorarsanız grev, lokavt da erken geldi. Böyle devam ederse, Türkiye yirmi yıl sonra yamyamlarla aynı kategoride tutulacak" diye konuştu. Milletvekili eş ve çocukları için de fayton gezisi, hediyelik eşya sergisi ile barbekü partisi gibi etkinlikler düzenlendi. 
     
Okuyan Manidar bir toplantı      Çalışma ve Sosyal Güvenlik Bakanı Yaşar Okuyan, "Uluslararası hukukta uluslararası anlaşmaya imza koyan Türkiye’nin iş güvencesi yasa tasarısını hayata geçirmeyecek diye bir lüksü olamaz" dedi. Okuyan, DİSK’e bağlı Dev Maden - Sen’in 2. eğitim projesi değerlendirme toplantısında, TİSK’in Abant’ta düzenlediği toplantıyı "manidar" bulduğunu söyledi. Okuyan, "Bazı işveren çevreleri iş güvencesine karşı bir direnç meydana getirme gayreti içindeyse, bundan üzüntü duyarım" dedi. 
     
Meral Kınıyorum      Türk - İş, yedi bölgede yapacağı toplantılarının ilkini İstanbul’da gerçekleştirildi. Bostancı Gösteri Merkezi’ndeki toplantıda konuşan Başkan Bayram Meral, iş güvencesi yasa tasarısının çıkmaması için işveren kesiminin bazı milletvekillerini toplayarak çaba harcadıklarını belirtti. Meral, "Abant’taki toplantıya katılanları kınıyorum. Bölge toplantılarından sonra ne kadar profesyonel sendikacı varsa hepsini Ankara’ya çağıracağız ve Ankara’da hükümetin üzerine yürüyeceğiz" dedi. 
     



 EKONOMİ 
















</TEXT>
</DOC>
