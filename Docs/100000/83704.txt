<DOC>
<DOCNO> 83704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun22.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan yarın Kıbrıs'a geliyor 
</HEADLINE>
<TEXT>

     BM Genel Sekreteri Kofi Annan, Kıbrıs'ta taraflar arasında sürdürülen doğrudan görüşmeler sürecine katkıda bulunmak amacıyla yarın Kıbrıs'a gelecek. 
     Kıbrıs Rum kesimindeki Larnaka havaalanına inecek olan Annan, Çarşamba günü KKTC Cumhurbaşkanı Rauf Denktaş ve Rum yönetimi lideri Glafkos Klerides ile ayrı ayrı görüştükten sonra, iki lideri yemekte buluşturacak. 
     Annan, Rum kesiminde yayın yapan MEGA TV'ye verdiği demeçte, ''adaya bir umut mesajıyla geleceğini ve bu ziyaretten mucizeler beklenmemesi gerektiğini'' söyledi. 
     İki tarafla çözüm bulunması için çalışacağını ve ziyaretinin buna yardımcı olmasını ümit ettiğini ifade eden Annan, çözüm planı getirmeyeceğini kaydetti. 
     Bu arada Kıbrıs Rum kesimindeki ''göçmen'' dernekleri, Annan'ın adaya ziyaretini bahane ederek, Rum Başkanlık Sarayı önünde Çarşamba günü saat 15.30-19.00 arasında eylem yapacak. 
     Rum basınında çıkan haberlere göre, ''Rum anti-işgal hareketi'' PAK , ''Özgür birleşik Karpaz'', ''Karpaz koordinasyon örgütü'', ''Özgür değirmenlik'', ''Özgür Omorfo'' ve ''Özgür Girne'' adlı kuruluşlar, ortak bir açıklama yaparak, Annan'ı, Kıbrıs Türk tarafı ile Rum tarafına eşit davranmamaya çağırdı. 
     





</TEXT>
</DOC>
