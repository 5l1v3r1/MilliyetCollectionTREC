<DOC>
<DOCNO> 88464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/yazar/altan.html </URL>
<DATE> 2002/06/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tarihsel dönemeçte "statükocular", "değişimciler" ayrımı... 
</HEADLINE>
<TEXT>

     20. yüzyıl boyunca da, "köylülük" evresini aşamadığı için "statüko"ya karşı, toplumsal iç dinamiklerin hemen hemen hiç çalışmadığı bilinen Türkiye'de, adeta bir mucize oldu önceki gün... 
     Basının da manşetlerle ilan ettiği gibi, İktisadi Kalkınma Vakfı Başkanı Meral Gezgin Eriş'in girişimleriyle, toplumda 15 milyon kişilik bir kesimin temsilciliğini üstlenmiş olan 175 sivil toplum örgütü Avrupa Birliği hedefi için harekete geçti ve politikacılara tarihsel bir çağrı yaparak, ortak bir deklarasyon yayımladı. 
     Deklarasyonun özetini Hürriyet şöyle verdi 
     "AB ile bütünleşme hedefini benimsiyor ve destekliyoruz. Türk toplumu AB ile gelecek çağdaş yaşamı hak ediyor. Birey ve toplum olarak geleceğimizi AB'de görüyoruz. AB demek, daha iyi yaşam, eğitim, istihdam, sağlık demektir." 
     
     Dünyada da kimse üstünde pek durmadı ama, "ulus - devlet" modeliyle, bu modelin ortaya çıkardığı "hırslı politikacı esnafı", çok pahalıya mal oldu 20. yüzyıl insanlığına... 
     Bir kez, dünya savaşlarıyla, mahalli savaşlar ve iç savaşlarda 100 milyonu aşkın insan öldü. 
     6 milyar nüfuslu dünyada da, 5 milyar insan yoksulluktan kurtulamadı. 
     
     "Ulus - devlet" modeliyle, "hırslı politikacı esnafı"nın yarattığı böylesi rezalet bir tablodan en çok kimler yararlandı 
     Öncelikle yerel ve mesleksiz politikacı esnafıyla, üst düzey bürokratlar ve çevreleri ve silah fabrikatörleri... 
     
     Bugün yılda silah alımlarına harcanan para 900 milyar dolardır. Türkiye de adam başına yılda düşen ulusal gelirine oranla, silah alımlarında dünya birincisidir. 
     Yılda 11 milyar dolarla silah alımlarında dünya birincisi olmak... 
     Başka bir birinciliğimiz de dünyada, 0 - 1 yaş arası bebek ölümlerinde... Her 10 dakikada bir bebek ölmekte... 
     
     Ne evrende ne evrenin yine bir parçası olan, Arz yuvarlağı üstündeki insan toplumlarında, "değişim"i durdurma olanağı vardır. 
     200 yıl önce bir yerden bir yere, ancak yelkenli gemiler ve atlı arabalarla gidilebilir yolculuk bazen aylarca sürerdi. 
     Ya bugün 
     İstanbul - Paris arası uçakla 3 saat... 
     Saniyede bir trilyon iletişim gerçekleşiyor internette... 
     Teknolojideki böylesi hızlı bir değişimin, hiç mi etkisi olmuyor "ulus - devlet" modelinin aşılmasında 
     Oluyor ve görüyorsunuz ki, Avrupa ülkelerinin yıllar boyu birbirleriyle dövüşmüş insanları ortak bir para birimiyle, ortak vatandaşlıkta birleşiyor sınırları da, gümrükleri de kaldırıyorlar. 
     
     Ve yine anlaşılıyor ki, "ekonomi" tıpkı fizik, kimya, biyoloji, meteoroloji gibi, yerel siyasetçilerin keyfine ve inancına göre, şu veya bu biçimde uygulanamayacak müspet bir bilim... 
     Siyasetçiler kendi kafalarına göre, evrensellikten kopuk bir ekonomi uygulamaya kalkınca tıpkı Sovyetler'de olduğu gibi, düzen de çöküyor, insanlar da ne yapacaklarını bilemiyorlar. 
     Çünkü "Komünizm", bir sınıf ve politikacı düzeni değil, bir Kozmos düzenidir. Avrupa vatandaşlığı'nın, 21. yüzyılın sonuna yaklaşılırken Dünya vatandaşlığı'na doğru uzanacak olması da, bunun sonucudur. 
     İnsanın da sürekli bir değişim içindeki "evren"in bir parçası olduğunu ve "statüko"ya ne kadar yapışırsa yapışsın "değişim"i engelleyemeyeceğini, yani "monizm"i iyi anlamak gerekir. 
     
     Enerji kaynakları da doğal olarak değişiyor. Önce rüzgar enerjisiyle, kürek çekip duran forsaların enerjisini kullanan yelkenli gemiler zamanla kömür ve buhar enerjisini sonra mazot enerjisini ve denizaltılarda da nükleer enerjiyi kullanmaya başlamadılar mı 
     Bugün de değişen teknolojiler sonucu, üretimin, artık "işçi sınıfı" enerjisine ihtiyacı kalmıyor ve üretim hızla artıyor. 
     Hızla artan üretimi kimler emecek Şayet yerel politikacılar, silah alımları nedeniyle, kendi halklarını yoksul bırakıyorlarsa .. 
     
     Bugün Türkiye'de de, "statüko"dan yana olanlarla, "değişim"den yana olanlar siyah - beyaz bir tablo yaratmaya başladı... 
     Geçimleriyle itibarlarını, "politik bir egemenlik" dışında çıplak hayattan sağlayabilecek bir donanımdan yoksun bulunanlar, el ve ayaklarıyla "statüko"ya, yani "ulus - devlet" modeline yapışıyorlar. Daha gelişmiş ve özellikle gelecek kuşakların kimliğiyle varlığını da "çağdaşlık"la bütünleştirmek isteyenler ise, "değişim"e sahip çıkıyorlar. 
     Tartışmaları, polemikleri, hamasi demagojileri görüyorsunuz. 
     
     Şayet bendeniz de "statükocu" olsaydım şöyle hamasi bir dörtlükle "vatan, millet" nağracılarına hemen borazancılık yapardım 
     Atalarım girmedi Avrupa'nın kıçına, 
     Artsa dahi yoksulluk, bitmese dahi çile. 
     Herkes hayran değil mi, bizdeki asil kana, 
     Bizlere Türklüğümüz, yeter de artar bile... 
     Nasıl 
     Şimdi isterseniz bizim yukarıdaki dörtlükle çarşıya çıkar yağ da alabilirsiniz, bal da, un da, şeker de, ekmek de... 
     Haydi bakalım deneyin isterseniz... 
     
     







Türkiye’de Kürtler 


Tarihsel dönemeçte "statükocular", "değişimciler" ayrımı... 


İyi şeyler de... 


Çiller’in tutumu 


Bu ülke aş ve işi umursamayan dinozorlara kalmayacak 


İlk iki harf 


AB’ye destek lafla olmaz... 


Siyasi istikrarsızlığın hasarı nerede 


AB sadece siyaset değil... 


İpin ucundaki Türkiye 


Aktaş Elektrik’te hukuk süreci 


Çayın taşıyla çayın kuşunu vurmak 


Tarihi zirveden beklenen 


Son Terk edilenler ve terk edenler için... 


İş yerine laf üreterek AB’ye girilmez 


</TEXT>
</DOC>
