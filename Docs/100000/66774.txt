<DOC>
<DOCNO> 66774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sondun06.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de 12 Şubat'ta At yılı başlıyor... 
</HEADLINE>
<TEXT>

     Çin'de geleneksel Ay Takvimi'ne göre, 11 Şubat gecesi Yılan Yılı sona erecek ve At Yılı başlayacak. 
     ''Bahar Bayramı'' olarak da adlandırılan Çin yılbaşısı, genellikle şehirlerde 3 gün, kırsal bölgelerde 15 gün kutlanırdı. Ancak Çin'de uygulanan iç tüketimi artırma politikasıyla ortaya çıkan ''tatil ekonomisi'' nedeniyle, Bahar Bayramı için iki yıldır Çin'de 7 gün resmi tatil yapılıyor. 
     Çin Takvimi'ne, yani Ay takvimine göre yılbaşı 24 ocak ile 19 şubat arasında bir güne rastlıyor. Ay Takvimi'nde 12 burç bulunuyor. 
     Efsaneye göre Buda, bütün hayvanları huzuruna çağırmış, emrini dinleyip gelen hayvanlara da geliş sıralarına göre birer yıl hediye etmiş. En hızlı olan fare ilk yılı almış. Onu boğa, kaplan, tavşan, ejderha ve yılan gibi hayvanlar izlemiş. Asırlardır yıllar, bu hayvanların isimleriyle anılıyor. 
     Bu hayvanlar arasında yalnızca ejderha efsanevi bir hayvan. 
     Ejderha, değişik hayvanların üstünlüklerini kendinde toplamış. 
     Çinliler, ejderhanın torunları olduklarına inanıyor. Ejderha, aynı zamanda gücün ve uzun yaşamın simgesi. 
     -''EJDERHA VE AT RUHU''- Atlara da Çin kültüründe büyük değer veriliyor. Atlar, Çin kültüründe gök, baba, sağlık ve iyiliğin yanı sıra yetenekli, ağırbaşlı ve başarılı insanların da sembolü. Çinliler, güç ve iyilikseverliği tanımlamak için 'ejderha ve at ruhu' deyimini kullanıyor. 
     Çinliler, 1912 yılında uluslararası takvim standardını kabul etti. 
     Ancak Ay Takvimi'ne göre belirlenen geleneksel yılbaşı Çinliler arasında önemini korumaya devam etti. 
     Tarihi kayıtlara göre, Çinlilerin Bahar Bayramı'nı kutlama adetleri, bol mahsul alınmasını kutlama ve tanrılara şükran sunma törenleriyle başladı. Çinlilerin ataları, topraktan elde ettikleri her şeyin tanrılar tarafından verildiğine inanırdı. Yılın en büyük şükran faaliyeti de sonbahar mahsulünün alınmasıyla ilkbahar ekimi arasındaki zamanda düzenlenirdi. 4 bin yıllık geçmişi olan Bahar Bayramı da böylece ortaya çıktı. 
     
     Bahar bayramı adetleri 
     Bahar Bayramı'nı kutlama adetleri, Çin'in çeşitli bölgelerinde değişiklikler gösteriyor. Ancak bütün ailenin bir arada yılbaşı yemeği yemesi geleneği her yerde aynı. Bir tür Çin mantısı olan ''jiaozi'', en yaygın yılbaşı yemeği. Bir de soya peyniri ''dofu'' ve balığın, yılbaşı yemeklerinde özel bir yeri bulunuyor. Zira dofu ve balığın Çince söylenişleri, aynı zamanda zenginlik kelimesinin söylenişini de çağrıştırıyor. 
     Ayrıca yılbaşı gecesi havai fişek patlatmak, en sevilen adetlerden. Çinliler, havai fişeğin çıkardığı gürültünün kötü ruhları korkutacağına inanıyor. Son yıllarda başkent Pekin başta olmak üzere bazı büyük şehirlerde, kazalara yol açtığı gerekçesiyle havai fişek patlatmak yasaklandı. 
     






</TEXT>
</DOC>
