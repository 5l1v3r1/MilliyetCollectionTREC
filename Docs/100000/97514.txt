<DOC>
<DOCNO> 97514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko22.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince ''Çorbada bir tek sinek dahi olmamalı'' 
</HEADLINE>
<TEXT>

     Bankalar Birliği Başkanı Ersin Özince, yeniden yapılandırmanın kalıcı olması için, her alanda uygulanması gerektiğini söyledi. 
     Özince, BDDK tarafından düzenlenen ''Bankacılık Sektörünün Yeniden Yapılandırılması'' konulu toplantıda yaptığı konuşmada, yeniden yapılandırma kapsamına kamu, banka dışı finansal kurumlar ile reel sektördeki kurumların da alınması ve bu yapılandırmaların eş zamanlı olması gerektiğini söyledi. 
     Türkiye'de mali sistemin, önemli bir kayıtdışı ihtiva ettiğini belirten Özince, şöyle konuştu 
     ''Banka dışı ve iyi regüle edilmemiş, tefecilik denilecek tarza kadar varan birtakım gayri kanuni yöntemlerin uygulandığı ortamda bankacılığın bulunduğunu gözardı etmemek gerek. Bankacılığın, kayıtiçi sistemin haksız rekabet koşullarında da çok etkilendiği gerçektir. 
     Ciddi reformlar sonuç vermedikçe, deniz içinde gidecek olan banka tekneleri, mutlaka olumsuz etkilenir diye düşünüyorum.'' Özince, bankacılarla ilgili uzun dönemdir, ''aşırı karlar yaptıkları ve bankacıların rantiyecilik yaptıklarının'' söylendiğini hatırlatırken, ''enflasyon muhasebesi, bunun hiç de böyle olmadığını gösterdi'' dedi. 
     Bankaların söylendiği gibi aşırı karlar elde etmediklerini anlatan Özince, ''banka sermayedarları, özkaynaklardan bırakın nema almayı, kötü niyetli olanları bir yana bırakırsak ısrarlı şekilde bu ülkede bankacılığın düzeltilmesi için destek vermişlerdir'' diye konuştu. 
     
     TAKİPTEKİ ALACAKLAR 

     Takipteki alacaklara da işaret eden Özince, takipteki alacakları tahsil etmede yalnızca bankaların değil, Tasarruf Mevuduatı Sigorta Fonu'nun da TMSF sıkıntılar yaşadığını söyledi. 
     Özince, tahsil edilecek alacakların çok olduğunu, ancak bunları takipte hukuksal problemler yaşandığını bildirdi. Mali sistemde yer alan banka dışı kurumların da rekabet içine alınması gerektiğini belirten Özince ''ülkemizde lisansör olmadıkları halde, otel süitlerinde mali hizmet götüren kuruluşlar da bu kapsama girmelidir'' dedi. 
     Sektörün itibarının, hiç de hak etmediği derecede yerlerde süründürüldüğünü savunan Özince, ''rantiyeci, hortumcu'' edebiyatı yapıldığı, bankacılara ''hırsız'' muamelesi yapıldığını ve sır kapsamında birçok konunun basına intikal ettiğinden yakındı. 
     Uluslararası normların Türk Bankacılık sistemine eksiksiz uygulanmasını istediklerini belirten Özince, ''çorbada bir tek sinek dahi olmamalı'' dedi. 
     





</TEXT>
</DOC>
