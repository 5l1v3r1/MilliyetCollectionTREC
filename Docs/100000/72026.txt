<DOC>
<DOCNO> 72026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur21.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik Bartholomeos Bush'tan Ruhban okulu için destek istedi 
</HEADLINE>
<TEXT>

     Fener Rum Patriği Bartholomeos, ABD Başkanı George Bush'tan, Heybeliada'daki Ruhban Okulu'nun açılmasına ilişkin sorunun çözümü için yardım istediğini belirterek, ''Bu okul meselesi, bizim için çok önemlidir. Çünkü patrikhanemizin akıbeti ile direkt olarak bağlantılıdır'' dedi. 
     ABD gezisini tamamlayarak özel uçakla İstanbul'a dönen Bartholomeos, Atatürk Havalimanı'nda yaptığı açıklamada, bir hafta boyunca ABD'de, özellikle Washington, Boston ve New York'taki Ortodoksları ziyaret ettiklerini söyledi. 
     Bartholomeos, ''Oradaki kilisemizin bu sene, kuruluşunun 80. yıldönümü kutlandı. Ziyaretimizin esas maksadı bu idi. Aynı zamanda oradaki ruhban okulunun 65. yıldönümü kutlandı'' diye konuştu. 
     ABD Başkanı Bush ve Dışişleri Bakanı Colin Powell tarafından kabul edildiğini de hatırlatan Bartholomeos, ''Güzel görüşmelerimiz oldu. Türkiye ve Yunanistan büyükelçiliklerine hem nezaket ziyaretleri yaptım, hem de onuruma verilen yemeklere katıldım'' dedi. 
     Fener Rum Patriği Bartholomeos, ''ABD Başkanı Bush ile hangi konularda görüştüğünün'' sorulması üzerine, ''Dinlerarası diyalog, terörizm ile mücadele, patrikhanemizin durumu, ruhban okulumuzun halen kapalı olması konularını görüştük. Ayrıca, İran'a yaptığım ziyaret hakkında kendisine malumat verdim'' diye konuştu. 
     
     Devlet iradesi varsa 

     Bartholomeos, ''Heybeliada'daki Ruhban Okulu'nun açılması için Bush'tan destek istediniz mi '' sorusunu ise şöyle yanıtladı 
     ''Kendisi sordu 'Ne problemleriniz var, nasıl yardımcı olabilirim ' diye. Bu konuya değindiğimiz zaman, tabii yardımlarını istedim. Bu okul meselesi, bizim için çok önemlidir. Çünkü patrikhanemizin akıbeti ile direkt olarak bağlantılıdır. 1700 sene gibi bu topraklarda bulunan patrikhanemiz gibi müessese, elemanlarını yenileme, yeni ruhanileri, yeni ilahiyatçıları yetiştirme imkanına sahip olmalıdır. Bu açıdan bizim için çok önemlidir. Nasıl Müslüman kardeşlerimizin, vatandaşlarımızın, kendi din adamlarını yetiştirme imkanları varsa bizim de bu imkanımız olmalıdır.'' ''Türk kanunlarına göre Heybeliada'da ruhban okulunun açılması yasak. Bu yasağa rağmen nasıl istiyorsunuz Bush'tan desteği '' şeklindeki soru üzerine de Bartholomeos, ''Eğer devlet iradesi varsa okulun açılması için çözümü bulunur'' dedi. 
     Patrik Bartholomeos, ''Orada 'evrensel patrik' olarak mı tanımlandınız '' sorusunu da ''Gayet tabii, ekümenik patrik'' diye yanıtladı. 
     






</TEXT>
</DOC>
