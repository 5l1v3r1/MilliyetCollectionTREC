<DOC>
<DOCNO> 72835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur15.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyguncuların aldığı paralar bankaya iade edildi 
</HEADLINE>
<TEXT>

     Akbank Yıldızposta Şubesi'ni soyduktan sonra yurtdışına kaçmak üzere bindikleri trende yakalanan 2 kişi, yüzleştirildikleri banka çalışanları tarafından teşhis edildi. 
     Asayiş Şubesi Gasp Büro Amirliği'ndeki sorguları süren Hikmet Doğramacı ve Murat Bayram, bugün banka çalışanlarıyla yüzleştirildi. 
     Polis yetkilileri, maske takarak yaptıkları soygundan yaklaşık yarım saat önce ortamı incelemek amacıyla banka şubesine gelen Doğramacı ve Bayram'ın banka çalışanları tarafından teşhis edildiğini belirttiler. 
     Hikmet Doğramacı ile Murat Bayram, bugün Şişli Etfal Eğitim ve Araştırma Hastanesi'nde sağlık kontrolünden geçirildi. 
     Bu arada, soyguncuların kaçarken bindikleri aracı kullandığı belirlenen Kamil Kanal adlı kişinin yakalanmasına çalışıldığı kaydedildi. 
     Kanal'ın cinayet suçundan sabıkası bulunduğu ve bir süre önce cezaevinden tahliye olduğu belirtildi. 
     Öte yandan, soyguncuların üzerinde ele geçirilen 37 milyar 410 milyon 250 bin lira ile 19 bin 405 dolar, Akbank Yıldızposta Şubesi Müdiresi Tülin Akdoğan'a teslim edildi. 
     






</TEXT>
</DOC>
