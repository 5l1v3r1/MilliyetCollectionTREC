<DOC>
<DOCNO> 85298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo12.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolculardan Hong Kong'un kasıtlı sertliğine tepki.. 
</HEADLINE>
<TEXT>

     Dünya Kupası hazırlıklarını sürdüren A Milli Takım futbolcuları, dün Hong Kong Karması ile yapılan özel maçta, rakip oyuncuların kasıtlı olarak sert hareketler yapmalarına tepki gösterdiler. 
     Milli Takım'ın golcü futbolcusu Hakan Şükür, Hong Konglu futbolcuların özellikle kendisini sakatlamak için çaba harcadığını iddia etti. 
     Futbolda darbelerin ve zaman zaman sakatlıkların olabileceğini vurgulayan Hakan Şükür, ''Dünkü maçta, topun bulunmadığı bölgelerde bile rakip oyunculardan tekme yedim. Her tarafıma darbe aldım. Ayağım delindi. Bu yüzden kendimi sakınarak oynamak zorunda kaldım. Hemen hemen tamamı Çinli olan Hong Kong Karması'ndaki futbolcular, belki bizi sakatlamaları için talimat almış olabilirler. Bunu ispatlamak kolay değil. Belki de milliyetçilik duyguları ön plana çıktığı için böyle davranmış olabilirler'' dedi. 
     Hakan Şükür, Hong Kong'taki aşırı sıcak ve nemli hava nedeniyle kilo kaybettiklerini ve bunun bünyelerinin dengesini bozabileceğini belirterek, şöyle devam etti 
     ''Fakat burada geniş bir sağlık ekibi ile birlikteyiz. Çok sıvı kaybımız var. İstirahat etmemiz ve su dengemizi sağlamamız lazım. Konsantrasyon kaybı hemen olmuyor, ama fazla su kaybedildiğinde unutkanlık belirtileri ortaya çıkıyor. Bu konuda biraz zorlanıyoruz.'' Hakan Şükür, Dünya Kupası maçlarında kullanılacak toplara da alışamadıklarını belirterek, ''Forvet oyuncusu olarak zorlanıyorum. Türkiye liglerinde son 10 maçta bu toplar kullanılsa, hazırlık açısından daha avantajlı olabilirdik. Fakat sonuçta alışacağız'' diye konuştu. 
     
     RÜŞTÜ ''YENİ TOPLAR ÇOK SÜRATLİ'' 
     Milli Takım kalecisi Rüştü Reçber de Hong Kong'a henüz alışamadıklarını belirterek, şunları söyledi 
     ''Sabaha kadar uyuyamıyoruz. Nemli hava yüzünden çok su kaybediyoruz. Her antrenman sonrası 2.5 kilo veriyoruz. Fakat Güney Kore'deki şampiyona öncesi iyi bir hazırlık devresi geçiriyoruz. Hong Kong'taki antrenman sahasının zemininden de şikayetçiyiz. Şu an kötü şartlarda oynuyoruz. İyi şartlarda daha iyi olacağız. Toplar konusunda da çok sıkıntı çekiyoruz. Bir kaleci olarak topun çok sektiğini ve ani dönüş yaptığını gördüm. Diğer toplardan çok farklı bir top. Yapılışı ve kullanılan madde değişik. Ayrıca çok süratli. Kaleciler için en büyük dezavantaj, topların beyaz olmaması. Gece maçlarında kesinlikle olumsuz etki yapacaktır, ama alışmak zorundayız.'' 
     
     ALPAY ''ŞARTLAR ASLINDA AVANTAJ'' 
     Milli Takım oyuncularından Alpay Özalan da Hong Kong'ta olumsuz hava koşullarından etkilendiklerini, ancak Dünya Kupası'na hazırlık açısından burada kamp yapmalarının büyük avantaj olacağını söyledi. 
     Antrenmanlarda en çok tempolu koşularda zorlandıklarını anlatan Alpay, ''İngiltere'de de nem oranı yüksek. Fakat hava soğuk olduğu için rahat nefes alabiliyoruz'' dedi. 
     Dünya Kupası'nda kullanılacak toplara da henüz alışamadıklarını vurgulayan Alpay, ''Yavaş vurunca top takılıyor. Hızlı vurunca da jet gibi uçuyor. Fakat alışmak zorundayız. Diğer takımlar da aynı sıkıntıyı paylaşıyor'' diye konuştu. 
     
     BÜLENT ''HONG KONG İYİ BİR TAKIM'' 
     A Milli Takım kaptanı Bülent Korkmaz ise özel maçta 2-0 yendikleri Hong Kong Karması'nın iyi bir takım olduğunu söyledi. 
     Bu karşılaşmaya Milli Takım oyuncularının uykusuz ve yorgun çıktığını belirten Bülent, şöyle devam etti 
     ''Ayrıca hava şartları ve sahanın zemini de çok kötüydü. Herkes Hong Kong takımını küçümsüyordu. Ancak, Dünya Kupası'nda aynı grupta mücadele edeceğimiz Çin bu takımla 1-1 berabere kaldı. İyi oyunculara sahip bir rakiple mücadele ettik ve zorlanmadan galip geldik.'' Bu arada Milli Takımlar Sorumlusu Selami Özdemir, Dünya Kupası kadrosunu bildirme süresinin bu gece TSİ 01.00'de sona ereceğini belirterek, ''Bu kadroda değişiklik ancak doktor raporuyla ve FIFA'nın onayıyla yapılabiliyor. Herhangi bir sakatlık yaşanması durumunda, kadromuza yeni bir futbolcu alabiliriz'' dedi. 
     Özdemir, Türkiye'nin eleme grubunda Brezilya, Kosta Rika ve Çin ile yapacağı karşılaşmaların biletlerinin büyük ölçüde satıldığını sözlerine ekledi. 
     





</TEXT>
</DOC>
