<DOC>
<DOCNO> 59288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko06.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF de doğruladı...2002'den sonra 2 milyar dolar daha geliyor 
</HEADLINE>
<TEXT>

     Uluslararası Para Fonu IMF yönetiminin, Türkiye'ye 2002 yılından sonra 2 milyar dolar daha kaynak sağlamayı planladığı haberleri Washington'daki IMF kaynakları tarafından da doğrulandı. 
     IMF kaynakları, IMF Başkanı Horst Köhler yönetiminin, Türkiye'nin yeni stand-by programına destek için 2003 ve 2004 yıllarında 1'er milyar dolar daha sağlanması üzerinde çalıştığını 
     belirttiler. 
     Ancak Türkiye'ye gelecek yıl için sağlanması üzerinde prensip anlaşmasına varılan 10 milyar dolarlık kaynak konusunun tersine 2003 ve 2004 için düşünülen destek, henüz IMF'nin karar makamı olan İcra Direktörleri Kurulu'nda henüz ele alınmadı. 
     Uluslararası finans çevreleri, Köhler'in beklendiği gibi 2003 ve 2004 desteğini İcra Direktörleri Kurulu'na önermesi durumunda, kurulun 
     bunu desteklemesinin çok yüksek olasılık olduğunu belirtiyorlar. 
     Gelecek ay yürürlüğe girmesi beklenen 3 yıllık stand-by anlaşması çerçevesinde IMF'nin 2002'de Türkiye'ye 10 milyar dolar taze kaynak sağlaması öngörülüyor. Türkiye'nin bu yılki düzenlemeler çerçevesinde halen alacağı olan 4 milyar dolardan fazla para da, 2002'de bu rakama eklenecek. IMF'nin, 2002'den sonra da 2 milyar dolar destek sağlaması durumunda, Türkiye'nin 2004 yıl sonunda sona ermesi planlanan yeni stand-by anlaşmasının tutarı 16 milyar doları aşacak. 
     






</TEXT>
</DOC>
