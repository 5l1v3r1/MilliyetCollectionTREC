<DOC>
<DOCNO> 51309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/soneko21.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'tan evliliğe yeşil ışık... 
</HEADLINE>
<TEXT>

     Akbank Yönetim Kurulu Başkanı Erol Sabancı, Türkiye'de bankaların da ortaklıklara gitme zamanı geldiğini belirterek, ''Akbank'ı buna hazırladım. Türkiye'de yatırım yapmak isteyen bir yabancı banka için en cazip seçeneğin Akbank olduğuna inanıyorum'' dedi. 
     Dünyaca ünlü finans dergisi Euromoney, Akbank Yönetim Kurulu Başkanı Erol Sabancı'nın bankacılıkta 40. yılını kutluyor olmasıyla ilgili Kasım sayısında bir yazı yayımladı. 
     Euromoney Dergisi, Akbank'ı, Sabancı ailesinin ''parıldayan mücevheri'' olarak tanımladı ve bankanın bu başarısında da Erol Sabancı'nın en büyük katkıyı sağladığına dikkat çekti. 
     Akbank'tan yapılan açıklamaya göre, Dergide, ''Akbank, Türkiye'de yaşanan banka krizinden yüzünün akıyla çıkmayı başardı. Şimdi de uygulamaya koyduğu yeniden yapılanma projesiyle idari kadrosunu daha da profesyonelleştiriyor'' denildi. 
     Haberde, 1960'lardan günümüze Akbank ve Türk bankacılığına ilişkin şu değerlendirmeye yer veriliyor 
     ''O zamanlar devlet, bankaların sanayiye yatırım yapmalarını teşvik ediyordu. Birçok işadamı sanayiye atlamak için bankaları araç olarak kullanırken, bunu layıkıyla yapabilen sadece Sabancı ailesi oldu. Son iki yıl içinde Türkiye'de yaklaşık 20 banka, fonlarının yaşadışı yollarla kullanıldığı veya yanlış yerlere yatırıldığı gibi gerekçelerle devlet kontrolüne alındı. Diğer bankaların da birçoğu hantal ve karsız yatırımları yüzünden darboğaza girdi ve ayakta zor duran birer holding benzeri banka haline geldiler. 
     Akbank ise tam aksine, birçok karlı yatırıma fon temin etti. 
     1990'larda banka iştirakleri içindeki tüm mali olmayan iştiraklerini 
     sattı ve bundan doğan satış karlarını da sermayeye ekledi. Akbank, en büyük 5 Türk bankası içinde sadece bankacılıkla uğraşan tek kurum haline geldi.'' 
     
     'Ortaklıklara gitme zamanı geldi' 
     Euromoney'deki yazıda Akbank'daki ilk yıllarını anlatan Erol Sabancı, ''Banka, önceleri herkesin farklı yöne doğru çekmeye çalıştığı bir koalisyon hükümeti gibiydi. Bizim zamanımızda ayrılıklara son verildi. Biz geminin tartışılmaz kaptanı olduk ve banka hızla büyümeye başladı'' diyor. 
     Erol Sabancı söyleşisi sırasında banka evlilikleri konusuna da değiniyor. 
     ''Bankaların ortaklıklara gitme zamanı geldi çattı'' diyen Sabancı, ''Akbank'ı buna hazırladım. Türkiye'de yatırım yapmak isteyen bir yabancı banka için en cazip seçeneğin Akbank olduğuna inanıyorum'' diye konuşuyor. 
     Akbank'ta 40. yılını dolduran Erol Sabancı, 1963 yılından beri Akbank'ın Yönetim Kurulu Üyesi. 1970 yılından beri de, önce Yönetim Kurulu Başkan Yardımcılığı ve ardından Yönetim Kurulu Başkanlığı görevini yürütüyor. 
     






</TEXT>
</DOC>
