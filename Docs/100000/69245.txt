<DOC>
<DOCNO> 69245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/spor/yozer.html </URL>
<DATE> 2002/02/24/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Başaranlar, çuvallayanlar 
</HEADLINE>
<TEXT>

     Galatasaray, gitti dediği maçı öylesine güzel çevirdi ki, bunu herhalde takımdaki profesyonel oyuncularına borçlu. İsmail Güldüren’in o hatayı yaptığı ana kadar Galatasaray’ın artık pek gücü de kalmamıştı. Ama öyle güzel pozisyonları kolluyorlardı ki, rakipten bir hata bekliyorlardı. O hatada geldi. Güldüren’in çuvallaması, Ümit Karan’ın usanmaz takipçiliği, bir garip gol getirdi ve Galatasaray, yarım takımla bile üç puanı aldı. 
     Sarı - Kırmızılılar, ilk on dakikada ceza alanına girmeden golü buldu. Arif’in müthiş "sağ sıkması" upuzun kaleci Patrick’i bile çaresiz bıraktı. Bu şutu Mondragon, hayatta yemezdi. İşte iki kaleci arasındaki fark da buydu. Son üç maça bakarsan, Mondragon’un kurtardıkları, Guiness’e rekor olarak girer. Ancak attığı dirsek de bir çuval inciri berbat edecek nitelikteydi. 
     Golden sonra Galatasaray, belki de "idare ederim" diyerek oyunu rölantiye aldı. Sürpriz ataklarla da ikinci golü aradı. Ama Gençlerbirliği’nin oyunu bırakmaya hiç niyeti yoktu. Özellikle Okan Koç denilen 19 yaşındaki çocuk, sol kanada bela oldu. Son zamanlarda ayağına bu kadar hakim, süratli ve etkili bir oyuncu görmemiştik. Bu denli genç olduğunu düşünürseniz, Okan’a şimdiden hoşgeldin diyoruz. Tevekkeli değil, İlhan Cavcav, 1 milyon doları vermiş. 
     Galatasaray’ın erken golün ardından sahaya yansıttığı taktik, futbolcuların da yetersizliğinden pek uygulanamadı. Bülent Akın’ın da şanssız sakatlığı, orta alanı daha da yaraladı. Berkant’la Ergün, helak oldu. Ama Ankara takımının atakları giderek tehlike yaratmaya başlamıştı. Gol "geliyorum" derken, penaltı geldi. Tribünden sanki yapmacık gibi geldi, ama hakem son kararını vermişti. 
     İkinci yarıda, hele ilk bölümünde tüm dengeler değişti. Gençlerbirliği, arka arkaya goller kaçırdı. Galatasaray, seyircinin de baskısıyla oyunu bırakmamaya çalıştı. Çaresizlik kapıyı çaldığı anda Güldüren’in hatası, Ümit’in takipçiliği, rüzgarı yine ters estirdi. Sonrası kolay oldu. Gençlerbirliği, alabileceği maçı verdi. Galatasaray, kaybedeceği maçı aldı. Ama Galatasaray, bu kadar eksiğiyle aldığı puanların kıymetini ileride çok daha iye anlayacak. 
     



 SPOR 



























</TEXT>
</DOC>
