<DOC>
<DOCNO> 81934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur15.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmet Sezgin politikayı noktalıyor, şiir yazmaya başlayacak... 
</HEADLINE>
<TEXT>

     Demokrat Türkiye Partisi DTP Genel Başkanı İsmet Sezgin, ''Aktif politikayı bırakıyorum. Ertelediğim şeylerin bir bölümünü yaşamak isterim'' dedi. 
     Sezgin, İzmir'de düzenlediği basın toplantısında, halkın yeni yüzler arayışı içinde olduğunu dile getirerek, DTP'nin siyasetteki tıkanıklığı aşarak kısır döngüyü ortadan kaldırmak doğrultusunda gençlerin önünü açtığını söyledi. 
     Bu anlayışla Mehmet Ali Bayar'ın partiye kaydolup çalışmalarına başladığını kaydeden Sezgin, ''Ben bir öncülük yaptım. Siyaset hayatım boyunca gençlerin ön plana çıkması için çaba gösterdim. Aday olmayacağımı ifade ettim'' dedi. 
     Bayar'ın çok iyi yetiştiğini, üstün niteliklerinin bulunduğunu ve siyasette yer etmiş isimlerin yer aldığı bir aileye mensup olduğunu belirten Sezgin, siyasetteki tıkanıklığı aşmak için bir anahtar olduklarını söyledi. 
     Bir gazetecinin Bayar'ın partinin genel başkanlığına seçilmesi halinde kendisinin nasıl bir yol izleyeceğini sorması üzerine Sezgin, 1950'den bu yana siyasetin içinde olduğunu hatırlatarak, şöyle dedi 
     ''1950'den bu yana bir hareketlilik içindeydim. Herşeyi erteleyerek geldim. Ertelediğim şeylerin bir bölümünü yaşamak isterim. 
     Siyaset musallada biter. Ama siyaset yapmak demek mutlaka genel idare kurulunda ya da bir başka görevde bulunmak değildir. Yazılarımı yazıyorum. Şiirlerimi yine yazmaya başlarım. Aktif politikayı noktalıyorum. Adaylığımı koymayacağım ve aktif politikayı bırakıyorum.'' Sezgin, politikanın kendisine kazandırdıkları ve kaybettirdiklerinin sorulması üzerine, ''50 yılda İsmet Abi oldum. 
     Halkın dostluğunu kazandım. Hakkımızda bir şaibe yok, bu da bana yeter'' dedi. 
     Bir gazetecinin genel kurulun ardından ''ipler kimin elinde olacak'' sorusuna İsmet Sezgin, DTP'nin demokrat bir parti olduğunu ve kendi deneyimleriyle partiye yardımcı olacağını, bunun dışında farklı bir durumun söz konusu olmayacağını anlattı. 
     Sezgin, bir gazetecinin sorusu üzerine, DYP Genel Başkanı Tansu Çiller ile Mehmet Ali Bayar'ı değerlendirirken şöyle dedi 
     ''Sayın Çiller ile Sayın Bayar'ı karşılaştırmayın. Sayın Çiller değerli bir arkadaşımızdı, kendilerini istedik, geldi, ama kendisinden beklediğimizi bulamadık. Partinin oyları yüzde 30'dan yüzde 12'ye indi. Bir büyük demokrat geleneğin varisi olma niteliği yitirildi. 
     Bayar siyaseti çok iyi biliyor. Siyasetçi bir aileden geliyor. 
     Maalesef Çiller beklentimizi boşa çıkardı, ama sayın Bayar'ın beklentimizi boşa çıkaracağını düşünmüyorum. Düşünemiyorum.'' 
     





</TEXT>
</DOC>
