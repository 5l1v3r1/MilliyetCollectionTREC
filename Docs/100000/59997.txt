<DOC>
<DOCNO> 59997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko08.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street, Saddam Hüseyin sonrasının hesaplarını yapıyor... 
</HEADLINE>
<TEXT>

     ABD ile Irak arasındaki gerginlik tırmanırken, dünyanın en büyük borsası olan Wall Street borsası, ABD önderliğindeki bir operasyon ve Irak Devlet Başkanı Saddam Hüseyin sonrası dönemin borsa üzerindeki etkisini hesaplamaya başladı. 
     Konuyla ilgili değerlendirmede bulunan ''Dunvegan Ass.'' şirketi strateji uzmanlarından A.C. Moore, ''savaşın kısa süreli olması durumunda, hisse senetlerinin değerinin yukarı doğru bir gelişim izleyeceğini ve 'Standard Poors 500' endeksinin en az yüzde 15 artacağını'' öne sürdü. Uzmanlar, bu artış gerçekleştiği takdirde borsanın yeniden eski sağlığına kavuşmuş olacağı görüşünü savunuyorlar. 
     ''Saddam devrildiği takdirde dünyanın daha barışçı bir yer haline geleceği'' fikrinin ağırlık kazanacağını belirten Moore, ''bunun ilk belirtilerinin petrol fiyatları üzerinde görüleceğini'' sözlerine ekledi. Düşük petrol fiyatının Wall Street borsası ve genel olarak Amerikan ekonomisi açısından önem taşıdığı belirtiliyor. 
     
     REJİM DEĞİŞİKLİĞİ, ASKERİ GÜÇ KULLANMADAN OLABİLİR 
     Bu arada ITG Hoenig firmasının baş ekonomisti Robert Barbera açıklamasında, ''Irak'ta, askeri müdahaleye gerek kalmadan bir rejim değişikliği olması olasılığının hayli yüksek olduğunu'' savundu. 
     Barbera, NBC'ye verdiği demeçte, ''Irak'ta askeri bir müdahaleye gerek kalmadan rejimin değişebileceğini düşünüyorum. Böyle bir gelişme, borsa açısından da çok olumlu olacaktır. Tahminim Dow Jones endeksinin yüzde 20 dolayında artacağı yönünde'' diye konuştu. 
     ''Straszheim Global Advisors'' adlı kuruluşun başkanı Donald Straszheim da görüş açıklarken, ''Bush yönetiminin Irak'la ilgili planlarının önümüzdeki 12-18 aylık dönemde borsa açısından büyük bir artıya dönüşebileceği'' tahmininde bulundu. Straszheim, ''giderek daha çok sayıda ülkenin terörün hedefi olabileceğini düşünerek ABD'nin yanında yer alacağını'' da öne sürdü. 
     





</TEXT>
</DOC>
