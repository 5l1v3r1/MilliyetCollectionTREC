<DOC>
<DOCNO> 96364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo11.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Bayan Basketbol takımı Avrupa Kupası'na katılmıyor 
</HEADLINE>
<TEXT>

     Fenerbahçe, yeni sezonda basketbolda Avrupa kupalarına katılmıyor. 
     Ezeli rakipleri Galatasaray ve Beşiktaş ile birlikte hareket eden sarı-lacivertliler, sorunları giderilmezse, Türkiye Ligi'nde de yer almayacak. 
     Galatasaray, Beşiktaş ve Fenerbahçe kulübü başkanlarının, mali sıkıntılarının giderilmemesi durumunda basketbolda yeni sezonda Birinci Ligler'de yer almayacaklarını açıklamalarının ardından, geçen sezonu şampiyon tamamlayan sarı-lacivertlilerin bayan basketbol takımı, yeni sezonda Avrupa Ligi'ne katılmak için FIBA'ya müracaat etmeyecek. 
     Fenerbahçe Bayan Basketbol Takımı Menajeri Murat Yosmaoğlu, A.A. 
     muhabirine yaptığı açıklamada, müracaat için bugün son gün olduğunu vurgulayarak, ''Başkanımız Aziz Yıldırım, futbol takımının kampına giderken bize 'Müracaat etmeyeceksiniz' dedi. Üç büyük kulübün aldığı karar nedeniyle Avrupa Ligi'ne katılmıyoruz'' diye konuştu. 7 bin 500 Euro olan katılım ücretinin bugün yatırılması gerekmediğini anlatan Yosmaoğlu, ''Önemli olan müracaat etmek. Müracaat ettikten sonra katılım ücretini daha sonra da ödeyebilirsiniz. Ama müracaat etmiyoruz'' dedi. 
     
     ''BLÖF OLMADIĞI ANLAŞILDI'' 
     Murat Yosmaoğlu, soruna çözüm bulunmaması durumunda Fenerbahçe'nin erkek ve bayan takımlarının yeni sezonda Türkiye Ligi'ne de katılmayacağını söyledi. 
     Herkesin, ''Üç Büyükler''in başkanlarının blöf yaptığını düşündüğünü ifade eden Yosmaoğlu, ''Bunun blöf olmadığı şimdi anlaşıldı. Aziz Yıldırım, çok sevdiği halde bayan takımını Avrupa Ligi'ne sokmuyor. Diğer kulüp takımları da katılmayacak'' şeklinde konuştu. 
     
     ''GEMİ BATIYOR'' 
     Bu gelişmelerden en büyük zararı bayan basketbolunun gördüğünü iddia eden Murat Yosmaoğlu, ''Milli takımı oluşturan Fenerbahçe, Galatasaray, Beşiktaş lige katılmadığı zaman, milli takım ne olacak '' dedi. 
     Yosmaoğlu, şöyle konuştu 
     ''Bayan basketbolu bitmek üzere. Artık ligde bayanlarda BOTAŞ Spor ve Erdemirspor, erkeklerde de Ülkerspor ile Efes Pilsen mücadele eder. 
     Bu da Türk basketbolunun bitişi olur. Hepimiz aynı gemideyiz. Gemi su alıyor, batmak üzere. Federasyon da ağır davranıyor. Basketbolla ilgili tüm birimler, devlet, sponsorlar, federasyon, kulüpler biraraya gelip, bu konuya bir an önce çözüm bulmalı.'' 
     





</TEXT>
</DOC>
