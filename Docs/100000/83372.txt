<DOC>
<DOCNO> 83372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/siyaset/asiy.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan da Avrupa Günü kutlamak istiyor 
</HEADLINE>
<TEXT>

Konserin basına kapalı bölümünde sahneye çıkarak konuşan Orgeneral Çetin Doğan temennisini şöyle dile getirdi "İnanıyorum ki, biz de 9 Mayıs’ları ulusça kutlayacağız" 
     ÖMER ERBİL İstanbul 

     9 Mayıs Avrupa Günü’nde İş kulelerinde düzenlenen konseri "tamamen bir rastlantı" olarak niteleyen 1. Ordu Komutanı Orgeneral Çetin Doğan, konserin basına kapalı bölümünde sahneye çıkarak temennisini dile getirdi "İnanıyorum ki, biz de 9 Mayıslar’ı ulusça kutlayacağız." 
     Konser öncesi basın mensuplarının sorularını cevaplayan Doğan, TSK’nın hangi tür kutlamaları yapacağı ve hangi tür kutlamalara katılacağının yönergelerde çok açık olarak belirlendiğini dile getirerek şunları söyledi 
     
Niçin yaptık      "Biz AB’ye karşı değiliz. Ancak bizim kutlayacak pozisyonumuz yok. Biz 1. Ordu Komutanlığı’yız. Avusturya Konsolosluğu’nun bize müracaatı ve Türk - Avusturya dostluğunun gelişmesine katkı sağlamak bakımından yaptığımız bir etkinlik bu." Konser iki ülkenin milli marşlarının çalınması ile başladı. Konserde, 85 kişiden oluşan Özgün Avusturya Tiroler Kaiserjaeger Bandosu tarafından, Bando Şefi Hannes Apfolterer’in Türk Ordusu’na armağan olarak bestelediği "Türk Ordu Marşı"nın da aralarında bulunduğu 12 parça seslendirildi. Daha sonra bestelenen bu marş, Avusturya Başkonsolosu Franz Wechner tarafından, Doğan’a hediye edildi. Sahneye çıkan Doğan, hediyeyi kabul ederken, "Böyle anlamlı bir gecede böyle bir hediye almak çok güzel" dedi. 
     
Fazıl Say konseri      Konserde ayrıca, dünyaca ünlü piyanistimiz Fazıl Say ile birlikte Şef Haluk Erten yönetimindeki Türk Silahlı Kuvvetleri Armoni Mızıkası Bandosu, Tchaikovsky’nin 1812 uvertürünü seslendirdi. Konseri izleyen yaklaşık 800 konuk arasında İstanbul Valisi Erol Çakır, Emniyet Müdürü Hasan Özdemir, Fener Rum Patriği Bartholomeos, işadamları Halis Toprak, Sakıp Sabancı, eski Genelkurmay Başkanı emekli Orgeneral İsmail Hakkı Karadayı da yer aldı. 
     
     



 SİYASET 
















</TEXT>
</DOC>
