<DOC>
<DOCNO> 65342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/yasam/yas03.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm servetleri bir gecede gitti 
</HEADLINE>
<TEXT>

Eve giren hırsızlar, Akpınar çiftinin 90 altın bilezik, iki pırlanta set, 10 küpe, 100 altın, bin dolar ve 4 milyar lirasıyla sır oldu.. 
     BÜLENT ÖZDEMİR İstanbul 

     İstanbul’da son yılların en pahalıya mal olan hırsızlık olaylarından biri yaşandı. Büyükçekmece’de Ulaş ve Sabahat Akpınar çiftinin evine giren hırsızlar, küçük bir hazine dolusu ziynet eşyası ve paraya rastladı. 
     Bir çiftin tüm servetini bir gecede hiç’ eden hırsızlık, geçen pazar gününü pazartesiye bağlayan gece, Akpınar çiftinin oturduğu Esenkent, Enverpaşa Caddesi Akasya Evleri’nde yaşandı. Akpınar çiftinin evde olmamasını fırsat bilen kimliği belirsiz kişiler, dairenin arka bahçesine bakan pencerenin demir korkuluklarını kaynak makinesi yardımıyla kesip kapıyı zorlayarak içeri girdi. 
     
     Güvenlik neden uyudu 
     Ardından işe girişen hırsızlar, üç yıl önce evlenen çiftin düğünlerinde takılan toplam 200 parça altın ve iki pırlanta setle, bin dolar, 3 milyar 950 milyon lira ve bir adet kamerasını çalarak kayıplara karıştı. 
     Ancak son derece sıkı korunan, araç ve yaya girişi sürekli denetlenen Esenkent’te gece yarısı yapılan soygun kafaları karıştırdı. Kaynak makinesi kullanarak demir parmaklıkları ve kapıyı kıran, dakikalarca evde kalan hırsızların fark edilememesi dikkat çekti. Evde parmak izi bulamayan Jandarma Olay Yeri Araştırma ve İnceleme ekipleri de, soygunu site içinden kişi ya da kişilerin gerçekleştirmiş olabileceği ihtimali üzerinde duruyor. 
     
     Bankaya güvenmeyince.. 
     Bu arada Edned Sigorta ve Yurtdışı Eğitim Danışmanlığı Şirketi’nin sahibi Ulaş Akpınar da, çalınan takıların bir kısmının sigortalı olduğunu, sigortanın yaklaşık 7 milyar liralık zararlarını karşılayacağını söyledi. 
     Bir ilaç firmasında mümessil olarak çalışan eşi Sabahat Akpınar ise, olay gecesi kayınvalidesinde olduklarını kaydederek şöyle konuştu "Altınların bir kısmını evimizdeki kasada, bazılarını yatak odasında saklıyordum. Kasanın kapağını bile kırmışlar. Hepsinin çok büyük manevi değeri vardı benim için. Başka yerde saklamayı hiç düşünmedik. Bankalara güvenemiyorum." 
     



 YAŞAM 




















</TEXT>
</DOC>
