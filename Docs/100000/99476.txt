<DOC>
<DOCNO> 99476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur31.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit-Derviş görüşmesi sona erdi... Derviş kararsız... 
</HEADLINE>
<TEXT>

     Ankara bugün Başbakan Ecevit ile Devlet Bakanı Kemal Derviş arasındaki görüşmenin sonucunu merakla bekledi. 
     Ecevit'in ABD'de bulunduğu sırada Derviş'i arayıp DSP'ye davet ettiği haberinin gazetemizde yayınlanması görüşmenin anlamını daha da arttırdı. 
     Başbakan Bülent Ecevit ile Devlet Bakanı Kemal Derviş arasındaki görüşme sona erdi. 
     Başbakan'ın TBMM'deki makamında saat 16.00'da başlayan görüşme yaklaşık 40 dakika sürdü. Görüşmenin bir bölümüne Dışişleri Bakanı ve Başbakan Yardımcısı Şükrü Sina Gürel de katıldı. 
     Ecevit ile Derviş'in TBMM'deki görüşmesi yaklaşık 45 dakika sürdü. Görüşmenin ardından Derviş ile birlikte gazetecilere açıklamada bulunan Ecevit, şunları söyledi 
     ''Sayın Derviş, yaklaşık 12 gündür ülkeden ayrıydı. Kendisiyle yeniden biraraya gelmekten büyük mutluluk duyuyorum. Ekonomik durumu birlikte inceledik. Tüm belirsizliklere ve sarsıntılara rağmen, ekonominin özünde iyi gittiğinde birleştik. Tabii, bunda kendisinin büyük katkısı oldu. Kendisi, bu görevini bildiğim kadarıyla sonuna kadar götürmek istiyor. Siyasal açıdan, edindiğim izlenime göre, henüz bir karar verebilmiş değil. Hükümet içindeki ve ekonomideki görevini sürdürmekte kararlı görünüyor. Bu çok sevindirici birşey. Kendisine başarılar dilerim.'' 
     
     DERVİŞ'TEN ECEVİT'E ÖVGÜ 

     Devlet Bakanı Kemal Derviş, bütün umudunun çağdaş yenilikçi solun, daha geniş bir tabana oturarak Türkiye'yi yeni asra taşıyabilmesi olduğunu söyledi. Derviş,''Bunda herhangi bir katkım olabilirse çok mutlu olurum. Ama şu anda her zaman tekrarlıyorum öncelik ekonomide'' dedi. 
     
     EKONOMİNİN SARSILMAMASI GEREKİYOR 

     Bakan Derviş, Başbakan Bülent Ecevit ile yaptığı görüşmenin ardından bir gazetecinin, ''Yeni Türkiye Partisi'ne geçeceğiniz ifade ediliyor. Bir değerlendirmeniz olacak mı '' sorusuna şu karşılığı verdi 
     ''17 ay oluyor sanıyorum, göreve başladığımdan bu yana. Başbakanımızın çağrısı üzerine geldim. Kendisine hem bugün hem daha sonra çok müteşekkir olacağım. 
     Şimdi düşünüyorum. Yıllar önce, galiba 16-17 yaşlarındaydım. Ortanın solu kelimelerini sarf etmişti Sayın Ecevit... Böylece Türkiye'de demokratik sol, çağdaş solun kapısını açtı. Benim de bütün umudum bu çağdaş, yenilikçi solun, demokratik solun, sosyal demokrasinin Türkiye'de daha geniş bir tabana oturarak Avrupa'nın birçok ülkesinde olduğu gibi Türkiye'yi yeni asra taşıyabilmesi. Bunda herhangi bir katkım olabilirse çok mutlu olurum. Ama şu anda her zaman tekrarlıyorum öncelik ekonomide. Ekonominin hiçbir şekilde sarsılmaması lazım. Güney Amerika'da bugünlerde ciddi sorunlar var. Başbakanımızın dediği gibi dünya piyasalardındaki çalkantılara rağmen durum iyi gidiyor, nispeten iyi gidiyor. Tabii faizler biraz yüksek, biraz daha inmesi gerekiyor. Üzücü bir durum yok ekonomide. Seçim tarihi açıklandı. Bütün bunlara rağmen ekonomi rayında devam ediyor. Burada tabii ki, Başbakan'ın başkanlığında uygulanan programın çok büyük önemi var. Bunun da altını çizmek isterim.'' 
     
     DERVİŞ'İ DSP'YE ÇAĞIRDINIZ MI - 

     Öte yandan, Başbakan Bülent Ecevit, gazetecilerin, ''Sayın Derviş'i DSP'ye çağırdınız mı '' sorusunu yanıtsız bıraktı. 
     
     DERVİŞ NE YAPMAYI DÜŞÜNÜYOR 

     Yeni Türkiye Partisi kurulduğunda ilk izlenim Kemal Derviş'in de bu hareketin içinde birlikte yürüyeceğiydi. 
     Hatta Derviş hükümetteki görevinden istifa etti. 
     Yeni Türkiye Parti Kurucular listesinde de yeralmadı. Derviş'in YTP içindeki yerine kesin gözüyle bakılırken bir buluşma kafaları karıştırdı. 
     Derviş'in CHP Genel Başkanı Baykal ile biraraya gelmesi soru işaretlerini çoğalttı. 
     Artık herkes bir karar vermesini beklerken Kemal Derviş ABD'ye gidip 12 gün Türkiye'den uzakta kaldı. 
     İşte Kemal Derviş bu ortamda dün ABD'den geri döndü ve durumu netleştirdi 
     "Seçimden sonra sosyal liberal çoğunluğu nasıl meydana getirebilir buna katkıda bulunmak istiyorum" Kafalar iyice karışık. Derviş nerede yeralacak 
     Görüşmede neler konuşuldu... Aktarmaya devam edeceğiz... 
     





</TEXT>
</DOC>
