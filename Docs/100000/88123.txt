<DOC>
<DOCNO> 88123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo15.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Brezilya maçı Kosta Rika'ya verirse lekeyi silemez" 
</HEADLINE>
<TEXT>

     A Milli Takım, 17. Dünya Kupası finallerinde Kosta Rika ile yapacağı karşılaşmanın hazırlıklarını Güney Kore'nin başkenti Seul'de sürdürürken, antrenman öncesi teknik direktör Şenol Güneş ile futbolculardan Bülent Korkmaz ve Okan Buruk bir basın toplantısı düzenledi. 
     Milli Takımlar Teknik Direktörü Şenol Güneş, Brezilya karşısında alınan sonuç nedeniyle haksız eleştirilerin olduğunu, hatta bunun eleştiri boyutunu aşıp saldırıya dönüştüğünü söyledi. 
     Güneş, Türk Milli Takımı'nın 48 yıl aradan sonra finallere katılabildiğini belirterek, şunları söyledi 
     ''Biz buraya takım olarak geldik. Türkiye'de başarısızlığı sahiplenmeme konusunda zorluklar olduğunu biliyoruz. 48 yıl sonra hepbirlikte buralara geldik. Artık bize karşı yapılanlar eleştiri değil, saldırı haline dönüştü. Buna rağmen işimizi en iyi şekilde yapmaya çalışıyoruz. Bu dönemde bu saldırıların olması çok ayıp. Tüm dünya, Brezilya karşısındaki haksızlığa tepki gösterirken, Türkiye'de bize saldırılar var. Futbolcularım müthiş iş yaptılar. Daha iyi sonuç alabilirdik. Sıkıntıları tartışacağız. Ama ülke adına konuşalım. 
     Çünkü, medya halkla aramıza girmeye çalışıyor. 
     
     Brezilya bilerek yenilir mi 
     Dünya Kupası'nda birçok ilginç olayın yaşandığını ifade eden Güneş, ''Brezilya-Kosta Rika maçıyla ilgili konuşulmayan çok şey olduğunu biliyoruz. Dünya Kupası'nda birçok şeylerin döndüğünü biliyorduk, ama görmüyorduk. Şimdi yaşadıklarımıza şaşırıyoruz. Bizim maçımızdaki hakem hatalarını ve diğer maçımıza atanan hakemi görüyorsunuz'' dedi. 
     Güneş, Brezilya'nın, Kosta Rika'ya bilerek yenileceği biçimindeki söylentilere inanmak istemediğini ifade ederek, ''Böyle birşey yaşanırsa Brezilya, bu ayıp karşısında kupayı alsa dahi alnındaki kara lekeyi silemez'' diye konuştu. 
     Güneş, Türkiye'nin gruptaki diğer rakipleri Kosta Rika ve Çin Halk Cumhuriyeti hakkında ise şu değerlendirmeyi yaptı 
     ''Biz, Brezilya maçında kazansak bile Kosta Rika maçına final gözüyle bakıyorduk. Kosta Rika bir Brezilya değilse bile, tecrübeli ve iyi takım. Fikstür avantajları da bizden çok daha iyi. Çünkü zayıf bir takımla başladılar ve puanla moral kazandılar. Bizim ise Brezilya karşısında moralimiz bozuldu. Bunu toparlamaya çalışıyoruz. Çin ise çabuk demoralize olan bir takım. Golü yedikten sonra zaten Kosta Rika karşısında bittiler.'' Güneş, Türkiye'de medyada milli takımla ilgili haberlerin oyuncuları tarafından izlendiğini belirterek, ''Futbolcularım, Türkiye'deki yayınları okuyorlar ve etkileniyorlar. Moral düştüğü zaman gücümüz yetmeyebilir. Bize göre, doğrularımız daha fazla ve biz yolumuza devam ediyoruz'' dedi. 
     





</TEXT>
</DOC>
