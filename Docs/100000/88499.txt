<DOC>
<DOCNO> 88499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun21.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da biri Türk iki yabancı gözaltında unutuldu 
</HEADLINE>
<TEXT>

     Japonya'da vize süreleri dolan biri Türk iki yabancı gözaltında ''unutuldu.'' Japonya Adalet Bakanlığı'ndan bir yetkili, göçmen bürosu görevlilerinin, vizeleri dolduğu halde ülkeden ayrılmadıkları için gözaltına alınan 20 yaşındaki Türk vatandaşıyla 34 yaşındaki Vietnamlının gözaltında unutulduğunu belirterek, ''bunun son derece üzücü'' olduğunu bildirdi. 
     Yetkili, dün bırakılan Türk vatandaşının yasal sürenin dolmasından sonra yaklaşık 2 ay, Vietnamlının da 3 hafta fazla gözaltında tutulduğunu söyledi. 
     Türk vatandaşının durumunun rutin kontrol sırasında ortaya çıktığı, bu olay üzerine yapılan araştırmada Vietnamlının da gözaltında kaldığının anlaşıldığı kaydedildi. 
     Tokyo bölge göçmen bürosu yetkilileri, yaptıkları açıklamada, gözaltı sürelerinin sona erme tarihlerinin ''unutulduğunu'' belirtti. 
     Japonya'da vize ihlalleriyle ilgili gözaltı süresi 30 günle sınırlı. Bu süre, bir karar vermek için zamana ihtiyaç olması halinde bir ay daha uzatılabiliyor. 
     





</TEXT>
</DOC>
