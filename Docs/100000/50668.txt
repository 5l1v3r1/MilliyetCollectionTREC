<DOC>
<DOCNO> 50668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/yasam/yas03.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Veresiyesi kesilince kendini ateşe verdi 
</HEADLINE>
<TEXT>

Ekmek almak için gittiği bakkaldan "Veresiye veremem" yanıtını alan bir çocuk annesi Aynur Özaydın, "Bıktım fakirlikten" diyerek sokak ortasında kendini yaktı 
     İSMAİL AKDUMAN Samsun DHA 

     Samsun'da eşinden ayrı yaşayan bir çocuk annesi Aynur Özaydın, kahvaltılık almak için gittiği bakkaldan "Artık veresiye verecek durumda değilim" yanıtını alınca üzerine benzin döküp kendini ateşe verdi. Samsun Devlet Hastanesi Yanık Servisi'ne kaldırılan Özaydın tedavi altına alındı. 
     
     Ekmek alacaktı 
     Mimar Sinan Mahallesi'nde oturan 36 yaşındaki Özaydın, önceki sabah kahvaltılık almak için sürekli alışveriş yaptığı bakkala gitti. Parası olmadığı için bakkaldan veresiye ekmek isteyen Özaydın, bakkaldan "Artık veresiye verecek halim kalmadı" yanıtını aldı. Evine dönen Özaydın, odun sobasını yakmak için kullandığı bir şişe benzini alıp, tekrar dışarı çıktı. 
     
     Bu dünya zenginlerin’ 
     "Bıktım bu fakirlikten. Bu dünya zenginlerin dünyası" diye feryat eden Özaydın, sokak ortasında üzerine benzin döküp kendini yaktı. Alevler içinde kalan genç annenin imdadına çevredeki vatandaşlar yetişti. Özaydın'ı üzerine su dökerek söndüren vatandaşların durumu bildirdiği polis, yanıklar içinde kalan Özaydın'ı Samsun Devlet Hastanesi'ne kaldırdı. 
     Yanık Servisi'nde tedaviye alınan Özaydın'ın sağlık durumunun iyiye gittiği belirtildi. Ölmekten başka yapacak hiçbir şeyi kalmadığını belirten Özaydın, "Bu devirde parası olmayanın yaşamaya da hakkı yok. Bir ekmek bile alacak durumum yok" dedi. 
     



 YAŞAM 

























</TEXT>
</DOC>
