<DOC>
<DOCNO> 58183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur26.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı açıkladı "Kaplancıların Ladin ile ilişkisi var" 
</HEADLINE>
<TEXT>

     İçişleri Bakanı Rüştü Kazım Yücelen, çeşitli terör örgütlerine mensup aranan 155 kişinin isimlerini bir kere daha Alman makamlarına verdiklerini söyledi. 
     Almanya İçişleri Bakanı Otto Schilly'nin resmi davetlisi olarak bu ülkeye yaptığı ziyareti tamamlayan Yücelen, THY'nin tarifeli uçağıyla Berlin'den İstanbul'a geldi. 
     İstanbul Valisi Erol Çakır tarafından karşılanan Çakır, Havalimanı VIP Salonu'nda yaptığı basın toplantısında, ziyaretini değerlendirdi. 
     Yücelen, iki ülke arasında bundan böyle güvenlik işbirliği ve karşılıklı istihbarat alışverişinde bulunma kararı alındığını bildirdi. 
     Şimdiye kadar bu işbirliğinin taraf olunan uluslararası sözleşmelerden doğan yükümlülükler çerçevesinde ve ikili münasebetlerle yürütüldüğünü ifade eden Yücelen, resmi belge olarak sadece 1995 yılında Türk İçişleri Bakanı ile Federal Almanya Cumhuriyeti İçişleri Bakanı arasında karşılıklı bir mektup mutabakatı olduğunu kaydetti. Yücelen, ziyareti sırasında bunun yazılı hale getirilmesi için karşılıklı heyetlere talimat verildiğini belirtti. 
     Almanya İçişleri Bakanı Otto Schilly'nin bahar aylarında Türkiye'ye geleceğini ve güvenlik işbirliği alanında yazılı bir anlaşma yapılmasının da kararlaştırıldığını anlatan Yücelen, şunları söyledi 
     ''Bu arada, çeşitli terör örgütlerine mensup aradığımız 155 kişinin isimlerini bir kere daha Alman makamlarına verdik. Bunun 7'si din düşmanlarının terör örgütleri. 105 tanesi bölücü terör örgütü mensubu. 43 tanesi de ideolojik terör örgütü mensubudur. Ayrıca uyuşturucu ve terör bağlantısı üzerinde detaylı görüşmeler yaptık. 
     Kendilerine sadece Doğu ve Güneydoğu Anadolu bölgesinde faaliyet gösteren bölücü terör örgütünün bizzat karıştığı ve Türk güvenlik güçleri tarafından yakalanan uyuşturucuların miktarını gösteren listeyi verdim. 
     Ayrıca Kaplancılar adı altında faaliyet gösteren Almanya'daki din düşmanı terör örgütünün Taliban ile bağlantısını bizzat terör örgütünün kendi yayın organını vererek ifade ettim. Kendilerinin de bu yönde istihbarat duyumları olduğunu söylediler. Bu arada Kaplancılar grubunun lideri Metin Kaplan'ın şu anda Almanya'da tutuklu olduğunu, iade işleminin tutukluluk süresi sonunda gündeme gelebileceğini ancak tutukluluk hali devam ederken, Türkiye'ye sınır dışı işleminin uygulanabileceğini ifade ettiler.'' 
     






</TEXT>
</DOC>
