<DOC>
<DOCNO> 58562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/spo03.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a kar hapsi 
</HEADLINE>
<TEXT>

Geçen hafta kar nedeniyle Kocaelispor maçını oynayamayan Galatasaray’ın dünkü Yozgat sınavı da yarıda kaldı. Kar yağışı dinerse, karşılaşma bugün saat 13.00’te baştan oynanacak 
     ERHAN TELLİ 

     14.26’da tatil 
     LİGDE, Kocaeli maçı Ali Sami Yen Stadı’nın kardan temizlenememesi üzerine ertelen Galatasaray, dün de kara saplandı. Yozgat’ta 12.30’da başlayan kar, 13.30’da start alan karşılaşmaya 14.26 dakika izin verdi. Hakem Selçuk Dereli maçtan 20 dakika önce sahayı gezdi ve özellikle ceza sahasını belirleyen çizgileri kömürle yeniden çizdirip, maçı başlattı. 
     
     Çizgiler yok oldu 
     ANCAK maçın başlama düdüğüyle birlikte tipiye dönüşen kar yağışı, görüş mesafesini en aza indirirken, çizgileri de yok etti. 14.26 dakikada Sergen faul atışı kullanırken, oyunu durduran hakem Selçuk Dereli iki takımı da soyunma odasına gönderdi. 10 dakika sonra sahaya gelen hakemler, inceleme sonunda maçı tatil etti. 
     
     Yeni baştan 
     ORTA hakem erteleme kararı sonrası yaptığı açıklamada, "Kömür ile çizilen çizgilerin kar nedeniyle kaybolduğunu gördüm. Ayrıca kar yağışının da şiddetlenerek devam edeceğine kanaat getirdim. Bu nedenle maçı yarına bugün ’e tatil ediyorum" dedi. Federasyonun kararına göre karşılaşma bugün saat 13.00’te hava koşulları elverirse baştan oynanacak. Karşılaşmanın naklen yayın nedeniyle yarım saat geriye alındığı öğrenildi. 
     
     Karla karışık yağmurlu 
     METEOROLOJİ Genel Müdürlüğü bugün Yozgat’ta karla karışık yağmur yağacağını açıkladı. En düşük sıcaklığı - 3 olarak belirleyen meteoroloji, maç saatinde sıcaklığın 4 dereceye çıkacağını da bildirdi. Yozgat’ta yarın ise yağış beklenmiyor. 
     
İzmir baskısı      Galatasaray, Yozgatspor maçının İzmir’de oynanması için teklif götürdü. Federasyon kötü hava koşulları devam ederse öneriyi gündeme alacak 
     HALİL ÖZER 

     GALATASARAY, Yozgat’ta dün başlandığı halde tamamlanamayan Y. Yozgat maçını başka şehirlerde oynamak için Futbol Federasyonu’na teklifler götürdü. Sarı - Kırmızılılar ilk önce havanın bugün de kar yağışlı olduğunu öğrendiklerini, iki takımın da yola çıkmaları halinde Ankara’da karşı karşıya gelebileceklerini savundular. Federasyon bu öneriyi reddedince bu kez de rotayı İzmir’e çevirdiler. 
     MAÇIN kötü hava koşulları nedeniyle bugün de oynanmaması durumunda Başkan Mehmet Cansun’un "Pazar günü İzmir’de oynayalım" önerisinin Federasyon tarafından değerlendirileceği, Yozgatspor’un da onay vermesi durumunda söz konusu teklifin kabul göreceği öğrenildi. Ancak Teknik direktör Rasim Kara "Maçı sahamızda oynamak istiyoruz" açıklamasını yaptı. 
     LUCESCU ile futbolcuların, erteleme nedeniyle, bütün programları alt üst oldu. Rumen hoca, bu sabah Mete Razlıklı ile beraber İngiltere’ye giderek, Şampiyonlar Ligi’ndeki rakipleri Liverpool’un lig maçını izleyecekti. Ayrıca yabancıların çoğu bu sabah Noel tatili için ülkelerine gitmeye hazırlanırken, biletlerini değiştirmek zorunda kaldılar. 
     
Notlar      PAF’a güle güle 
     A takım ile birlikte Yozgat’a gelen ve 10.30’daki maçta 1 - 1 berabere kalan Galatasaray PAF Takımı, kara rağmen yola çıkarıldı. Kırşehir - Elmadağ arasındaki yolların kapandığı ve Yozgat’a gelen Galatasaraylı taraftarların da maçın bugün de oynanmayacağı düşünülerek hemen yola çıktıkları öğrenildi. 
     
     Futbolcular isyan etti 
     KAR yüzünden iki haftadır lig maçı oynayamayan Sarı-Kırmızılı futbolcular isyan etti. Hava koşullarının bir türlü maç yapmalarına izin vermemesi üzerine moralleri bozulan oyuncular, "Nedir bu kardan çektiğimiz" demekten kendilerini alamadılar. 
     
     Karan yedek 
     GALATASARAY’DA Ümit Karan yedekler arasında yer aldı. Lucescu sahaya, Mondragon - Capone, Vedat, Bülent Korkmaz, Victoria - Bülent Akın, Ayhan, Sergen, Ergün - Serkan ve Murat on biriyle çıktı. 
     
     Roma coştu 
     GALATASARAY’IN Şampiyonlar Ligi’ndeki rakiplerinden Roma, Chievo’yu deplasmanda 3 - 0 yendi. Roma, Antonioli’nin kırmızı kart görmesi nedeniyle 37 dakika 10 kişi oynamasına rağmen galibiyete ulaştı. Tugay’ın 68 dakika forma giydiği lig maçında Blackburn, Charlton’u deplasmanda 2 - 0 mağlup etti. 
     
     Hakan Şükür Fulham’la anlaştı 
     INTER’DE forma giyme şansı bulamayan Hakan Şükür, İngiltere Süper Ligi takımlarından Fulham ile prensip anlaşmasına vardı. Geçtiğimiz günlerde İngiliz yöneticilerle pazarlık masasına oturan tecrübeli futbolcunun yarın Ada’ya giderek son kararını vereceği belirtildi. Fulham’ın 1.5 yıllık sözleşme isteği karşısında Hakan’ın 2.5 yıllığına anlaşmak istediği öğrenildi. 
     
Taraftarı kurtardılar      SARI - Kırmızılı takımın maç öncesi zemine çıktığı sırada tatsız olaylar yaşandı. Galatasaraylı bir taraftarın sahaya atlamasıyla ortalık karıştı. Yozgatlı bazı seyircilerin Cim - Bomlu taraftarı tekmelemesi üzerine önce Abdurrahim Albayrak, sonra Lucescu devreye girdi. Bu ikili, ortamı yumuşattı ve taraftarı kurtardı. 
     ABDURRAHİM Albayrak, karşılaşmadan önce Fenerbahçe’nin, Diyabakırspor’a yenilmesini de değerlendirdi. Albayrak, bu mağlubiyetin kendilerini ilgilendirmediğini söyledi ve "Önemli olan bizim maçlarımızı kazanmamızdır. Şu anda avantajı olan biziz ve bunu sürdürmek istiyoruz. Umarım yarın sahanın durumu daha elverişli olur" dedi. 
     



 SPOR 

























</TEXT>
</DOC>
