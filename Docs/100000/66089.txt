<DOC>
<DOCNO> 66089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur16.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı, 1 yıl hapis yatmak üzere teslim oldu 
</HEADLINE>
<TEXT>

     Ankara 5. Asliye Ceza Mahkemesi'nin verdiği, ''Atatürk'ün manevi şahsiyetine hakaret'' suçundan kesinleşmiş 1 yıl hapis cezası nedeniyle hakkında yakalama müzekkeresi bulunan, kapatılan RP'nin eski milletvekili Hasan Mezarcı, Edirne'nin İpsala İlçesi'nde savcılığa teslim oldu. 
     İpsala Cumhuriyet Savcılığı'na giden Mezarcı, savcıya cezasını çekmek için geldiğini bildirdi. Savcılık tarafından yapılan incelemede, Mezarcı'nın Ankara 5. Asliye Ceza Mahkemesi tarafından verilmiş, ''Atatürk'ün manevi 
     şahsiyetine hakaret'' suçundan 1 yıl kesinleşmiş hapis cezasının olduğu anlaşıldı. Mezarcı, cezasını çekmek üzere İpsala Kapalı Cezaevi'ne gönderildi. 
     Savcılık yetkilileri, Mezarcı'nın yalnız başına savcılığa geldiğini, adli işlemler yürütülürken adli tıp tarafından sağlık muayenesinin de yapılmasından sonra cezaevine konulduğunu belirttiler. 
     Hasan Mezarcı, hakkında yaptığı konuşmalardan dolayı açılan davalardan sonra Türkiye'den ayrılmış ve Almanya'da 3 yıl yaşadıktan sonra 9 Nisan 2001 tarihinde Edirne'nin İpsala Sınır Kapısı'ndan Türkiye'ye giriş yapmıştı. Hakkında 11 ayrı yakalama müzakeresi bulunduğu için sınır kapısında gözaltına alınan ve İpsala Emniyet Müdürlüğü'nde 24 saat tutulan Mezarcı, sevk edildiği adli makamlarca tutuklanarak, İpsala Kapalı Cezaevi'ne konulmuştu. Mezarcı, 14 Nisan 2001 tarihinde ise Balıkesir'in Bandırma İlçesi'ndeki Özel Tip 
     Cezaevi'ne nakledilmişti. Mezarcı'yla ilgili suçların çoğunluğu af kapsamına girmişti. 
     
     Atatürk'e haraket davası 
     Mezarcı, Atatürk Barış Ödülü'ne layık görülen Nelson Mandela'ya, bu ödülü reddetmesi üzerine 13 Mayıs 1992 günü gönderdiği telgrafta kullandığı, ''İnsanlık tarihinin sayılı diktatörlerinden olan Mustafa Kemal adına barış ödülünü reddetmeniz sebebiyle sizi tebrik ediyorum'' şeklindeki ifadeleri nedeniyle, Ankara 5. Asliye Ceza Mahkemesi'nce, 19 Aralık 1998 tarihinde, 5816 sayılı Atatürk Aleyhine İşlenen Suçlar 
     Hakkında Kanun'un 1 1. maddesi uyarınca 1 yıl hapis cezasına mahkum edilmişti. 
     Ankara İnfaz Savcılığı, 28 Ağustos 1999 tarihli, 4454 sayılı Basın ve Yayın Yoluyla İşlenen Suçlara İlişkin Dava ve Cezaların Ertelenmesine Dair Kanun uyarınca, Mezarcı'nın ceza miktarının dikkate alınarak infazının ertelenmesini talep etmiş, Ankara 5. Asliye Ceza Mahkemesi, savcılığın bu talebini, basın yoluyla işlenen suçlardan olmaması ve şahsa özel olarak çekilen telgrafla yapıldığı gerekçesiyle reddetmişti. 
     Bunun üzerine infaz savcılığı, bir üst mahkeme olarak Nöbetçi Ankara 9. Ağır Ceza Mahkemesi'ne başvurmuş, 9. Ağır Ceza Mahkemesi, Mezarcı'nın cezasının infazının 3 yıl süreyle ertelenmesine karar vermişti. Ankara 5. Asliye Ceza Mahkemesi'nin, bu karara yaptığı itiraz üzerine, dosya yazılı emir yoluyla Yargıtay 11. Ceza Dairesi'ne gitmiş, ve ''Mezarcı'nın cezasının infazının ertelenmesine yer olmadığına'' karar verilmişti. 5. Asliye Ceza Mahkemesi, Yargıtay ilamı ile infaz evrakını İnfaz Savcılığı'na göndermiş, Savcılık da Mezarcı'nın yakalanması için polise müzekkere yazmıştı. 
     






</TEXT>
</DOC>
