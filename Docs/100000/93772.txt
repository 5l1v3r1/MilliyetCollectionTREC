<DOC>
<DOCNO> 93772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/ekonomi/eko05.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenenden hızlı büyüdünüz 
</HEADLINE>
<TEXT>

IMF Türkiye Temsilcisi Brekk, Türk ekonomisinin ilk çeyrekte IMF’nin düşündüğünden daha hızlı büyüdüğünü ve bu eğilimin yılın ikinci çeyreğinde de sürebileceğini söyledi 
     REUTERS 

     IMF Türkiye Temsilcisi Odd Per Brekk, "Büyüme 1. çeyrekte düşündüğümüzden daha güçlüydü, bunun 2. çeyrekte de devam ettiği yolunda işaretler var" dedi. Reuters’in sorularını yanıtlayan Brekk, finansal piyasalarda son zamanlarda görülen çalkantılar, faizlerdeki artış ve Türk lirasının değer kaybetmesine rağmen programın genel olarak yolunda gittiğini söyledi. Brekk, "Programın son birkaç hafta boyunca tam uygulanmaya devam ettirilmesi olumlu bir şey. Programın dayanıklılığı son iki haftada test edildi. Ekonomi, programın güçlü bir şekilde uygulanmasına olumlu cevap verdi" dedi. 
     Bankacılık sektöründe yapılanlarla ilgili olarak bir soruyu yanıtlayan Brekk, "Bir sonraki aşamada bankaların şu ya da bu şekilde sermaye açıklarını kapatmaları ya da belirlenen sermaye ihtiyaçlarını karşılamalarıdır. Bunun ağustos sonuna kadar yapılacağı yolunda bir taahhüt var. Açıktır ki bu, misyon için bir odak noktası olacaktır" dedi. Brekk, özelleştirmenin programın gerisinde kaldığını ve bundan sonra Türkiye’nin ivme kazandırması gereken bir alan olduğunu söyledi. 
     
     IMF Heyeti geliyor 
     IMF heyeti yeni ekonomik programın 3. gözden geçirmesi için 10 Temmuz’da Türkiye’ye geliyor. IMF’nin yoğunlaşacağı konular arasına kamu borç yönetimi bulunuyor. Yaklaşık 2 haftalık gözden geçirmenin ardından IMF İcra Direktörleri Kurulu ağustos başında toplanarak, 1.1 milyar dolarlık dilimin serbest bırakılmasını görüşecek. 
     



 EKONOMİ 



















</TEXT>
</DOC>
