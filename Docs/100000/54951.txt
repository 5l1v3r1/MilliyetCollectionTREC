<DOC>
<DOCNO> 54951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur16.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye, bahçelerden çaldığı ağaçlarla park yaptı... 
</HEADLINE>
<TEXT>

     Balıkesir'in Ayvalık İlçesi'ne bağlı Altınova Beldesi'nde, belediyenin yaptırdığı parktaki ağaçların, özel mülkiyete ait bir alandan izinsiz alındığı ortaya çıktı. 
     Arazi sahibinin şikayeti üzerine ağaçlar sökülerek eski yerlerine götürülürken, belediye hakkında Cumhuriyet Savcılığı'na suç duyurusunda bulunuldu. 
     Altınova'nın Selimiye Mahallesi'nde yapımı süren parka dikilmek üzere ağaç arayan belediye ekipleri, Uzungöl mevkiinde bulunan Rahim Timuçin'in arazisine girerek, burada bulunan palmiye, iğde, ayva ve badem ağaçlarını söktüler. Ağaçlar, daha sonra parka dikildi. 
     Rahim Timuçin'in Kaymakamlığa şikayeti üzerine, parktaki ağaçlar sökülerek yeniden eski yerlerine dikildi. Timuçin, daha sonra ağaçların durumunu tespit için İlçe Tarım Müdürlüğü'nden ekip istedi. 
     Tarım Müdürlüğü ekibinin yaptığı inceleme sonucunda, 2 kez yerlerinden sökülen ağaçların zarar gördüğü, bunların kuruyacağı belirlendi. Ekipler, bu yönde tutanak hazırlarken, maddi zararı da 510 milyon lira olarak belirlediler. 
     Ağaçların sahibi Timuçin, olaydan sonra, Altınova Belediye Başkanı Süleyman Şahin ve belediye işçileri hakkında Cumhuriyet Savcılığı'na suç duyurusunda bulundu. 
     Timuçin, özellikle 20 yıldan beri özenle büyüttüğü palmiye ağacının kuruyacak olmasından dolayı büyük üzüntü duyduğunu belirterek, ''Belediye Başkanı olaydan sonra beni arayarak özür diledi. Ancak bu iş özürle çözülemez. Ağaçlar arazimizden sökülürken, uyarmamıza rağmen emrivaki ile sökümü yaptılar. Eğer Kaymakamın talimatı olmasıydı, belediye emrivaki ile ağaçlarımıza el koyacaktı. 
     Hiçbir suç cezasız kalmaz, başkan ve işçileri de cezalarını çekecek'' diye konuştu Ayvalık Kaymakamı Ayhan Boyacı, arazi sahibinin şikayeti üzerine olayla ilgili yasal işlemlerin başlatıldığını bildirdi. 
     Altınova Belediyesi Yazı İşleri Müdürü Ergün Dağlı da olayın işçilerin hatasından kaynaklandığını ifade ederek, ''Ağaçların söküldüğü Uzungöl'ün çevresinin büyük kısmı belediyeye aittir. 
     İşçiler, ağaçların söküldüğü yerin de belediyeye ait olduğunu sanarak söküm işini yapmışlar. O bölgenin özel mülkiyete ait olduğu ortaya çıkınca, ağaçları parktan sökerek eski yerlerine diktik'' dedi. 
     






</TEXT>
</DOC>
