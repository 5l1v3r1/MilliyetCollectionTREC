<DOC>
<DOCNO> 80941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur36.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mümtaz Hoca haziran ortalarında partisini kuruyor 
</HEADLINE>
<TEXT>

     Partileşme sürecindeki ''Bağımsız Cumhuriyet Hareketi''nden Prof. Dr. Mümtaz Soysal, hareketlerinin Haziran ortalarında parti olarak ortaya çıkacağını açıkladı. 
     Soysal, Bağımsız Cumhuriyet Hareketi İstanbul İl Oluşum Komitesi'nce Levent Kırca-Oya Başar Tiyatrosu'nda ''Türkiye'yi Türkiye'den Yönetelim'' konulu konferans verdi. 
     Hareketlerinin Türkiye'nin en ilerici hareketi olduğunu söyleyen Soysal, dayandıkları temel ilkeleri anlattı. 
     ''Cumhuriyet'in geçmişte bazı kesimlerin ana dillerinde konuşma, yayın yapma ve yazıp çizmeyi yasakladığını ve Türkçe dışında başka dille konuşan insanlara da devlet ve diğer vatandaşlarıyla iletişim kuracakları bu dili öğretmeme hatası yaptığını'' söyleyen Soysal, Cumhuriyetin vatandaşa ortak dil öğretme ödevini mutlaka yerine getirmesi gerektiğini kaydetti. 
     Soysal, hareketlerinin ''küskünler'' veya ''tepki'' hareketi olmadığını belirterek, ''Dinamik bir hareket. Yeni bir Türkiye ve siyaset tarzı çıkarmak için ortaya çıkan bir hareket. Şimdiye kadar siyasete ilgisi olmayanları da siyasete çağıran bir hareket'' diye konuştu. 
     Türkiye'de devletten siyasetçiye, bürokrasiden toplum yapısına kadar bir çürümüşlük olduğunu ve bu çürümüşlüğün mutlaka giderilmesi gerektiğini savunan Soysal, şunları söyledi 
     ''Mevcut siyasetçiler düzeltemediler, biz düzelteceğimize inanıyoruz. Bu zillete, bu boynu büküklüğe daha fazla dayanamıyoruz. 
     Siyaset demek iktidar demektir. Bu hareket o iddiayı taşıyor. 
     Hareketin birinci aşaması başarılı oldu. İnsanların daha fazla gelmesi için partileşmenin gerçekleşmesi lazım. Hareketimiz Haziran ortalarında parti olarak ortaya çıkacak. Biz gümbür gümbür değil, sessizce geleceğiz.'' -TÜRKİYE AB İLİŞKİLERİ- İstanbul Üniversitesi İktisat Fakültesi Öğretim Üyesi Prof. Dr. 
     Erol Manisalı da, ''Türkiye- Avrupa Birliği AB ilişkileri'' konulu konuşmasında, Türkiye'nin AB ile ilişkilerinde bozuk ve tek yanlı bir zemin üzerinde yürüdüğünü söyledi. 
     AB'nin Türkiye ile yaptığı anlaşmaları diğer 12 aday ülke ile yapmadığını belirten Prof. Dr. Manisalı, AB'nin Türkiye'ye Kıbrıs ve Ege koşulunu dayattığını, sözde Ermeni soykırımını kabul etmesini istediğini ve Türk ordusunun Avrupa ordusuna tek yanlı bağlanması talebinde bulunduğunu kaydetti. 
     Bazı siyasetçilerin, ''Türkiye AB'ye özel statüde alınabilir'' demeye başladıklarını, bunun ''AB'ye ancak sömürge statüsünde girebiliriz'' anlamı taşıdığını belirten Prof. Dr. Manisalı, şunları kaydetti 
     ''Türkiye'nin şimdiye kadar ifade edilen tarihlerde üyeliği gerçekleşmedi. Bazı çevreler ve Brüksel, Türkiye'nin AB'ye yarın da alınmayacağını biliyor. Türk halkına bu konuda yalan söyleniyor, 65 milyon insan kandırılıyor. AB, Türkiye'yi içine alacak olsa, Kıbrıs ve Ege koşulu, Ermeni meselesi olmazdı. Geleceğin Avrupa Birleşik Devletlerinde Türkiye yoktur. Türkiye-AB ilişkilerini bu gerçekle değerlendirmek gerekir. Türkiye üzerine batıda Kıbrıs, Ege, Güneydoğu, Ermeni tasarısı ve Avrupa Ordusu konusunda tek yanlı dayatmalar vardır. Adeta Lozan'ı Sevr'e doğru çekmeye çalışan bir iteleme söz konusudur. Türkiye'nin Avrupa ve ABD'den kaynaklanan dayatmalara direnebilmesi için batıyla olan tek yanlı bağımlılığını gevşetmesi, Asya platformu ile dengelemesi zorunluluğu vardır. Aksi halde Türkiye kesinlikle ulusal çıkarlarını batı karşısında koruyamaz ve kesin olarak bölünür.'' 
     





</TEXT>
</DOC>
