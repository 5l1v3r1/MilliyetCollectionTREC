<DOC>
<DOCNO> 73542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/spor/yurundul.html </URL>
<DATE> 2002/03/20/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Canımız sağolsun 
</HEADLINE>
<TEXT>

     Dün gece Ali Sami Yen’de iki takım için de büyük önem taşıyan grubun son maçı, zorlu bir mücadeleye sahne oldu. Sonuç ne yazık ki, Barcelona’yı sevindirdi. 
     İlk yarıda Barcelona’nın genelde oyunu geride kabul etmesi, Galatasaray’ı sürekli atak futbola itti. Rakip de kazandığı toplarda Overmars ağırlıklı çabuk kontratağa çıkma planını işlerliğe koyunca, tempo kendiliğinden yükseldi. Galatasaray atakları daha çok sol kanat üzerine yoğunlaştı. Perez, Overmars tehlikesi yüzünden ileriye destek veremedi. Barcelona’nın orta saha - defans bütünleşmesiyle uyguladığı kalabalık, hareketli alan daraltan savunma kurgusu üretkenliği zorlaştırıyordu. Ayrıca, Hasan Şaş da ikili, üçlü sıkıştırmalarla yaratıcı özelliklerini sergileyemiyordu. Buna rağmen yine de bazı gole yakın pozisyonlar gündeme geldi. Zaten bu tip güçlü rakipler karşısında ofansif zenginlik sağlamak mümkün değildi. Galatasaray’ın bu yarıda takım savunması da genelde olumluydu. Rakibin tehlikeli başlayan kontratak girişimleri, kale önü tehlikelerine dönüşmedi. 
     İkinci yarı da benzer görüntüde başladı. 57. dakika maçın kırılma noktası oldu. Galatasaray, Mondragon’un elinden kaçırdığı topta şanssız bir golle yenik duruma düştü. Hemen ardından da Ümit’in kaleye girmekte olan şutunu defans çizgi üzerinden çıkarttı. Ondan sonraki bölümde artık Barcelona rahatlamıştı. Çünkü, kendisine beraberlik de yetiyordu. Galatasaray bütün riskleri alarak elinden geldiğince gol atmak için uğraştı. Tabii bu arada doğal olarak geniş alanda yakalandığından çok ciddi tehlikeler de atlattı. 
     Sonuçta, büyük başarı sağladığı bu zor grupta son maça kadar taşıdığı şansını kullanamadı. Barcelona’nın bu maçta istediğini elde etmesi, çok başarılı bir takım savunması uygulamaları sayesinde gerçekleşti. Aslında gömülü alan savunması, Barcelona’nın alışılmış oyun anlayışı değildi. Ama bu maçın zorluğunu ve Galatasaray’ın gücünü düşünerek böyle bir strateji sergilediler. 
     Galatasaray, böylesine zor grupta kısıtlı imkanlarla olağanüstü bir mücadele sergileyerek çeyrek final şansını son maça kadar taşıdı. Burada da elinden geleni yaptı ama olmadı. Biz, bütün futbolcuları ve teknik heyeti tebrik ediyor, canları sağolsun’ diyoruz. 
     Hollandalı hakem Temmink, mükemmel bir yönetim gösterdi. 
     



 SPOR 



























</TEXT>
</DOC>
