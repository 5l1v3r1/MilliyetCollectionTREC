<DOC>
<DOCNO> 50486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/siyaset/siy06.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasa tasarısı 7 Kasım’da Meclis’te 
</HEADLINE>
<TEXT>
DGM’nin görev alanı daralıyor 
     Türk Ceza Kanunu’nun "Cürüm işlemek için teşekkül meydana getirenler ve teşekkül kurma" suçlarıyla "Cemiyet mensuplarına yardım" suçlarına ilişkin 313 ve 314’üncü maddelerini, DGM’lerin görev alanından çıkartan yasa tasarısı, 7 Kasım’da TBMM Adalet Komisyonu’nda görüşülecek. 
     DGM’lerin Kuruluş ve Yargılama Usulleri Hakkında Kanun, Ceza Muhakemeleri Usulü Kanunu CMUK ile Çıkar Amaçlı Suç Örgütleriyle Mücadele Kanunu’nda Değişiklik Yapılmasına Dair Kanun Tasarısı, TCK’nın 313 ve 314. maddelerinde düzenlenen suçların soruşturma ve kovuşturmasının da CMUK hükümleri doğrultusunda yapılmasını öngörüyor. 
     Çıkar Amaçlı Suç Örgütleriyle Mücadele Kanunu’nda, "çıkar amaçlı suç örgütü" hakkındaki tanımda yer alan "zor veya tehdit" ibaresi, "tehdit, baskı, cebir veya şiddet" şeklinde değiştiriliyor. Aynı tanımda yer alan, "veya kişileri kendilerine tabi kılmaya zorlamak veya mensupları arasında her ne suretle olursa olsun açık veya gizli işbirliği yapmak" ibaresi de yasa metninden çıkartılıyor. Tasarı, yasadaki "şüpheler ve şüphe" kelimelerini de "belirtiler" şeklinde düzenliyor. 
     
     Soruşturmalar ne olacak 
     Tasarı yasalaştığında, 313 ve 314. madde kapsamına giren fiillerle ilgili olarak DGM başsavcılıklarının yürüttüğü soruşturma dosyaları, bulundukları aşamada soruşturmaya devam edilmek ve gereği yapılmak üzere yetkili Cumhuriyet başsavcılıklarına gönderilecek. 
     



 SİYASET 














</TEXT>
</DOC>
