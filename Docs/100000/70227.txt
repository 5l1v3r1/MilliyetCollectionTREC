<DOC>
<DOCNO> 70227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko22.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan "Türkiye'nin AB'ye girmesine karşı lobi var" 
</HEADLINE>
<TEXT>

     Türk Sanayicileri ve İşadamları Derneği Yönetim Kurulu Başkanı Tuncay Özilhan, Türkiye'nin Avrupa Birliği'ne girmesini engellemek için Avrupa'da bir lobi çalışması olduğunu belirterek, ''Onlar orada çalışıyor, bizim içimizde de çalışanlar var'' dedi. 
     Özilhan, 5. Avrupa Akdeniz Özel Sektör Zirvesi'nin açılış konuşmalarının ardından verilen arada gazetecilerin sorularını yanıtladı. Dün Avrupa Parlamentosu'nun sözde Ermeni soykırımıyla ilgili aldığı kararı hatırlatan bir gazetecinin, ''Mesut Yılmaz bunun için abesle iştigal' dedi. Siz ne diyorsunuz '' sorusu üzerine şöyle konuştu 
     ''Tabii tamamen katılıyorum. Orada alınan karar Türkiye'yi bağlamıyor. Herhangi bir yaptırımı da yok. O parlamentoda biz yokuz. O parlamentoda biz olsak, kendi hakkımızı hukukumuzu koruyabiliriz ve çok daha iyi mücadele ederiz. Bizim bütün kavgamız bu. Avrupa Parlamentosu'na girdiğimiz zaman, biz de o parlamentonun üyesi olacağız. Hem de güçlü bir üyesi olacağız. 65 milyon nüfusuyla çok önemli bir sandalyeyle parlamenter üye adedi ile her türlü hakkımızı savunabileceğiz.'' Özilhan, kritik bir dönemde böyle bir kararın alınmasının ilişkileri gerdiğini ifade ederek, ''Orada Türkiye'nin Avrupa Birliği'ne girmesine karşı bir lobi var. Onlar orada çalışıyor, Bizim içimizde de çalışanlar var. Dolayısıyla biz bunun mücadelesini veriyoruz. Kararın hiçbir ehemmiyeti yok'' diye konuştu. 
     Avrupa Parlamentosu kararının Avrupa Birliği'ne üyelik müzakerelerini olumsuz etkileyip etkilemeyeceği yönündeki soru üzerine de Özilhan, ''Orada 2-3 parlamenterin verdiği Türkiye'yi hiçbir etkisi olmayan karar için, pire için yorganı yakmamak lazım diye düşünüyorum'' ifadesini kullandı. 
     






</TEXT>
</DOC>
