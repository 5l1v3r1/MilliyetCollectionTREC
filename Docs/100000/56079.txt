<DOC>
<DOCNO> 56079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur13.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir köylüleri cezaevine girmek için sırada bekliyor 
</HEADLINE>
<TEXT>

     Balıkesir'in Havran İlçesi'ne bağlı Büyükdere Beldesi'nde, kredi borçlarını ödeyemeyen ve mal beyanında bulunmayan yaklaşık 2 bin üretici, cezaevine girmek için sıra bekliyor. 
     Havran'da, Esnaf Kefalet Kooperatifi, Tarım Kredi Kooperatifi ve Ziraat Bankası'ndan aldıkları kredileri gününde ödeyemedikleri için haklarında takip işlemi başlatılan yaklaşık 2 bin kişi, mal beyanında bulunmadıkları için 10'ar gün hapis cezasına çarptırıldı. Ancak, Havran Cezaevi'nin 
     kapasitesinin sadece 60 kişi olması sorun yarattı. 2 bin üretici, aynı anda cezaevine konulamayınca, çözüm olarak ''sırayla hapis'' uygulamasına başlandı. Şimdi belde ve çevre köylerde listeler hazırlanarak, kimin ne zaman hapis yatacağı belirleniyor. Liste çalışmaları da zaman zaman tartışmalara neden oluyor. İnsanlar, hasat dönemlerine kalmamak için bir an önce cezalarını tamamlamak istiyorlar. Bu yüzden de kış dönemi hapsine yoğun talep geliyor. Talebi karşılamak için kuraya bile başvurulduğu gözleniyor. 
     
     Faizlerden yakınıyorlar 
     Büyükdere Belediye Başkanı Hüseyin Asarlı, Tarım Kredi Kooperatifi'nin 1999 yılında kapandığını, aradan geçen 2 yılı aşkın sürede kimsenin kendilerini arayıp sormadığını belirtti. Kısa süre önce belde ve çevre köylerdeki üreticilerin evlerine hacizler gelmeye başladığını anlatan Asarlı, şunları söyledi 
     ''Borçlara çok yüksek faiz işletmişler. Rakamlar öyle bir hale gelmiş ki, ödenmesi mümkün değildi. Kooperatif, çiftçileri birbirine kefil gösterdiğinden kurtuluş yolu da yoktu. Kredi almayan insanlar da kefillikten dolayı zor durumda. Mal beyanında da bulunmayan çiftçilerimize 10'ar gün hapis cezası verilmeye başlandı. İnsanlar 10'ar gün balık istifi gibi cezaevinde yatıp geliyor. Yaklaşık 2 bin 
     kişi cezaevine girip çıkacak. Ancak borçlar, yine ödenmeyecek. Buna birisinin çıkıp dur demesi gerekir. Baskı uyguluyorlar, ama hapis yatmakla borç ödenmiyor.'' 1998'de 55 milyon lira karşılığında bir sulama motoru aldığını anlatan 68 yaşındaki çiftçi Ömer Faruk Yazıcı ise ''Geçenlerde 'Kooperatiften aldığın kredi için faizlerle birlikte 1 milyar 600 milyon lira ödeyeceksin' diye bir kağıt geldi. 55 milyon lira borç, nasıl bu paraya çıkar aklım almıyor. Şimdi bu parayı nasıl öderim '' diye dert yandı. 
     






</TEXT>
</DOC>
