<DOC>
<DOCNO> 86407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo22.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen imzayı attı... Beşiktaş bonservisi de aldı... 
</HEADLINE>
<TEXT>

     Beşiktaş, daha önce anlaşmaya vardığı, bugün de bonservisini Siirt Jet-Pa Spor'dan aldığı Sergen Yalçın ile 2 yıllık ön sözleşme imzaladı. 
     Sergen Yalçın, Akaretler'deki kulüp binasında asbaşkan Haşmet Bedii Kürüm, yönetici İbrahim Altınsay ve futbol takımı menajeri Sinan Engin'in hazır bulunduğu törende kendisini iki yıllığına siyah-beyazlı renklere bağlayan ön sözleşmeye imza attı. Siirt Jet-Pa Spor Kulübü Başkanı Takiddin Yarayan ise geç gelince, imza törenine yetişemedi. 
     Sergen, imza töreni sonrasında yaptığı açıklamada, uzun süredir beklediği bir anı yaşadığını belirterek, ''Ben uzun yıllar bonservis sorunu yaşadım. Beşiktaş camiasına bu sorunumu giderdikleri için teşekkür ediyorum'' dedi. Uzun bir aradan sonra Beşiktaş forması giyecek olmasının heyecanını yaşadığını kaydeden Sergen, ''Camiamıza hayırlı olmasını diliyorum. Bundan böyle sahada konuşacağım'' diye konuştu. 
     
     SERGEN'E 30 NUMARA 

     Sergen Yalçın ile Ahmet Dursun arasında doğan ''10 numaralı formayı kim giyecek'' tartışması, Sergen'in 30 numaralı formayı giyeceğini açıklamasıyla son buldu. 
     Gelecek sezon giyeceği 30 numaralı forma ile basın mensuplarına poz veren Sergen, ''Ben hiçbir zaman forma numarası konusunu sorun etmedim. Şimdi de edecek değilim. Geçen yıl Galatasaray'da 13 numarayı giyiyordum. Önümüzdeki sezon Beşiktaş'ta 30 numarayı giyeceğim. Bunlar önemli şeyler değil'' dedi. 
     Asbaşkan Kürüm ise Sergen'in Beşiktaş camiasının öz evladı olduğunu vurgulayarak, ''Sergen bundan sonra futbol yaşamını Beşiktaş'ta sürdürecek ve burada futbolu bırakacaktır. Camiamıza hayırlı olsun'' diye konuştu. 
     
     DİĞER TRANSFERLER 

     Sergen'in imzası ve özel işleri nedeniyle bugün yurtdışından dönen İbrahim Altınsay, yabancı transferde kesin anlaşmadıktan sonra hiçbir futbolcunun ismini açıklamayacaklarını söyledi. 
     Altınsay, ikinci başkan Hüsnü Güreli, asbaşkanlar Yıldırım Demirören ve Kıvanç Oktay'ın yurtdışında kaldıklarını ve transfer çalışmalarını sürdürdüklerini belirterek, ''İki-üç gün içinde bazı şeyler netlik kazanır. Yeni sezon hazırlıklarına başlayacağımız 25 Haziran'a kadar transferi tamamlamayı düşünüyoruz'' dedi. 
     Bir basın mensubunun, ''Bundan sonra Tayfur'un ardından ikinci kaptan olarak Sergen mi görev yapacak'' sorusuna Altınsay, ''Bu konuya yönetim kurulu olarak biz karışmıyoruz. Bunları teknik direktör Lucescu ve menajerimiz Sinan Engin belirler ve bize bildirir'' diye yanıt verdi. 
     

     
</TEXT>
</DOC>
