<DOC>
<DOCNO> 51914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo14.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören "Bilgili bırakırsa Beşiktaş Başkanlığı'na talibim.." 
</HEADLINE>
<TEXT>

     Beşiktaş Kulübü Asbaşkanı Yıldırım Demirören, gelecek yıl Mart ayında yapılacak kongrede, başkanlığa aday olabileceğini söyledi. 
     Yıldırım Demirören, Myhre ve Fevzi'nin imza töreninden sonra kulüp binasında yaptığı açıklamada, kulüp başkanı Serdar Bilgili ile birlikte göreve geldiğini hatırlatarak, ''Başkan Bilgili göreve devam ederse sonuna kadar yanındayım. Ancak bırakırsa da göreve talibim'' dedi. 
     Koltuk sevdalısı olmadığını, ayrıca bölücülük gibi bir niyetinin de bulunmadığını ifade eden Demirören, ''Ben de her Beşiktaş kongere üyesi gibi kulübüm için görev yapmak isterim. Ancak bu da şartlar gerçekleşirse olur. Eğer Bilgili devam kararı alırsa, kesinlikle yanında olurum. Kendisine de bunları söyledim'' diye konuştu. 
     
     Transferler... 
     Beşiktaş'ta transfer çalışmalarına da değinen Demirören, ''Beşiktaş'ta transfer bitmez'' dedi. 
     Avusturya Milli Takımı Kaptanı Herzog ile ilgilenmediklerini söyleyen Demirören, ''Ayrıca Bursasporlu Murat Sözkesen ile de ilgilenmiyoruz. Ne Murat'a, ne de kulübüne resmi bir teklifimiz olmadı. Bursaspor'un da bu futbolcuyu bırakacağını sanmıyorum'' diye konuştu. 
     






</TEXT>
</DOC>
