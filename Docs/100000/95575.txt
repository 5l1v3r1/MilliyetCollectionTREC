<DOC>
<DOCNO> 95575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/ekonomi/eko02.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, Avrupalılar ve ABD’lilerle pazarlıkta 
</HEADLINE>
<TEXT>

Avrupa ve Amerikalı şirketlerle ortaklık görüşmeleri yapan Ülker Grubu, bundan sonra bölgesel know - how ve lisans satmayı veya markalarını kullandırmayı planlıyor 
     AYFER YILDIZ 

     Ülker Grubu, Avrupa ve Amerika’lı iki farklı şirketle gıda alanında ortaklık görüşmeleri yapıyor. Ülker’in bundan sonraki yatırımlarında bölgesel olarak know - how ve lisans satmak, gerekirse kendi markalarını kullandırmak olduğunu belirten şirket yetkilileri, bazı yatırımları yalnız veya uluslararası yatırımcılarla gerçekleştirmek istediklerini söyledi. 
     Besler şirketi için bu yıl 15 milyon dolarlık soya işleme tesisi kuran grup ayrıca, bisküvi, çikolata, süt, yağ ve içecek sektöründeki ürün portföylerinin uzantısı olan yeni ürünlerini piyasaya sundu. Bunların yanı sıra grup, 2002 yılında hazır çorba işine de girdi. Ülker Grubu, gıda ve ambalaj sektöründe mevcut ürünlerine ve dağıtım imkanlarına uyum sağlayabilecek ürünleri imal ederek, dağıtmayı hedefliyor. 
     
     Ciro 1.5 milyar dolar 
     Grup, bunların dışında yeni alanlara girmeyi planlamıyor. 58 yıl önce, üç işçi ve günde 200 kg.’lık bisküvi üretimi ile faaliyete başlayan Ülker Grubu, şu anda bisküvi, çikolata, çikolata kaplı ürünler, sakız ve şekerleme olmak üzere yaklaşık 760 çeşit ürüne sahip bulunuyor. 
     Gıda ve ambalaj sektöründe 40 kadar şirketi olan Ülker, geçen yıl konsolide olarak 1.5 milyar dolarlık satış, 150 milyon dolarlık ihracat gerçekleştirdi. 
     
Krizde kredileri TL’ye çevirdiler      Ülker Grubu yetkilileri, kriz döneminde grubun bünyesinde bulunan finans komitesinin bütçe planlaması yaptığını, araştırma - geliştirme, eğitim, yurtdışı fuar ziyaretleri ve kategorik reklam dışındaki harcamalarını kısarak, makine alımı gibi yatırımları da durdurduğunu ifade etti. Grubun dövizli işlemlerden banka kredilerini Türk Lirası’na çevirdiğini ifade eden yetkililer, kriz sonrasında ise dövizin aşırı değer kazanmasına rağmen Ülker’in, fiyatlarını TL bazında eski seviyelerinde tutarak, kendi piyasaları içinde bir dayanışma kampanyası başlattığını kaydetti. 
     



 EKONOMİ 





















</TEXT>
</DOC>
