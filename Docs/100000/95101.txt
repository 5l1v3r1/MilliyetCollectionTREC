<DOC>
<DOCNO> 95101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun27.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'in istifası dünya ajanslarına böyle yansıdı 
</HEADLINE>
<TEXT>

     Dışişleri Bakanı İsmail Cem'in görevinden ve DSP'den istifa ettiği yolundaki açıklaması, uluslararası haber ajansları tarafından öncelikli haber olarak abonelere ulaştırıldı. 
     Amerikan Associated Press ajansı, ''Dışişleri Bakanı İsmail Cem'in, yeni bir parti kuracağı söylentilerinin dolaştığı sırada istifa ettiğini'' duyurdu. Ajans, Cem'in istifasının, toplu istifalara karşın hükümetin görevini sürdürme şansına ''ciddi darbe'' indirdiğini öne sürdü. 
     Cem'in, Türkiye'nin AB ile ilişkilerini geliştirmesinde ve Yunanistan ile sıcak ilişkiler kurmasında kilit rol oynadığını belirten ajans, İsmail Cem'in Yunan muadili Yorgo Papandreu ile özel dostluğunun, iki ülke arasında yakın ilişkiler kurulmasına yardımcı olduğunu belirtti. 
     İngiliz Reuters ajansı ise İsmail Cem'i, özellikle Yunanistan ile daha iyi ilişkiler kurulması yönündeki çabalarıyla, ''uluslararası alanda saygınlık kazanan birkaç Türk politikacıdan biri'' olarak nitelendirdi. 
     Cem'in Papandreu ile dostluğuna geniş yer veren İngiliz ajansı, iki bakanın Sisam'da Sirtaki oynadıklarını ve şarkı söylediklerini, ailece birlikte Efes'i gezdiklerini belirtti. 
     İsmail Cem'in Kemal Derviş ve Hüsamettin Özkan ile yeni bir oluşumda yer alacağına ilişkin söylentilere atıfta bulunan Reuters, ''Cem'in yeni bir merkezi parti oluşumuna katılması halinde, popülaritesinin kendisini güçlü bir lider yapabileceği'' yorumunda bulundu. 
     Türkiye'nin ''bir seçim dönemecinde'' olduğunu belirten Reuters, gelişmelerin, Türkiye'nin Batı'ya açılan modern ve istikrarlı bir ülke halini almasına ya da Avrupa'nın kıyısında tatminsiz bir ülke olmasına yol açabileceğine işaret etti. Ajans, ''gelecekteki olası başbakan'' olarak nitelediği Cem'in istifasının Türkiye'yi seçimlere yaklaştırdığı yorumunu yaptı. 
     Fransız Haber Ajansı AFP da, İsmail Cem'in istifa haberini duyururken, kendisini, ''üstün niteliklere sahip bir diplomat ve Türk-Yunan yakınlaşmasının mimarı'' olarak tanımladı. 
     Cem'in Aralık 1999'da Helsinki'de yapılan AB zirvesinde Türkiye'nin AB üyeliğine adaylık statüsünün tanınması yönündeki çabalarına dikkat çeken ajans, Cem'in Türk ve Batılı siyasi çevrelerde saygı gören, etkileyici bir şahsiyet olduğunu kaydetti. 
     İngiliz yayın kurumu BBC ise internet sayfasında, Dışişleri Bakanı İsmail Cem'in görevinden ve partisinden istifa etmesini ''Yeni istifa Türkiye'yi salladı'' başlığıyla verdi. 
     BBC, hükümetin, İsmail Cem'in istifa etmesiyle çökmenin eşiğine geldiğini öne sürdü. 
     Hollanda'daki radyo ve televizyon kurumları da, Cem'in istifasını, ''Türkiye'de yedinci bakanın istifa ettiği'' şeklinde duyurdu ve bu gelişmenin, muhalefetin ve koalisyon ortaklarının sıkıştırmasına rağmen görevden ayrılmamakta direnen Bülent Ecevit hükümetine ''öldürücü darbe'' özelliği taşıdığını savundular. 
     

     
</TEXT>
</DOC>
