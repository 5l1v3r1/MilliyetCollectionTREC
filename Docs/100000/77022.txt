<DOC>
<DOCNO> 77022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/guncel/gun00.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otopsiden şarapnel çıktı 
</HEADLINE>
<TEXT>

Hayvanların parçaladığı sanılan iki çocuk, terhis olan askerin getirdiği bombaatar mermisiyle oynarken hayatını kaybetmiş... 
     HAKAN KABAHASANOĞLU Giresun DHA 

     Giresun’un Görele ilçesine bağlı Çavuşlu beldesinde, vahşi hayvanların parçaladığı sanılan 2 çocuğun bombaatar mermisiyle öldüğü ortaya çıktı. Mermileri askerden bir hafta önce terhis olurken getirdiği saptanan Zafer Menteşe gözaltına alındı. 
     
     Mermi parçaları bulunmuştu 
     Önceki gün beldeye bağlı Ortaköy’de oturan 6 yaşındaki amca çocukları Okan ve Ahmet Dalcı, evlerine 150 metre uzaklıktaki fındık bahçesinde, yerde yatarken bulundu. Vücutlarında yara bulunan çocuklardan Okan’ın olay yerinde öldüğü anlaşılırken, Ahmet Dalcı hastaneye kaldırıldı. Hayvanların parçaladığı sanılan çocuklarla ilgili araştırma yapan jandarma, olay yerinde patlamamış bir bombaatar mermisi ve bu mermiye ait parçalar buldu. Görele Devlet Hastanesi’nde yapılan otopside de, Okan’ın vücudunda bu mermiye ait parçalar bulundu. Kuzenlerin akrabası olan ve askerden bir hafta önce terhis edilen Zafer Menteşe gözaltına alındı. 
     



 GÜNCEL 














</TEXT>
</DOC>
