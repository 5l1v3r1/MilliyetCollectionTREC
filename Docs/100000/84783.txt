<DOC>
<DOCNO> 84783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sonspo12.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da çifte imza 
</HEADLINE>
<TEXT>

     Trabzonspor, dış transferde geçen sezon Antalyaspor'da forma giyen Hüseyin ve Denizlispor'da oynayan Muzaffer ile sözleşme imzaladı. 
     Mehmet Ali Yılmaz Tesisleri'nde yönetim kurulu üyeleri Alparslan Özdemir ve Müminhan Bilgin'in hazır bulunduğu imza töreninde Muzaffer ve Hüseyin, kendilerini 2 yıllığına bordo-mavili renklere bağlayan sözleşmeye imza attı. 
     Bordo-mavili kulübün yeni transferi Hüseyin, 2 sezon sonra yuvaya dönmekten dolayı mutluluk duyduğunu belirterek, ''Bu sezon başarılı bir sezon geçireceğimize inanıyorum. Bunun için elimden gelen tüm gayreti göstereceğim'' dedi. 
     Muzaffer ise, Trabzonlu olduğunu ancak bordo-mavili formayı giymenin yeni nasip olduğunu kaydederek, ''Trabzonspor'a dışardan destek veriyorduk. Şimdi ise sahada futbol oynayarak destek vereceğiz. 
     Trabzonspor'u eski günlerine kavuşturmak için tüm gayreti göstereceğiz'' diye konuştu. 
     





</TEXT>
</DOC>
