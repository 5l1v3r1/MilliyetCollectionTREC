<DOC>
<DOCNO> 52638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko23.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Eximbank'a 150 milyon dolarlık sendikasyon kredisi... 
</HEADLINE>
<TEXT>

     Türk Eximbank, 150 milyon ABD Doları tutarında 1 yıl vadeli euro-sendikasyon kredisi sağladı. 
     Türk Eximbank'tan yapılan açıklamaya göre, krediyi düzenleyen konsorsiyum, Abn Amro Bank N.V, The Bank of Tokyo Mitsubishi Ltd., Credit Lyonnais, ING Barings, Standard Bank, Sumitomo Mitsui Banking Corporation ve Westdeutsche Landesbank Girozentrale bankalarından oluşuyor. 
     Türk Eximbank söz konusu kredi için Libor artı yüzde 1.50 oranında faiz ödeyecek. 
     Açıklamaya göre, Türk Eximbank euro-sendikasyon piyasasına azami 75 milyon ABD doları için çıktı ancak, gösterilen yoğun ilgi 
     çerçevesinde tutar 150 milyon ABD Doları'na yükseltildi. 
     Krediye, başta Avrupa ve Japon bankaları olmak üzere Amerika, Körfez ülkeleri ve Uzakdoğu'dan 26 banka katıldı. 
     Söz konusu krediyle ilgili anlaşma, sendikasyona katılan tüm banka temsilcileri ile Türk Eximbank yetkilileri arasında, 22 Kasım 2001 tarihinde İstanbul'da imzalanacak. 
     Kredi, ihracatçıların finansman ihtiyaçlarının karşılanması amacıyla süratle ihracat sektörünün kullanımına tahsis edilecek. 
     Temmuz ayında 120 milyon ABD Doları tutarında sendikasyon kredisi sağlanırken, Eximbank'ın 2001 yılında geri ödediği sendikasyon kredileri göz önüne alındığında, bu yıl sendikasyon kredileri yenileme oranı yüzde 71 oldu. 
     






</TEXT>
</DOC>
