<DOC>
<DOCNO> 96623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur08.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de 105 puan alan başarılı oldu... İşte birinciler... 
</HEADLINE>
<TEXT>

     2002 ÖSS'nin şampiyonlukları Ankara ve 
     İstanbul'a gitti. Ankara TED Koleji öğrencisi Ethem Erkan Aktakka sayısal ve eşit ağırlık puanda birinciliği yakalarken, İstanbul Lisesi öğrencisi Sinan Otlu da sözel puan türünde birinci oldu. ÖSS'ye katılan 1.489.351 adaydan 454.601'i ise 105 puanlık barajı geçemeyerek üniversite şansını kaybetti. 
     ÖSYM Başkanı Dr.Fethi Toker, düzenlediği basın toplantısıyla 16 Haziran'da yapılan 2002 Öğrenci Seçme Sınavına ilişkin puanlama işlemlerinin tamamlandığını bildirdi. ÖSS'ye başvuran 1.540.422 adaydan 1.489.478'inin sınava girdiğini, 50.944'ünün ise sınava katılmadığını belirten Toker, adaylardan 1.489.351'inin sınavının geçerli sayıldığını, kimlik belgesi olmadan sınava giren 13, yerine başkasını sokan 2, salonda kopya çekmeye çalışan 19 ve sınav kurallarına uymayan 93 kişiyle birlikte toplam 120 adayın da sınavının iptal edildiğini bildirdi. 
     Sınava giren adaylardan 8.819'unun ise sayısal ve sözel ham puanlarının 0.5'in altında kalması nedeniyle puanlarının hesaplanmadığını söyleyen Toker, 1.034.750 adayın 4 puan türünün en az birinden 105 ve üzeri puan alarak 2002 ÖSS'yi kazandığını açıkladı. ÖSS'yi kazanamayan aday sayısının ise 454.601 olduğunu kaydeden Toker, sınavda 120 ve daha fazla puan alan aday sayısının ise 613.915 olduğunu bildirdi. 
     
     KIZLAR DAHA BAŞARILI 

     Toker, sınava giren adayların cinsiyetlerine göre de değerlendirmelerde bulundu. 2002 ÖSS'de sınavı geçerli sayılanlardan 867.880'inin erkek, 621.471'inin kız olduğunu belirten Toker, erkek adayların yüzde 66'sının, kızların ise yüzde 74.4'ünün sınavı kazandığını bildirdi. Erkek adayların yüzde 39.7'si, kızların ise yüzde 43.4'ü en az bir puan türünden 120 ve daha fazla puan aldı. 
     2002 ÖSS'ye 989 özürlü adayın girdiğini, bunlardan 
     774'ünün 105 ve üzeri puan alarak başarılı olduğunu söyleyen 
     Toker, özürlü adaylardan 338'inin ise 120 ve üzeri puan aldığını belirtti. 
     
     ŞAMPİYONLAR ANKARA VE İSTANBUL'DAN 

     2002 ÖSS'nin birincilikleri Ankara ve İstanbul'a gitti. 
     Ankara TED Koleji öğrencisi Ethem Erkan Aktakka sayısaldan 184.993, eşit ağırlıkta ise 171.634 puan alarak bu puan türlerinin birinciliklerini elde etti. ÖSS sözel puanında ise İstanbul Lisesi öğrencisi Sinan Otlu da 173.230 puanla sözel şampiyonluğu yakaladı. 
     Sayısal puanda ikinciliği Cahit Eldeniz Mersin Anadolu lisesi ve Emrullah Yılmaz İskenderin İstiklal Makzume Anadolu Lisesi paylaşırken, üçüncülüğü de Onur Güngör Balıkesir Ziraat Bankası Fen Lisesi , Muhammet E. Mıhçıoğlu Özel Büyük Koyuncu Lisesi-Konya ile Yücel Taş Özel Yıldırım Han lisesi-Mersin yakaladı. Sözel puan alanında ise Emine Şenay Aydın Fen lisesi 2. Olurken, üçüncülüğü sayısal ve eşit ağırlığın birincisi olan Ethem Erkan Aktakka kazandı. Sözelin şampiyonu olan Sinan Otlu, eşit ağırlıklı puan türünde de başarılı olarak ikinciliği elde etti. Bu puan türünde üçüncülük ise Ankara Atatürk Anadolu Lisesinden Ahmet Önder Güven'e gitti. 
     
     BİRİNCİ ANTALYA, SONUNCU YİNE HAKKARİ 

     2002 ÖSS'nin en başarılı ili Antalya olurken, en 
     başarısız ili geçmiş dönemlerde de sonuncu sırada yer alan Hakkari oldu. Antalya'nın ardından başarılı illeri sırasıyla Ankara, İzmir, Aksaray ve Aydın izlerken, Şırnak ve Ardahan da Hakkari ile birlikte başarısız iller arasında yer aldı. 
     
     YABANCI DİLDE ŞAMPİYONLUK ANADOLU LİSESİNİN 

     2002 Yabancı Dil Sınavı YDS sonuçları hakkında da 
     bilgi veren Toker, 23 Haziran'da yapılan YDS'de birinciliği 146.400 puanla Giresun Anadolu Öğretmen Lisesi öğrencisi Hakan Er'in aldığını bildirdi. YDS'de ikincilik ve üçüncülükleri ise 2'şer aday paylaştı. 
     
</TEXT>
</DOC>
