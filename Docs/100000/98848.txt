<DOC>
<DOCNO> 98848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun16.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nın "askeri operasyon" düzenleyeceği iddia edildi. 
</HEADLINE>
<TEXT>

     ABD'de 11 Eylül'de düzenlenen terör saldırılarının sorumlusu olarak görülen Usame Bin Ladin'in El Kaide örgütünün, Ağustos ayında ''büyük bir askeri operasyon'' düzenleyeceği ileri sürüldü. 
     Londra'da Arapça yayımlanan Eş Şark El Avsat gazetesi, Bin Ladin'e yakın kaynaklara dayandırdığı haberinde, ''hazırlıkların tamamlandığı ve muhtemelen 11 Eylül saldırılarının yıldönümünden önce yapılacak operasyonun sadece uygulanmasının kaldığı'' belirtildi. 
     Bu bilginin bir internet sitesinden edinildiğini yazan gazeteye göre, hedefi belirtilmeyen bu operasyonun ardından Usame Bin Ladin'in televizyon kayıtları yayımlanacak. 
     Aynı kaynaklar, ''Usame Bin Ladin'in hayatta olduğunu ve operasyonun ardından ABD ile savaşmayı sürdüreceğini doğrulamak için ortaya çıkacağını'' belirtiyor. 
     Gazetede, ''Bin Ladin, yeni televizyon kaydında, El Kaide'nin başarılarına ve dünyanın değişik ülkelerindeki ABD çıkarlarına yönelik saldırılara ışık tutacak'' denildi. 
     Eş Şark El Avsat, dün de El Kaide örgütünün başına Bin Ladin'in büyük oğlu Saad Usame Bin Ladin'in geçtiğini yazmıştı. 
     ABD Savunma Bakanı Donald Rumsfeld, Bin Ladin'in yerine oğlunun geçmesinin çok büyük bir değişiklik olmadığını ve El Kaide içinde, örgütün banka hesapları ve önemli üyeleri hakkında bilgi sahibi olan çok sayıda kişi bulunduğunu söylemişti. 
     





</TEXT>
</DOC>
