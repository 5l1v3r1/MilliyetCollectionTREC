<DOC>
<DOCNO> 50398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sonspo03.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Gaziantep'te 7 sezondur galip gelemiyor... 
</HEADLINE>
<TEXT>

     Birinci Süper Futbol Ligi'nin 11. 
     haftasına yarın deplasmanda Gaziantepspor ile karşılaşacak olan Fenerbahçe, zorlu deplasman maçı öncesi tedirgin. Sarı-lacivertli ekip, Gaziantepspor'u deplasmanda son 7 sezondur yenemiyor. Fenerbahçe, 1993-94 sezonunda 2-0 yendiği rakibi karşısında, daha sonra deplasmanda yaptığı 7 maçtan da galibiyetle ayrılamadı. Gaziantepspor ile Fenerbahçe arasında Gaziantep'te yapılan son 7 lig maçından 4'ünü Gaziantepspor kazanırken, 3'ü ise berabere sonuçlandı. Bu dönemde ev sahibi ekibin 16 golüne, sarı-lacivertliler 7 golle karşılık verebildi. 
     
     Gaziantep'teki maçlar 
     Fenerbahçe ile Gaziantepspor, ligde yarın yapacakları lig maçıyla birlikte Gaziantep'te 16. kez karşı karşıya gelecek. 
     2 takım arasında Gaziantep'te yapılan toplam 15 lig maçında, ev 
     sahibi ekip 7, Fenerbahçe ise 4 galibiyet elde ederken, taraflar 4 kez de eşitliği bozamadı. Gaziantep'te kırmızı-siyahlılar 26, sarı-lacivertliler ise 19 gol attı. 
     
     Lig'de 31. sınav 
     Fenerbahçe ile Gaziantepspor, yarınki maçla birlikte, Birinci Süper Futbol Ligi tarihinde 31. kez karşı karşıya gelecek. 
     Her iki takım arasında geride kalan maçlarda galibiyet sayısında sarı-lacivertli ekibin 16-8 üstünlüğü bulunuyor. Taraflar 6 kez de eşitliği bozamadı. 
     Fenerbahçe'nin ligde attığı toplam 62 gole, Gaziantepspor 38 golle karşılık verdi. 
     
     Nefesleri kesen maç 
     Fenerbahçe ile Gaziantepspor arasında ligde geçen sezon yapılan maçlarda taraflar kendi evlerindeki maçları kazandı. 
     Sezonun ilk yarısında Gaziantep'te yapılan maçı ev sahibi ekip 2-1 kazanırken, ikinci yarıda İstanbul'da yapılan önemli maç ise adeta nefesleri kesti. 
     29. haftada FB Şükrü Saraçoğlu Stadı'nda yapılan karşılaşmaya 
     Fenerbahçe 61 puan ve averajla lider, Gaziantepspor ise 58 puanla 3. 
     sırada başladı. Karşılaşmanın ilk yarasında mükemmel bir performans sergileyen Gaziantepspor, ilk 45 dakikayı 3-0 önde kapattı. Herkesin 2. yarıda farkın açılmasını beklediği anda, Fenerbahçe devreye fırtına gibi girdi ve üst üste bulduğu gollerle inanılmazı gerçekleştirip, sahadan 4-3 galip ayrıldı. Sarı-lacivertli ekip için bu sonuç, sezon sonunda gelen şampiyonluk yolunda en önemli viraj oldu. 
     
     Gol rekoru iki takımda... 
     Bu sezon 44 yaşına giren Birinci Futbol Ligi'nde şimdiye dek bir maçta en fazla gol Fenerbahçe ile Gaziantepspor'un yaptıkları bir maçta filelere gitti. 
     2 takım arasında 1991-92 sezonunda İstanbul'da yapılan maçı 
     sarı-lacivertli ekip 8-4 kazanırken, filelere giden toplam 12 gol, Birinci Futbol Ligi'nde şimdiye dek bir maçta atılan en fazla gol olarak tarihe geçti. 
     






</TEXT>
</DOC>
