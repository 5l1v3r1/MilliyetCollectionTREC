<DOC>
<DOCNO> 84193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur07.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçlü zirve toplantısı sona erdi 
</HEADLINE>
<TEXT>

     Türkiye, Romanya ve Bulgaristan cumhurbaşkanları arasında Çeşme'de yapılan üçlü doruk toplantısı sona erdi. Toplantıda, ''Acil İnsani Yardım İşbirliği Protokolü'' de imzalandı. 
     Cumhurbaşkanı Ahmet Necdet Sezer, protokol imza töreninden sonra düzenlenen ortak basın toplantısında, ''Ülkelerimiz arasındaki üçlü doruk toplantıları artık geleneksel bir nitelik kazanmış ve sağlam bir işbirliği sürecine dönüşmüştür'' dedi. 
     Cumhurbaşkanı Sezer, Türkiye, Bulgaristan ve Romanya arasındaki işbirliğinin daha da güçlendirilmesi ve Balkanlar bölgesinin istikrarı ve gönencine katkıların artırılması amacıyla düzenlenen üçlü doruk toplantılarının beşincisinin tamamlandığını bildirdi. 
     Balkanlarda barış, istikrar ve işbirliği ortamının güçlendirilmesinin, 3 ülkenin öncelikli amacını oluşturduğunu belirten Cumhurbaşkanı Sezer, şöyle dedi 
     ''Bu bağlamda dünkü görüşmelerimizden sonra, doruk toplantılarımızın, Balkanlar bölgesinin istikrarına katkıda bulunacağına olan inancım daha da artmıştır. Ülkelerimiz arasındaki üçlü doruk toplantıları artık geleneksel bir nitelik kazanmış ve sağlam bir işbirliği sürecine dönüşmüştür.'' 
     





</TEXT>
</DOC>
