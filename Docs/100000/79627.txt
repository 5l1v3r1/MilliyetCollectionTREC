<DOC>
<DOCNO> 79627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/soneko07.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
G - 7'lerden Arjantin'e "IMF'yi dinle.." 
</HEADLINE>
<TEXT>

     Sanayileşmiş 7 batılı ülkenin oluşturduğu G-7, Arjantin'in büyüyen mali sorunları karşısında endişelerini belirterek, ekonomik reformların yerine getirilmesi için Uluslararası Para Fonu IMF ile yakın bir şekilde çalışmasını istedi. 
     G-7 ülkeleri tarafından yapılan ortak açıklamada, Arjantin'de ortamın çok ciddi olduğu ifade edilerek, ekonomik reformların yatırım, büyümeye ve yaşam standardının yükselmesine yardım edeceği kaydedildi. 
     Açıklamada, içinde bulunduğu sorunların çözümü konusunda Arjantin ile birlikte çalışması konusunda IMF'ye destek verdikleri belirtildi. 
     Arjantin Ekonomi Bakanı Jorge Remes Lenicov da yaptığı açıklamada, Arjantin'de ortamın normalleştirilmesi için çalıştıklarını belirterek, sabırlı ve anlayışlı olunmasını istedi. 
     Remes, IMF ile sürdürülen görüşmelerde ilerleme sağlanmakla beraber yerel yönetimlerin harcamaları ile kur politikası konusunda görüş ayrılıklarının devam ettiğini bildirdi. 
     IMF Başkanı Horst Köhler yaptığı açıklamada, Fon'un desteği için Arjantin'in önündeki sorunların çözümüne yönelik sürdürülebilir bir yaklaşımın oluşturulması gerektiğini söyledi. 
     Arjantin'de yerel yönetimlerin harcamalarını azaltması gerektiğini belirten Köhler, hükümetin dün aldığı bankaları kapatma kararına destek vererek, mali kuruluşlardan mevduat çekimlerinin ciddi boyuta ulaşması nedeniyle başka seçeneklerinin olmadığını bildirdi. 
     Köhler, IMF'nin Mayıs ortasına kadar, Arjantin'e bir heyet göndermeye hazır olamayabileceğini kaydetti. 
     





</TEXT>
</DOC>
