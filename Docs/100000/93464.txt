<DOC>
<DOCNO> 93464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun23.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Meclis Başkanı'ndan Verheugen'e sert yanıt 
</HEADLINE>
<TEXT>

     KKTC Cumhuriyet Meclisi Başkanı Vehbi Zeki Serter, Türk tarafını sürekli baskı altında tutarak Kıbrıs'ta Rum-Yunan çıkarlarına uygun bir çözüm dayatan Avrupa Birliği Komisyonu'nun genişlemeden sorumlu üyesi Günter Verheugen'in bu çabalarının asla başarıya ulaşamayacağını söyledi. 
     Serter, yaptığı yazılı açıklamada, ''Soruna bulunacak çözüm mutlaka iki bölgeliliği, iki devletliliği, ayrı egemenliği, siyasal eşitliği ve Türk Silahlı Kuvvetleri'nin etkin ve fiili güvencesini içerecektir. Baskı, tehdit ve şantaj yoluyla bu asgari sınırımızdan bizi hiçbir güç geriletemez'' dedi. 
     Açıklamasında Verheugen'in Kıbrıs sorunu ve Türkiye'yle ilgili son demecini değerlendiren Serter, Türk tarafının, Rum uzlaşmazlığı yüzünden tıkanma noktasına gelen yüz yüze görüşmelerin önünü açmak için çaba göstediği bir dönemde, Verheugen'in ''Kıbrıs, siyasal sorunlar çözümlenmeden AB'ye alınacak'' yönündeki açıklamasının işleri daha da karıştırdığını kaydetti. 
     Verheugen'in tavrının, süreci dinamitleyen Rum tarafına ''uzlaşmayın'' telkini yapmaktan başka bir işe yaramadığını ifade eden Serter, bu olumsuz ve yıkıcı tavrın görüşmelerin başladığı günden beri devam ettiğini belirtti. 
     
     ''ÇİZMEDEN YUKARI ÇIKMAYI ALIŞKANLIK HALİNE GETİRDİ'' 
     Serter, ''Seçilmiş bir kişi değil, atanmış bir görevli olduğu halde sık sık çizmeden yukarı çıkmayı değişmez alışkanlık haline getiren Verheugen, bu gibi tavırlarıyla Rumlara ve Yunanlılara yardımcı olduğunu sanıyorsa, büyük yanılgı içindedir'' dedi. 
     Serter, açıklamasına şöyle devam etti 
     ''Verheugen'in bilmesi gerekir ki, adadaki sorun çözülmeden Kıbrıs Rumları tek yanlı olarak AB'ye alınırsa, ortaya çıkacak yeni durumların sorumluluğunu değil kendisi, AB bile göğüsleyemez. Tek yanlı üyelik halinde Türk tarafının ne tür seçenekleri bulunduğu, muhtelif vesilelerle net biçimde açıklanmıştır. Bu olası durumlar, Rumları ve Yunanlıları bile çok ciddi düşüncelere yöneltirken, Verheugen'in bu kadar kışkırtıcı ve fevri biçimde hareket etmesi şaşırtıcıdır.'' Serter, ''Türkiye'ye katılım müzakereleri için takvim verilmesinin söz konusu olmadığını'' söyleyen Verheugen'in, ulusal sabrı da taşma noktasına getirdiğini kaydederek şöyle dedi 
     ''1974'ten bu yana Kıbrıs'ta barışı ve huzuru özveriyle koruyan Türk Silahlı Kuvvetleri'ne de dil uzatmaya yeltenen Verheugen, bu onurlu barış gücünün tutumunu 'belirsiz' olarak nitelendirdi. Garanti Anlaşmaları'nın verdiği yetkiyle Kıbrıs'ta bulunan Türk Barış Kuvvetleri'nin sağladığı dengeler ve güvenlik ortamı olmasaydı, Verheugen belirsizliğin ne olduğunu asıl o zaman görecekti.'' 
     





</TEXT>
</DOC>
