<DOC>
<DOCNO> 53427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo08.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Murat Sözkesen'e tepki.. 
</HEADLINE>
<TEXT>

     Bursaspor Kulübü Basın Sözcüsü Erhan Akbaş, Murat Sözkesen'in yaptığı, ''Kadro dışı kararını bir gün önceden biliyordum. Düğmeye yönetim bastı'' şeklindeki açıklamalarının kesinlikle doğruyu yansıtmadığını söyledi. 
     Akbaş, takımın en iyi futbolcularından biri olan Murat'ı satmayı hiç düşünmediklerini, bu nedenle golcü futbolcuyla 2 yıllık sözleşme imzaladıklarını belirtti. 
     Sezon başında Murat'a 3 yıllık sözleşme önerdiklerini kaydeden Akbaş, '' Diyelim ki satmayı düşündük. O zaman kadro dışı bırakmazdık. 
     Aksine oynatarak değerinin artmasını sağlardık. Murat kendisi takımdan ayrılmak istedi. Biz de Bursaspor'da oynamak istemeyen birini zorla takımda tutamazdık'' dedi. 
     Erhan Akbaş, Bursaspor'dan birçok futbolcunun başka kulüplere gittiğini, ancak bu tranfserlerin büyük çoğunluğunun karşılıklı anlayış çerçevesinde gerçekleştiğini anlattı. 
     Murat'ın kulüp ve yöneticileri suçlarayarak bir yere varamayacağını kaydeden Akbaş, şunları söyledi 
     ''Murat açıklamasında, Bursaspor, transferim için Beşiktaş ile anlaşmış demiş. Bugüne kadar başta Beşiktaş olmak üzere hiçbir kulüpten Murat için resmi bir teklif almadık. Sadece, Gaziantepspor Kulübü Başkanı Celal Doğan, başkanımız Erdoğan Bilenser ile görüşmüş. 
     Murat'ın Düğmeye yönetim bastı açıklamaları kesinlikle doğruyu yansıtmıyor. Futbolundan memnun olduğumuz bir oyuncuyu neden satmayı düşünelim. Murat, bu tür açıklamalarıyla dostluk köprüleri de atıyor.'' 
     






</TEXT>
</DOC>
