<DOC>
<DOCNO> 75293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun31.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül olaylarına karışan Atta'nın arabaları açık arttırmada 
</HEADLINE>
<TEXT>

     ABD'nin Florida eyaletinde, New York'ta Dünya Ticaret Merkezi binalarına saldırı düzenleyen grubun lideri Muhammed Atta'nın saldırı öncesinde kiraladığı 2 otomobil satılığa çıkarıldı. 
     Alman Rheinische Post gazetesindeki habere göre, araçların sahibi James Glynn, işadamlarından, galeri ve müze sahiplerinden 250 bin dolara ulaşan teklifler aldığını söyledi. 
     Glynn, Ford Escort ve Chevrolet Corsica marka araçları satın almak isteyen bir kişinin de, araçlara bir kez çekiçle vurmak isteyen insanlardan ücret alınabileceği teklifinde bulunduğunu kaydetti. 
     Araçları koleksiyonculara ya da müzelere satacağını belirten Glynn, elde edeceği geliri bağış yapmak için kullanacağını söyledi. 
     Glynn, her 2 otomobili, araç kiralayan bir şirketten piyasa değerlerinde satın almıştı. 
     Şirketin sahibi Brad Warrick, araçlardan kurtulduğuna çok sevindiğini belirterek, müşterilerinin Atta tarafından kullanılan otomobillere binmek istemediğini söyledi. 
     






</TEXT>
</DOC>
