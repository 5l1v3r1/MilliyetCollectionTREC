<DOC>
<DOCNO> 67426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun11.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı gazeteciyi kaçıranlardan biri yakalandı 
</HEADLINE>
<TEXT>

     Amerikalı gazeteci Daniel Pearl'ün kaçırılmasıyla ilgili soruşturma kapsamında yakalanan ve sorgulanan dinci militan Şeyh Ömer, olaya karıştığını itiraf etti, ancak şu anda gazetecinin nerede bulunduğunu bilmediğini söyledi. 
     Pakistan'ın güneyinde Karaçi'de soruşturmayı yürüten üst düzey polis yetkilisi, Şeyh Ömer'in sorgusunun devam ettiğini belirterek, ''Soruşturma sürüyor, Şeyh Ömer zorlukla da olsa konuşuyor. Sonunda gerçeği söyleyeceğini umuyoruz'' dedi. 
     Polis kaynakları, Lahor kentinde yakalandıktan sonra uçakla Karaçi'ye getirilen 29 yaşındaki Şeyh Ömer'in, olaya karışan çok sayıda kişinin adını verdiği ve gazetecinin hala hayatta olduğunu sandığını söylediğini belirttiler. 
     Aynı kaynaklar, Şeyh Ömer'in gazeteciyi kaçıran kişilerle son kez birkaç gün önce kendisi Lahor'dayken temasa geçtiğini, bu sırada bu kişilerin Karaçi'de bulunduğunu belirttiğini kaydettiler. 
     Pearl, uluslararası terörist Usame Bin Ladin'le ilişkisi olduğuna inanılan militan gruplarla temas kurmaya çalışırken, 23 Ocak'ta Karaçi kentinde kaybolmuştu. 
     






</TEXT>
</DOC>
