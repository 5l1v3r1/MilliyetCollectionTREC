<DOC>
<DOCNO> 82390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun22.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta belediye otobüsünde dehşet 
</HEADLINE>
<TEXT>

     ABD'nin New York kentinde, bir belediye otobüsünde, filmlerde bile görülemeyecek dehşet sahneleri yaşandı. 
     Kentin Brooklyn ile Manhattan kesimlerini birbirine bağlayan M60 hattında sefer yapan otobüsün sürücüsü, kendisine sataşan bir yolcu tarafından sırtından bıçaklandı. Yaralandığı halde gücünü toplayan sürücü, saldırgan yolcunun bıçağını ele geçirerek onu yaraladı. 
     Otobüsten kendini dışarı atmayı başaran yolcu, taksiyle en yakın hastaneye gitti, ancak yapılan müdahaleye karşın kurtarılamadı. 
     Yolcuların korku dolu bakışları ve çığlıkları arasında cereyan eden olay, Christopher Bartley 31 adlı yolcunun, sürücüden ''aracı daha hızlı sürmesini'' istemesiyle başladı. 33 yaşındaki sürücü Clinton Philip, bu talebe, ''otobüsü belli bir hızda sürmek mecburiyetinde olduğunu'' belirterek karşılık verdi. Sürücünün, ''İşimi kaybedersem çocuklarımın karnını kim doyuracak '' tarzındaki sözlerine, ''Senin çocuklarını...'' diye küfürle karşılık veren Bartley'in cebinden çıkardığı sustalı bıçakla sürücüyü sırtından yaraladığı görgü tanıkları tarafından ifade edildi. 
     Mücadele sırasında yere düşen bıçağı kapan sürücü, yolcuyu bıçaklarken otobüsteki yolculardan bazıları cep telefonlarıyla 911 nolu imdat telefonunu aradı. Olay yerine gelen polis, yaralı sürücüyü hastaneye kaldırırken, daha önce otobüsten kaçan ve bir taksiyle hastaneye giden Bartley'in burada ameliyata alınmasına karşın öldüğü bildirildi. 
     





</TEXT>
</DOC>
