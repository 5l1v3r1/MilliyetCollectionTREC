<DOC>
<DOCNO> 85468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko10.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Kriz olmasa Türkiye zaten 7-8 büyümeyi yakalıyor" 
</HEADLINE>
<TEXT>

     Devlet Bakanı Kemal Derviş, ''Kriz olmazsa, ekonomik dengesizlik olmazsa Türkiye zaten çok çabuk yüzde 7-8'lik bir büyümeyi yakalıyor'' dedi. 
     Uluslararası Menkul Kıymetler Komisyonları Örgütü'nün IOSCO 27. yıllık konferansında konuşan Derviş, gelişen piyasaların büyük bir kısmının son 20 yıl içerisinde mali krizler yaşadığını hatırlatarak, bu ülkelere örnek olarak Kore, Meksika ve Türkiye'yi gösterdi. 
     Türkiye'de 1994 ve 2001 yıllarında iki muazzam kriz olduğunu hatırlatan Derviş, yükselen ekonomilerin krizlere açık durumda olduğunu söyledi. 
     Derviş, şöyle konuştu 
     ''Yükselen piyasalara baktığımızda orada uçuculuğu kontrol etmek zorunda olduğumuzu görürsünüz. Kurumlar, banka kontrolü, borsa düzenlemeleri hatta bütçenin hükümet tarafından nasıl kullanıldığı... İşte bunlar anahtar. Türkiye de böyle sorunlar yaşadı. İyi seneler vardı. Kriz olmazsa, ekonomik dengesizlik olmazsa, Türkiye zaten çok çabuk yüzde 7-8'lik bir büyümeyi yakalıyor. Ekonomisi fevkalade dinamiktir, özel sektör de. Ama makro ekonomik çevre, kurumsal çevre yeteri derecede sağlam olmadığı için de uluslararası etkenler olduğu için krizlerin de etkisi altında kalabiliyor. İşte zannediyorum bizim çalışmamızın bütün konusudur bu. Nasıl kurumlar yaratalım ki bunlarda şeffaflık olsun. Bunlar sayesinde ekonomi küresel fırsatları yakalayabilsin, nasıl en iyi getirisi olan yerlere sermaye gitsin.'' Yükselen piyasaların dinamizminin dünya ekonomisi için de önemli olduğunu anlatan Derviş, bu noktada tek bir anahtardan söz edilebileceğini, bunun şeffaflık ve iyi yönetişim olduğunu belirtti. 
     Bu unsurların sadece kamu sektörü için değil özel sektör açısından da önem taşıdığına işaret eden Derviş, şöyle devam etti 
     ''2002-2003 dünya ekonomisindeki büyüme için en önemli risk faktörü Enron vari olayların ekonomileri yaralamasıdır. Şeffaflık ve kontrol ve çok iyi bir mali yönetim son derece önem taşıyor.'' Gelişen piyasaların getiri potansiyelinin yüksek olduğunu vurgulayan Derviş, nüfusun yaşlandığı zengin ülkelerde varolan tasarrufların, getirilerin yüksek olduğu yerlere kanalize edilmesi gerektiğini anlattı. 
     Bu şekilde yükselen piyasalarda mali krizlere mani olunacağını ve volatilitenin de kontrol altına alınacağını ifade eden Derviş, dünyada gelirin artacağını kaydetti. Derviş, ''Avrupa nüfusu yaşlanıyor. Bu nüfusun genç demografik yapıyla buluşması lazım. İşte Türkiye bu'' dedi. 
     Kemal Derviş, konuşmasının sonunda Renault, Toyota ve Bosch fabrikaları ziyaretlerini hatırlatarak, sözlerini şöyle tamamladı 
     ''Üçüne de sordum niçin buradasınız, niçin Türkiye'yi seçtiniz dedim. Her üçünün de cevabı aynı 'Türkiye'de genç, dinamik,başarılı çok çabuk öğrenen işgücü buluyoruz. Onun için Türkiye'ye geliyor ve bu kapasiteyi kuruyoruz.' Bu sözler benim söylemek istediğim mesajı yansıtıyor. Türkiye'nin çok avantajı var birçok endüstride. Buraya gelen sermayenin getirisi hızla artabilir.'' Bu arada, Kemal Derviş toplantı çıkışında oluşan itiş-kakış arasında kendisine yöneltilen soruları da yanıtladı. Derviş, Telekomünikasyon Üst Kurulu kararnamesini bugün imzalayacağını açıklarken, seçimle ilgili soruları ise yanıtsız bıraktı. 
     





</TEXT>
</DOC>
