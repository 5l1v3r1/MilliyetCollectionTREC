<DOC>
<DOCNO> 92639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun33.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni AB Dönem Başkanı Danimarka'nın tek hedefi genişleme 
</HEADLINE>
<TEXT>

     AB Dönem Başkanlığı'nı 1 Temmuz'dan itibaren İspanya'dan devralacak Danimarka'nın Dışişleri Bakanı Per Stig Möller, Türkiye'yi AB'ye yakınlaştırmak için çaba harcayacaklarını söyledi. 
     Danimarka'nın Dönem Başkanlığı programını açıklamak üzere Brüksel'de bir basın toplantısı düzenleyen Möller, sorulara, gazetecileri şaşırtacak düzeyde açık yanıtlar verirken, bazı yanıtlarının anlaşılmaması üzerine, ''Mühim değil, ben de anlamıyorum'' şeklinde espri yaptı. 
     Genişleme konusuna öncelik vereceklerini, genişlemenin Kopenhag'da gerçekleşmemesi halinde senelerce gecikebileceğini anlatan Möller, Kopenhag'da Bulgaristan ve Romanya için gerçekçi bir yol haritası sunulabileceğini, Türkiye'ye de gereken mesajların verilebileceğini söyledi. 
     Kıbrıs konusundaki soruları yanıtlamakta zorlanan Danimarka Dışişleri Bakanı, bu konuya AB'nin karışmaması gerektiğini, bu sorunun Türkiye-AB ilişkileriyle bağlantılı olmadığını, konunun BM tarafından izlendiğini, hipotezler üzerinde konuşmayacağını söyledi. 
     Möller, Avrupa Güvenlik ve Savunma Politikası AGSP konusunda Yunanistan'ın açıklamalarına değinen ve ''Sevilla'da bu konuda ne oldu '' sorusunu yönelten bir gazeteciye, ''Hiçbir şey olmadı'' yanıtını verdi. 
     





</TEXT>
</DOC>
