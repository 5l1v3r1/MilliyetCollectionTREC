<DOC>
<DOCNO> 97049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/ekonomi/eko01.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 1929 korkusu 
</HEADLINE>
<TEXT>

ABD borsası, şirket yolsuzlukları ve bütçe açığının yarattığı panik satışlarla dört yılın en düşük seviyesine indi. Avrupa’yı da içine alan düşüş 1929 buhranı tekrarlar mı’ endişesi yarattı 
     SEMA EMİROĞLU - New York 

     ABD’de yaşanan şirket yolsuzlukları ve bütçe açığı, hızlı bir düşüş trendi içerisinde olan ABD borsalarında önceki gün Dow Jones yüzde 4.64, Nasdaq ise 2.72 geriledi. Düşüşün daha ne kadar devam edeceği ise merak konusu. 
     11 Eylül’ün hemen ardından büyük düşüşler yaşayan Wall Street, geçen mart ayına kadar toparlanmış ancak daha sonra arkası kesilmeyen şirket skandalları nedeniyle çalkalanmaya başlamıştı. Bunun üzerine sanayi hisselerinin işlem gördüğü Dow Jones yüzde 25, teknoloji hisseleri endeksi Nasdaq yüzde 32 değer yitirdi. Önceki gün 11 Eylül sonrasında bir gün içindeki en büyük düşüşünü yaşayan Dow Jones 1998 Eylül’ünden beri ilk kez 8000 puan seviyesine indi. 
     Nasdaq Endeksi de 1997 yılının Nisan ayından bu yana en düşük noktasına geriledi. 
     
     Sende mi J J 
     Dow Jones’un 400 puan birden düşmesine yol açan şirketler Exxon Mobil, Walt Disney, Procter Gamble, 3M, Coca Cola, DuPont ve Johnson Johnson J J oldular. Özellikle J J’nin Puerto Rico fabrikasında inceleme başlatıldığı haberi şirket hisselerini yüzde 15.9 düşürdü. 
     Zarar açıklayan Sun Microsystems’in hisseleri de yüzde 27 geriledi. 
     
     Kabus senaryoları 
     Yapılan yorumlarda Japonya’daki gibi ABD ekonomisinin de deflasyonist bir sürece girebileceği belirtiliyor. Bu da ABD’nin 1929 yılında yaşanan Büyük Buhran’dan bu yana ilk kez deflasyonist bir ortama girmesi anlamına geliyor ve analistler bu olayın tekrarlanmasından endişe duyuyor. Birçok yorumcu da bu krizin 1998 krizini gölgede bırakacağı görüşünde birleşiyor. 
     Global Partners Securities yatırım stratejisti Peter Cardillo panik satışlara dikkat çekerek, "Akılcı olmayan bir depresyon görüyoruz" dedi. Aeltus analisti Jim Griffin ise "1998 yılındaki problem başkalarının problemiydi ve bizim pantolonumuza kan sıçramıştı ancak şimdi kendi bileklerimizden kan kaybediyoruz" dedi. Bu krizin köklerinin ABD’de olduğunu belirten Griffin 1929 benzeri bir krizin yaşanması olasılığının çok da uzak olmadığını kaydetti. 
     Piyasalardaki daralmayla peş peşe gelen şirket iflaslarının yaşandığı 1929’daki krizin tetikleyecisi ise Londra merkezli bankerlerin borç verdikleri fonları geri almak istemesi ve bunun sonucunda yaşanan yoğun satış dalgasıydı. 
     
7.7 trilyon dolarlık çöküş      Önceki günkü büyük kayıptan sonra Dow Jones 1998 Eylül’ünden, Nasdaq da 1997 Nisan’ından bu yana en düşük noktasına geldi. ABD’de borsaların en yüksek seviyelerine çıktığı Mart 2000 tarihinden bu yana piyasaların değer kaybı 7.7 trilyon doları buldu. Sadece geçen haftaki kayıp 750 milyar dolar. 
     
ABD Avrupa’yı da vurdu      Avrupa borsaları da Wall Street’teki kötümser havaya erken tepki verdi ve önceki gün büyük düşüşlere sahne oldular. Frankfurt DAX yüzde 5.09, Londra FTSE yüzde 4.63, Milan BCI yüzde 2.07, Paris CAC yüzde 5.40 değer kaybetti. 
     



 EKONOMİ 



















</TEXT>
</DOC>
