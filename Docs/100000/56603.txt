<DOC>
<DOCNO> 56603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun04.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnold'ın motorsiklet kazasında kaburgaları kırıldı 
</HEADLINE>
<TEXT>

     Avusturya asıllı Amerikalı sinema oyuncusu Arnold Schwarzenegger'in motosiklet kazasında kaburgalarının kırıldığı bildirildi. 
     Ünlü oyuncunun basın danışmanı Jill Eisenstadt, 54 yaşındaki Schwarzenegger'in hafta sonunda geçirdiği kazadan sonra Santa Monica'daki St. John Sağlık Merkezi'ne kaldırıldığını, kaburgaları kırılan aktörün durumunun iyi olduğunu söyledi. 
     Terminatör serilerinin ünlü aktörü Schwarzenegger, bu serinin üçüncü filmi için görüşmelerini sürdürüyor. 
     Aktör, 1997 yılının Nisan ayında, kalp kapakçıklarının değiştirilmesi için bıçak altına yatmıştı. 
     Schwarzenegger'in terörizm konulu yeni filmi ''Collateral Damage''in gösterime girmesi 11 Eylül'de ABD'ye düzenlenen saldırılar nedeniyle ertelenmişti. Yeni filmin şubat ayında gösterime sunulması planlanıyor. 
     






</TEXT>
</DOC>
