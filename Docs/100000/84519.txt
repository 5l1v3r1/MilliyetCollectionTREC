<DOC>
<DOCNO> 84519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun06.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail güçleri Cenin mülteci kampına girdi 
</HEADLINE>
<TEXT>

     İsrail tank ve askerleri, birkaç saat süreyle Batı Şeria'daki Cenin mülteci kampına girdi. 
     Görgü tanıkları, İsrail güçlerinin kampa girmesinin hemen ardından silahlı çatışma çıktığını ve baskında Cenin kentinin bazı kısımlarının da hedef alındığını söylediler. 
     İsrail ordusundan yapılan açıklamada da, askerlerin şafaktan önce, bölgede geçen ayki şiddetli çatışmalar sırasında kaçmayı başaran militanları aramak için kampa girdikleri belirtildi. 
     Tanıklar, İsrail güçlerinin aşırı dinci Hamas örgütüne mensup bir militanın kamptaki evini kuşattığını ve kendisinden dışarı çıkmasını istediğini kaydettiler. 
     Cemal Abu El Hayca adlı militanın gözükmediği, ancak eşi ve çocuklarının evden çıktıkları bildirilirken, askerlerin evin içine el bombaları attıkları ve evin ateş aldığı belirtildi. 
     Tanıkların açıklamalarına göre İsrail güçleri, mülteci kampına girdikten birkaç saat sonra kampı terketti, ancak kuşatmayı sürdürüyor. 
     Cenin mülteci kampı, İsrail'in Batı Şeria'daki Filistin yerleşim birimlerinde altı hafta boyunca yürüttüğü operasyon sırasında çok şiddetli çatışmalara sahne olmuştu. Filistinliler, İsrail'i Cenin'deki kampta katliam yapmakla suçlamıştı. 
     





</TEXT>
</DOC>
