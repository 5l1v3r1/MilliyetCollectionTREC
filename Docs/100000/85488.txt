<DOC>
<DOCNO> 85488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo01.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de şirketleşmeye muhalefet... 
</HEADLINE>
<TEXT>

     Fenerbahçeliler Birleşik Grup Derneği ve Kadıköy Derneği, önümüzdeki günlerde yapılacak Fenerbahçe Olağanüstü Genel Kurulu'nda üyelere sunulacak şirketleşme modeline karşı olduklarını bildirdiler. 
     İki grubun liderleri Onur Kayador ve Kazım Bayülken ile önde gelenleri, bu akşam Fenerbahçeliler Birleşik Grup Derneği'nde bir araya gelerek konuyu görüştü. 
     Fenerbahçeliler Birleşik Grup Derneği İkinci Başkanı ve Basın Sözcüsü Ali Gürel, toplantıdan sonra yaptığı açıklamada, şirketleşmenin özüne karşı olmadıklarını, ancak iki grubun da ortaya konan bu şirketleşme modelinin sakıncaları bulunduğu konusunda ciddi endişeleri olduğunu söyledi. 
     Fenerbahçe'nin menfaatine olacak her türlü girişimi destekleyeceklerini ifade eden Gürel, ''Ama bu model Fenerbahçe'nin geleceğini ipotek altına alabilir. Kulübün parasının sarf edilmesi, gelirin elde edilmesi gibi konuları kontrol edebilmek bu modelle mümkün değil. Bize göre karanlık noktalar var'' dedi. 
     Ali Gürel, Fenerbahçe'ye yarar sağlayacak bir şirketleşme modeline ise her zaman destek vereceklerini kaydetti. 
     





</TEXT>
</DOC>
