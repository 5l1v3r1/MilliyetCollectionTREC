<DOC>
<DOCNO> 99971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sonspo02.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, seyircilerine hazırlık maçlarında bol gol izlettirdi 
</HEADLINE>
<TEXT>

     Hazırlık döneminin son maçını Yugoslavya'nın Kızılyıldız Belgrad takımıyla yapan Fenerbahçe'nin, hazırlık maçları bol gollü geçti. 
     Sergilediği performansla henüz Birinci Süper Lig ve Avrupa Şampiyonlar Ligi ön eleme turu maçlarına tam olarak hazır olmadığı yönünde eleştirilen sarı-lacivertli takım, 8 hazırlık maçında rakip fileleri 57 kez havalandırdı. 
     Özellikle savunma zaafları ve kanat organizasyonlarında eksiklikleri olduğu vurgulanan Fenerbahçe, maç başına 7.1 gol ortalaması tuttururken, kendi kalesinde 11 gol gördü. 
     Hazırlık dönemi maçlarında TSV Dorfen, FC Traunstein, FC Kaiserslautern, SV Hall, Real Mallorca ve Kızılyıldız Belgrad takımlarını yenen sarı-lacivertliler, Hertha BSC Berlin ile berabere kalıp, Hamburg SV'ye yenildiler. 
     
     EN GOLCÜ WASHINGTON 
     Sarı-lacivertli takımın yeni transferlerinden Brezilyalı Stecanelo Cerqueira Washington, hazırlık döneminin en golcü futbolcusu oldu. 
     Teknik direktör Werner Lorant'ın beklenen performansına ulaşması için zamana ihtiyacı olduğunu belirttiği Washington, rakip filelere 11 gol attı. 
     Fenerbahçe'nin yeni sezonda, gol yollarında büyük umutlar beslediği Brezilyalı oyuncu, rakip ceza alanındaki ağır hareketleri nedeniyle spor çevrelerinin eleştirisini alıyor. 
     
     GOLCÜLER 
     Fenerbahçe'nin 2002-2003 sezonu hazırlık döneminde yaptığı 8 maçta gol atan futbolcular şöyle 
     Washington 11 , Revivo, Oktay 8 , Semih 5 , Ogün, Ceyhun 4 , Serhat, Yusuf, Tuncay 3 , Ortega, Ali Akdeniz, Ali Güneş 2 , Johnson, Cem 1 
     Sarı-lacivertli takımda, yıldız transfer Arjantinli Ariel Ortega asistleriyle dikkat çekip teknik heyeti sevindirirken, teknik direktör Lorant'ın ilk 11 kişilik kadrolarda en çok tercih ettiği 2 futbolcu, 7 maçlık performanslarıyla Revivo ile Ümit oldu. 
     





</TEXT>
</DOC>
