<DOC>
<DOCNO> 83928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/soneko10.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti Türkiye'deki temaslarına yarın başlayacak 
</HEADLINE>
<TEXT>

     Uluslararası Para Fonu IMF Türkiye Masası Şefi Juha Kahkonen başkanlığındaki heyetin, ikinci gözden geçirme görüşmeleri için bu akşam İstanbul'a gelmesi beklenirken, heyet temaslarına yarın başlayacak. IMF heyeti, Cuma günü ise Ankara'ya geçecek. 
     Kahkonen başkanlığındaki IMF heyeti, yaklaşık 2 hafta Türkiye'de kalarak, İstanbul ve Ankara'da üst düzey ekonomi yetkilileri ile özel sektör temsilcileri ile temaslarda bulunacak. 
     Yarın başlayacak heyetin İstanbul temasları çerçevesinde, TÜSİAD, Türkiye Bankalar Birliği, YASED ve TİM gibi, reel ve mali sektör temsilcileriyle biraraya gelinecek. 
     Görüşmelerde, doğrudan sermaye girişinin önündeki engellerin kaldırılması, bankaların yeniden sermayelendirilmesi programı, şirketlerin borçlarının yeniden yapılandırılmasını öngören İstanbul Yaklaşımı ve bu çerçevede ekonomik büyüme beklentilerinin ele alınması bekleniyor. 
     
     ANKARA TEMASLARI... 
     IMF heyetinin, İstanbul'daki temaslarının ardından, Cuma günü Ankara'ya gelerek çalışmalarını burada sürdüreceği belirtildi. 
     Heyetin, Ankara'daki görüşmelerinde ağırlıklı olarak, bütçe ve para politikası hedeflerindeki gerçekleşmeler ile yürütülen ekonomik programın başarıyla tamamlanması için ihtiyaç duyulan önlemler konularını ele alması bekleniyor. 
     Ankara temasları çerçevesinde IMF heyetinin, ekonomiyle ilgili bakanlar, DPT, Hazine, Maliye Bakanlığı, Merkez Bankası, Özelleştirme İdaresi, BDDK gibi kurumların yetkilileriyle biraraya gelmesi bekleniyor. 
     İkinci Gözden Geçirme'de ayrıntılı olarak, ''bankaların yeniden sermayelendirilmesi programı, şirketlerin borçlarının yeniden yapılandırılmasını öngören İstanbul Yaklaşımı, uluslararası deneyimler çerçevesinde Kamu İhale Yasası'nın gözden geçirilmesi, KİT'lerdeki atıl istihdama ilişkin kesin rakamların belirlenmesi, özelleştirme, özel sektörün yatırım ortamının artırılması kamu kaynaklarının kullanımında şeffaflık'' gibi bazı ön koşul ve yapısal kriter konularının ele alınması bekleniyor. 
     
     KREDİNİN HAZİRAN'DA BIRAKILMASI BEKLENİYOR... 
     Görüşmelerin öngörüldüğü gibi tamamlanması ve gereken ön koşulların yerine getirilmesi halinde, IMF İcra Direktörleri Kurulu'nun, Haziran ayı ortalarında toplanarak 2. gözden geçirmeyi sonuçlandırarak, yaklaşık 1 milyar 150 milyon dolar tutarındaki kredi dilimini serbest bırakabileceği belirtiliyor. 
     IMF heyeti, Gözden Geçirme incelemelerini, Mayıs ve Temmuz 2002'de olmak üzere iki ayda bir, izleyen dönemde de Ekim 2002'den itibaren 
     üç ayda bir gerçekleştirecek. 
     Mayıs ve Temmuz aylarındaki Gözden Geçirmelerin ardından, yaklaşık 1 milyar 150'şer milyon dolarlık iki kredi dilimi serbest bırakılacak. 
     Ekim ayındaki Gözden Geçirme'den sonra ise yaklaşık 1.5 milyar dolarlık yılın son kredi dilimi de serbest kalacak. 
     IMF'nin, 2003 ve 2004 yılları için de Türkiye'ye 1'er milyar dolar kredi sağlaması bekleniyor. 
     





</TEXT>
</DOC>
