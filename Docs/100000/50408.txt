<DOC>
<DOCNO> 50408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sonspo13.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Genel Sekreteri ''Borcumuz 38 milyon dolara indi'' 
</HEADLINE>
<TEXT>

     Fenerbahçe Kulübü'nün 20 Ekim tarihinde elektrik kesintisi nedeniyle ertelenen yüksek divan kurulu toplantısı, bugün yapıldı. 
     Faruk Ilgaz Sosyal Tesisleri'nde gerçekleştirilen ve yüksek divan kurulu başkanı Yüksel Günay'ın geçen günlerde ameliyat olması nedeniyle ikinci başkan Ali İhsan Tunçaslan'ın başkanlık ettiği toplantıya, kulüp başkanı Aziz Yıldırım ve yönetim kurulu üyelerinin büyük çoğunluğu katıldı. 
     Toplantıda konuşmalar öncesinde yenilenen Fenerbahçe Şükrü Saraçoğlu Stadı ile ilgili bir multivizyon gösterisi sunuldu. Bu sırada kürsüye gelen yönetici Nihat Özbağ, 60 bin kişilik olacak stadın kaba inşatının yüzde 45'ini bitirildiğini söyledi. 
     Toplantıda ilk olarak yönetim kurulu adına söz alan genel sekreter Vedat Olcay, 31 Aralık 2000 tarihinde 64.5 milyon dolar olan kulübünün borcunun 30 Eylül 2001 tarihi itibariyle 38 milyon dolara indiğini açıkladı. Fenerbahçe'nin sözleşmeye dayalı alacaklarının ise 39.4 milyon dolar olduğunu kaydeden Olcay, ''Ayrıca 2.9 milyon dolar transfer alacağımız var'' dedi. 
     Kulüp gelirlerinin 30.09.2001 tarihi itibariyle 38.1 trilyon lira olarak gerçekleştiğini belirten Olcay, giderinin ise 41.2 trilyon lira olduğunu söyledi. 
     
     'Yatırım teşvik belgesi aldık' 

     Olcay, Hazine Müşteşarlığı'ndan 18.09.2001 tarihinde Türkiye'de ilk kez yatırım teşvik belgesi aldıklarını vurguladı. 
     Olcay, ''Bu belgeyle yatırımlarla ilgili her türlü vergi ve harçtan istisna sağlanacak, hatta belki de stat için harcadığımız paraları da mahsup etme yoluna gideceğiz'' dedi. 
     Konuşmasında son 3 aydaki faaliyetler hakkında bilgi veren Olcay, şöyle konuştu 
     ''Aralık ayı sonunda stadın kaba inşaatı, 2002 Mart ayında da tamamı bitirilecek. Şu anda locaların yüzde 60'ı 40 bin ile 125 bin dolardan satıldı. VIP koltukları da satılmaya başlandı. Stat inşaatı için yurt dışı kaynaklı uygun koşullarda Koçbank ile kredi sözleşmesi yapıldı. Bu kredinin henüz yalnızca 2.2 milyon doları kullanıldı. 
     Dereağzı Tesisleri'ne de birçok tesis yapıldı. Telsim ile olan forma reklamı karşılıklı iptal edildi ve Aria ile 3 milyon dolara anlaşma sağlandı. Faruk Ilgaz Sosyal Tesisleri'ni 5 yıl için ''yap, işlet, devret'' modeliyle bir üyemize vermiştik. Şimdi harabe bıraktı. 
     Bu kriz ortamında buranın yıkılıp yapılması için 5-6 milyon dolar harcayamayız. Bu tesisi köklü bir restorasyonla yeniden hizmete açacağız.'' Tüm amatör branşlarda bundan sonra ilke olarak altyapıdan sporcu yetiştireceklerini ve dışardan transfer yapmayacaklarını anlatan Olcay, futbol takımının Avrupa'da başarılı olamadığını, ancak Türkiye Ligi'nde bu sezon da şampiyon olup, 3. yıldızı takacağına inandığını sözlerine ekledi. 
     
     Denetleme Kurulu raporu 

     Toplantıda daha sonra denetleme kurulu raporu okundu. 
     Toplam 45.1 trilyon lira olan gelirler bütçesinin ilk 9 aylık bölümde 38.1 trilyonunun gerçekleştiğini ve gerçekleşme oranının yüzde 85 olduğu açıklandı. 
     Raporda 41.2 trilyon olan giderler bütçesinin ise 40.8 trilyon ile gerçekleşme oranının yüzde 91 olduğu kaydedildi. 
     Kulübün borcunun Olcay'ın açıkladığı gibi 38 milyon 16 bin 587 dolar, alacağının ise 39 milyon 432 bin 830 dolar olduğu bildirildi. 
     Açıklamada, 7 milyon 698 bin 750 dolar olan kişi borçlarında azalma olmadığı belirtilerek, ''Şahıs borçlarında tüm başkanlar dolar olarak da verse muhasebe kayıtlarına o günkü kurdan Türk lirası olarak geçmektedir. Ülkede enflasyon olduğu için şahıs borçlarında inme gözükmektedir. Yoksa şahıs borçlarında geriye çekilmiş hiçbir para yoktur'' denildi. 
     






</TEXT>
</DOC>
