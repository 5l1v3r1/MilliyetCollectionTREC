<DOC>
<DOCNO> 69247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/spor/yurundul.html </URL>
<DATE> 2002/02/24/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Zoru başardılar 
</HEADLINE>
<TEXT>

     Galatasaray için dün zor bir geceydi. Eksikler fazlaydı. Liverpool’da çok yüksek temponun ve kora kor mücadelenin yorgunluğu vardı. Bütün bunlara ilaveten Gençlerbirliği iyi bir kadroya sahip formda bir ekipti. 
     Galatasaray seyircisinin de büyük desteğiyle oyuna hırslı ve süratli başladı. Arif’in mükemmel golüyle de erken skor avantajı yakaladı. Ancak devrenin ilerleyen bölümünde oyuna hükmeden, çabuk ve çok adamlı ataklarla sürekli gol arayan Gençlerbirliği gündeme geldi. Galatasaray eksikler yüzünden saha içi düzeninde arızalar yaşıyordu. Organizasyon sıkıntısı hücum girişimlerini engelliyor, çok top kaybı yapılıyor, ilerde alışılmış yerleşim sağlanamıyordu. Bu şartlarda doğal olarak skor avantajıyla risk alınmıyor. Kontrollü anlayış benimseniyordu. Orta saha - defans bütünleşmesi ile geride alan daraltılıyordu. Bu arada penaltı ile beraberlik golü geldi. 
     İkinci yarıda maçın zorluk derecesi Galatasaray için daha da artmıştı. Artık risk alınma mecburiyeti vardı. Geride genişlik bırakılınca Gençlerbirliği’nin kontratakları çok ciddi tehlikelere dönüşüyordu. Ama Mondragon’un üç pozisyondaki başarısı ve ardından da bir geri pasını değerlendiren Ümit Karan’ın akılcı golüyle Galatasaray tekrar skor avantajı yakaladı. Bu moralle de üçüncü golü atıp işi perçinlendiler. 
     Galatasaray dün gece tek kelime ile zoru başardı. Çok önemli bir üç puanın sahibi oldu. Lucescu’nun en büyük yanlışı Ümit Karan ile maça başlamamaktı. Takımın en olumlu tarafı ise yorgunluğa ve iyi oynayan bir rakibe karşı maçı kazanmak için sahaya yansıtılan hırstı. Mondragon yine galibiyetin mimarıydı. Onun yanında da Berkant’ı beğendik. Bu arada Lucescu’nun yaptığı centilmenlik dışı hareketleri bir büyük takımın teknik direktörüne hiç yakıştıramadık. 
     Gençlerbirliği genelde iyi futbol oynadı. Kolektif yapıları olumluydu. Düşündüklerinden fazla pozisyon buldular. Ancak atamayınca yenildiler. Erdoğan Arıca’nın ikinci yarıda tam geniş alan varken niye M’Bayo - Youla ikilisini denemediğine anlam veremedik. Okan’ın adam eksilten driplingleri son derece mükemmeldi. Futbolumuza tahmin ediyoruz yeni bir yıldız geliyor. 
     Hakem Bülent Uzun’un ikinci yarıdaki yönetimi Türk hakemliği için içler acısıydı. Üst düzeyde eyyam yaptı. Ama Türkiye’de işler böyle gidiyor. Benzer görüntüleri geçen hafta da Beşiktaş maçında sergilemişti. Bir hafta sonra bu maçla ödüllendirildi Bütün pozisyonlar bir tarafa Mondragon - Cafer olayındaki değerlendirmesi kendisi adına son derece düşündürücüydü. 
     



 SPOR 



























</TEXT>
</DOC>
