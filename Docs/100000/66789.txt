<DOC>
<DOCNO> 66789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/soneko07.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     ABD Doları, Avrupa borsalarında geçen hafta önemli para birimleri karşısında genelde değer kazandı. Altın fiyatları ons başına 19-20 dolar birden arttı. 
     New York döviz borsasının Cuma günkü kapanışında dolar, yen karşısında değer kazanırken, Alman ekonomisine dair veriler, euroyu dolar karşısında güçlendirdi. 
     Japonya Merkez Bankası'nın para politikasını değiştirmeyeceğini açıklaması ve Yediler Grubu G-7 maliye bakanlarının bu hafta sonunda Ottawa'daki toplantısında yenin dolar karşısındaki düşüşünün önlenmesinin beklenmemesi karşısında, dolar yen karşısında güçlendi. 
     New York borsasının Cuma günkü kapanışında dolar 133.50 yenden 134.76 yene çıkarken, euro 87.10 sentten 87.34 sente yükseldi. 
     Almanya'da sınai üretimin Aralık'ta yüzde 1.9 ve imalat sanayii siparişlerinin de yüzde 5 artması euro'yu güçlendirdi. Analistler, euro'nun yen karşısında güçlenmesinin doların, yen karşısında da değerlenmesini sağladığını belirtiyor. 
     Kanada ekonomisinin güçlendiğine dair gösterge Kanada Doları'na değer kazandırdı. 
     Londra borsasında Pazartesi günü 86.28 sentten işlem gören euro, Cuma günkü kapanışta 87.26 sente çıktı. 
     Avrupa piyasalarında Pazartesi günü öğle saatlerinde 1.4174 dolardan işlem gören sterlin Cuma günkü kapanışta 1.4175 dolara yükseldi. 
     
     Menkul kıymet bonsaları 
     New York menkul kıymetler borsasında şirketlerin Ekim-Aralık dönemine dair karlılık raporları yatırımcılara yol gösterdi ve hisse senetleri fiyatları canlandı, ancak, yatırımcılar yine de kaygılı. 
     Şirketlerin kar verileri geleceğe dair pek az ipucu sunarken, olumlu gelişmeler Enron şirketi hakkındaki gelişmeler ve diğer şirketlerin muhasebat uygulamalarına dair soru işaretleriyle gölgelendi. 
     Wall Street'in hala negatif havada olduğunu belirten uzmanlara göre, birçok yatırımcı, diğer şirketlerin de Enron gibi sorunlara bulaştığından endişeli. 
     Borsada Nasdaq Bileşik Endeksi yılbaşından beri yüzde 6.7, Dow Jones Endeksi yüzde 2.8, Standard Poor's 500 Endeksi yüzde 4.5 değer kaybetti. Borsacılar, 2002'nin 2001'den daha iyi olmasını beklese de, analistlerin çoğu 2002 yılının ikinci yarısından önce toparlanma beklemiyor. 
     Wall Street'te Dow Jones Endeksi geçen hafta 163.02 puan yüzde 1.7 kayıpla 9,744.24 puana, Nasdaq Bileşik Endeksi 92.36 puan yüzde 
     4.8 kayıpla 1,818.88 puana, Standard Poor's Endeksi 25.98 puan 
     yüzde 2.3 kayıpla 1,096.22 puana indi. 
     Enron skandalının olumsuz etkisiyle, Londra menkul kıymetler borsasında Eurotop 300 Endeksi geçen hafta yüzde 3 puan kaybetti, yılbaşından bu yanaki puan kaybı yüzde 4.5'e ulaştı. FTSE 100 Endeksi 61.6 puan kayıpla 5,128.1 puana indi. 
     Tokyo menkul kıymetler borsasında Nikkei Endeksi, geçen hafta 105.37 puan kayıpla 9,686.06 puana indi. 
     






</TEXT>
</DOC>
