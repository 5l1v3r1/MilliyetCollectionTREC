<DOC>
<DOCNO> 81314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur20.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaz altından çıkmıştı, bisiklet kazasında öldü... 
</HEADLINE>
<TEXT>

     Yalova'da, arkadaşından emanet aldığı bisiklet ile katıldığı yarışmada, ''ihmal kurbanı'' olan liseli öğrencinin ölümü, okul arkadaşlarını ve ailesini yasa boğdu. 
     Yalova Endüstri Meslek Lisesi 3. sınıf öğrencisi Ahmet Şükrü Günay 17 , dün, Yalova Belediyesi Bisiklet İhtisas Kulübü'nce organize edilen yarışmaya katıldı. 
     Başarılı bir yarışma çıkaran liseli genç, Yalova Deprem Anıtı'nın bulunduğu alandaki ''finish'' çizgisine yaklaştığı sırada, yapılan bir uyarı üzerine arkasını döndü. Bu sırada, başını trafik levhasına çarpan genç, bisikletten düştü. Kasksız olarak yarışan Günay, sert bir şekilde kaldırım taşına kafasını vurunca, ağır yaralandı. 
     İl Milli Eğitim Müdürlüğü'nün ambulansı ile hastaneye kaldırılmak istenen Günay, yolda yaşamını yitirdi. Günay'ın cesedine yapılan otopside, boynunun kırılması ve beyin kanaması sonucu hayatını kaybettiği belirlendi. 
     17 Ağustos depreminde Yalova Gaziosmanpaşa Mahallesi'ndeki evi yıkılan, anne, babası ve kızkardeşi ile birlikte enkaz altından çıkmayı başaran Ahmet Şükrü Günay'ın ölümü, ailesini ve okul arkadaşlarını yasa boğdu. 
     Aile, maddi durumlarının yetersiz olması nediniyle cenazeyi kaldırmakta bile zorlanınca, yardımlarına ölen gencin okul arkadaşları yetişti. Öğretmenler ve öğrencilerden toplanabilen 500 milyon lira aileye teslim edilerek, cenazenin toprağa verilmesi sağlandı. 
     
     ''KASKI ÇOK MU GÖRDÜLER '' 

     Sultaniye Köyü'ndeki prefabrike deprem konutlarında yaşayan çocuğun ailesi, gelecek için umut olarak gördükleri evlatlarını yitirmenin acısını yaşarken, kazayla ilgili kimsenin sorumluluk üstlenmemesini şaşkınlıkla izliyorlar. 
     Emekli elektrik teknisyeni 65 yaşındaki baba Ergün Günay, çocuğunun yarışmaya katılacağından haberlerinin olmadığını, kendilerinden kimsenin izin almadığını söyledi. 
     Bisiklet ve hayvanların, oğlunun en büyük tutkusu olduğunu anlatan acılı baba, ''Oğlum okulunun en başarılı öğrencisiydi. Deprem ile kararan hayatımız, onunla yeniden aydınlanacaktı. Ölümünden bir gün önce bir köpeği ezilmekten kurtarıp, eve getirmişti. Bu kadar yardımsever, hayata bağlı, sosyal bir çocuğun artık hayatta olmamasına nasıl dayanırız bilemiyorum'' dedi. 
     Çocuğunun ölümü kadar, yaşanan ihmallere ve kimsenin sorumluluk üstlenmemesine isyan ettiğini ifade eden baba Günay, şunları söyledi 
     ''17 yaşındaki bir çocuğun, bir yarışmaya sokulması için öncelikle ailesinden ve okulundan izin alınması gerekir. Ancak, ne benden ne de okulundan izin alınmış. Bisiklet yarışlarını görüyoruz. Sporcular kask takıyor. Doktorlar, kask takılsaydı, kesinlikle ölüm olmazdı 
     diyorlar. Yarışmayı düzenleyenler, bu çocuklara 20-30 milyon liralık kaskı çok mu gördüler Benim biricik yavrumu, bilerek ölüme götürenlerden hesap soracağım. Bu yarışmayı organize edenler hakkında dava açacağım.'' Sinir krizleri geçiren anne İsmet Günay da, ''yüreğim yanıyor. Benim biricik evladım öldü, kimse suçu kabul etmiyor. Herkes suçu birbirinin üzerine atıyor'' diye dert yandı. 
     
     SORUMLULUK ÜSTLENEN YOK 

     Yaşamını yitiren öğrencinin okuduğu Yalova Endüstri Meslek Lisesi'nin Müdürü Ahmet Aktürk, yarışmayı Yalova Belediyesi Bisiklet İhtisas Kulübü'nün organize ettiğini, kulübün başvurusu üzerine de milli eğitim müdürlüğünün okullara duyuru yaptığını bildirdi. 
     Duyuru üzerine, istenilen standartlarda bisiklete sahip 8 öğrencinin adının organizasyon komitesine verildiğini anlatan Aktürk, ''Bu listede Ahmet Şükrü Günay'ın adı yoktu. Onun için biz izin vermedik. Öğrencimiz, bilgimiz dışında, emanet bisikletle yarışmaya katılmıştır'' diye konuştu. 
     Ahmet'in okulun en başarılı öğrencileri arasında yer aldığını, birinci dönem takdirname ile ödüllendirildiğini kaydeden Aktürk, ekonomik durumu iyi olmayan ailenin cenaze masraflarının karşılanması için okulda yardım kampanyası başlatıldığını bildirdi. 
     
     BELEDİYE ''ADIMIZI KULLANIYORLAR'' 

     Yalova Belediye Başkan Yardımcısı Numan Özkan ise adlarını taşıyan organizasyon ile hiçbir ilgilerinin bulunmadığını savundu. 
     Eski belediye yönetimi döneminde belediyenin adını kullanarak bir kulüp kurulduğunu öne süren Özkan, ''Organizasyonu bize bildirmediler. 
     Bizim adımızı kullanarak kulüp kurdular, bu tür organizasyon yapıyorlar. Ölüm haberine biz de çok üzüldük. Ancak, yarışma bizim dışımızda yapılmış. Bizim ilgimiz ve sorumluluğumuz yok'' dedi. 
     Yalova Belediyesi Bisiklet İhtisas Kulübü Genel Kaptanı Turgut Uluğ da, belediyeye ait bir kulüp olduklarını savundu. ''Yalova Belediyesi'nin adını taşıyan bir kulüp belediye ile bağlantılıdır'' diyen Uluğ, olaya çok üzüldüklerini, ölen öğrencinin ailesine maddi ve manevi her türlü desteği vereceklerini söyledi. 
     Bu arada, kazayla ilgili Emniyet Müdürlüğü'nün soruşturma başlattığı öğrenildi. 
     





</TEXT>
</DOC>
