<DOC>
<DOCNO> 81241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun28.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli militanlar Cenin'de İsrail ordusundan nasıl sakladı 
</HEADLINE>
<TEXT>

     Filistinli militanlar, İsrail ordusunun Batı Şeria'daki Cenin kentine yaptığı saldırıda evden eve kaçmak için duvarlarda delikler açtılar, günlerce yıkıntılar arasında gizlendiler. 
     ''Şerefli'' yenilgiden söz eden militanlar, İsrail askerlerinin kente çok uzak olmadığını ve tekrar saldırıya geçebileceğini bilmelerine rağmen, önümüzdeki haftalarda İsrail işgaline karşı savaşa devam edecekleri sözünü verdi. 
     Filistin lideri Yaser Arafat'ın El Fetih örgütüne bağlı El Aksa Şehitleri Tugayları mensubu 23 yaşındaki Alia, ''Bu akla hayale sığmaz yıkımdan kurtulmam mucize'' dedi. 
     Alia, ''Direniş hemen başlayacak, ancak günlük alışkanlıklarımı değiştirmeliyim. Mümkün olduğu kadar ortalıkta gözükmemeli ve her gece farklı yerlerde uyumalıyım. Cep telefonumu kapamalıyım ki, İsrailliler sinyalleri izleyemesin'' diye konuştu. 
     Bazıları sivil 39 Filistinliyle bir binada sıkıştıklarını, buldozerin binayı yıkmaya başlaması üzerine teslim olduklarını söyleyen Alia, ''Dışarı çıkmadan önce kimlik kartımı yırttım, böylece sorgulandığımda savaşçı olmayan kardeşimin kimliğine büründüm ve pazar günü serbest kaldım'' dedi. 
     
     SAVAŞA HAZIRLARDI 
     Hamas üyesi 25 yaşındaki Muhammed, İsrail ordusu 3 Nisan'da Cenin'e girdiğinde, bütün Filistinli gruplara mensup militanların siperlerde mevzilendiğini ve savaşa hazır olduklarını söyledi. 
     Başlangıçta İsrail piyadelerinin ilerleyişini dar sokaklara ateş ederek savuşturduklarını, ancak İsrail tanklarının bombardımanı ve helikopter ateşine karşılık veremediklerini anlatan Muhammed, şöyle konuştu 
     ''Her birimiz günde sadece bir saat uyuduk ve zaman kavramını unuttuk, bitkin düşmüştük. Sekizinci gün, yüksek binaların çatılarından ateş eden keskin nişancılar desteğinde zırhlı buldozerler geldi, hareket alanımız daraldı. Kayıplarımız artmaya başladı. 
     Evden eve geçmeye başladık. Evden eve geçmek ve hareket etmek için duvarlarda delikler açtık.'' Cephanelerinin tükendiğini ve yanındaki arkadaşlarıyla birlikte sonunda bir bodruma girdiklerini, bodrumdayken buldozer sesi duyduklarını ve evin üzerlerine çöktüğünü anlatan Muhammed, ''Bir hafta içeride kaldık. Ortalıkta dolaşan tankların ve üzerimizde İbranice konuşan askerlerin seslerini duyduk. Yıkıntıları arasalardı şimdi ölmüş olacaktık. Hepimizin yanında maden suyu vardı, yiyeceğimiz yoktu'' dedi. 
     Muhammed, ''Daha sonra, Arapça konuşanların sesleri hariç çok sessiz bir gündü. İsraillilerin gittiğini ve sivillerin geri geldiğini tahmin ettik. Bağırdık ve yardım istedik. Çok zayıf düşmüştük'' diye konuştu. 
     
     KADIN KILIĞINA GİRDİLER 
     Filistinli güvenlik görevlisi 39 yaşındaki Mahmud da 2 gün çatıştığını ve kısmen çökmüş bir bodrumda 8 gün gizlendiğini söyleyerek, ''Daha sonra Filistinli doktorlar binaya gelerek, İsrail'in kadın ve çocukların tahliyesine onay verdiğini söylediler. 
     Bazılarımız kadın elbisesi giydi ve onlarla yürüdüler. Kent dışındaki bir kliniğe götürüldük ve buradan sıvıştık'' diye konuştu. 
     Filistin Demokratik Kurtuluş Cephesi'nin FDKC Cenin'deki komutanı Raid Abbas da kaçmadan önce bir hafta yıkıntılar altında dar bir alanda gizlendiğini anlattı. 
     Abbas, ''İsrail saldırısı bütün militan gruplara ağır darbe vurdu. Silahlarımızın çoğunu kaybettik. Ancak İsrail karaborsasından daha fazlasını alabiliriz. Yeniden örgütleneceğiz. Özgürlüğü için savaşan bir halkı yenilgiye uğratmak mümkün değil'' dedi. 
     İsrail ordusu şiddetli direnişle karşılaştığı Cenin'de 23 askerini kaybetti. 
     İsrail, Cenin kampında çoğu silahlı 50 Filistinlinin öldürüldüğünü belirtirken, Filistinliler, tankların ve buldozerlerin yıktığı evlerin enkazında çok sayıda ceset bulunduğunu ve kampta yaşayan 13 bin kişiden 5 bin kişinin evsiz kaldığını söylüyor. 
     





</TEXT>
</DOC>
