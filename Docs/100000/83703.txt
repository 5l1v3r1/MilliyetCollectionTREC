<DOC>
<DOCNO> 83703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun21.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus neo-Naziler tekrar bir Türk'e saldırdı 
</HEADLINE>
<TEXT>

     Rusya'nın başkenti Moskova'da ırkçı neo-Nazi grubu, dün gece bir Türk vatandaşına daha saldırdı. 
     Yaklaşık 40 kişilik bir grup, kent merkezinde bulunan, Türkiye'nin Moskova Büyükelçiliği'ne yaklaşık 200 metre mesafedeki ''Stari Arbat'' sokağı girişinde taşkınlık yaptı. 
     Polisin açıklamasına göre, çevreye saldıran ırkçılar, aralarında bir Türk vatandaşının bulunduğu yabancıları dövdüler ve bu kişinin olay yerinde park halindeki otomobiline hasar verdiler. 
     Bir başka Türk vatandaşı da 9 Mayıs'ta metroda 20 kişilik bir dazlak grubun saldırısına uğramıştı. Polis, yakaladığı iki kişiyi, ifadelerini aldıktan sonra serbest bırakmıştı. Bu kişilerin tutuksuz yargılanması bekleniyor. 
     Irkçıların faaliyetlerini yoğunlaştırmaları üzerine Devlet Başkanı Vladimir Putin, geçen ay polisten daha etkili önlemler almasını istemişti. Başsavcılık da polisin saldırgan ırkçılara karşı gereği gibi önlem almadığını açıklamıştı. 
     Rus basınının da zaman zaman ''ırkçıları kollamakla'' suçladığı Moskova polisinin bağlı olduğu belediye de Putin'in uyarısı üzerine, ''ırkçıların bir daha kimseye saldırmamaları için elinden geleni yapacağını'' açıklamıştı. 
     Tüm bu uyarılara karşın 9 Mayıs'taki olayda dövülen Türk vatandaşı, polisi saldırganlara karşı hoşgörülü davranmakla suçlamıştı. 
     





</TEXT>
</DOC>
