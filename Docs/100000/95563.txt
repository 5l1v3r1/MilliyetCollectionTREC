<DOC>
<DOCNO> 95563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur19.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'nin çiçeği burnunda bakanı "Erken seçim olmasın" 
</HEADLINE>
<TEXT>

     Gaziantep Milletvekili Mustafa Yılmaz'in istifasıyla boşalan Devlet Bakanlığı'na getirilen Mehmet Kocabatmaz, DSP'den istifalarla ilgili olarak, 15 gün önce belirli yerlerde düğmeye basıldığını, ancak bu karışıklığın duracağını söyledi. 
     Eskişehir'in Beylikova İlçesi'ndeki Halilbağı Göleti'nin temel atma törenine katılmak için Eskişehir'e gelen Kocabatmaz, Köy Hizmetleri 14. Bölge Müdürlüğü'nü ziyaret etti. 
     Basın mensuplarının sorularını yanıtlayan Kocabatmaz, DSP'deki istifalarla ilgili soruyu yanıtlarken, çıkardıkları yasaların uygulanması sonucu, belli çevrelerin ve insanların bazı menfaatlerinin engellendiğini öne sürdü. 
     Bakan Kocabatmaz, bu karışıklıkların duracağını ifade ederek, ''15 gün önce belirli yerlerde düğmeye basıldı. Onlar ak güvercinin kanatları altında yetiştiler. Haktan ve halktan güç aldılar. İnsanlara hep doğru hizmeti götürmek için söz verdiler. Bu sözlerini düşünecekler ve tekrar aramıza katılacaklar diye umut ediyorum'' dedi. 
     Vatandaşların kendilerinden yol, su, elektrik, hastane, sağlık, öğretmen gibi hizmetler beklediğini ve bu nedenle 4 gündür yollarda olduklarını anlatan Kocabatmaz, ''Hükümette bir boşluk yok, vatandaş müsterih olsun'' diye konuştu. 
     
     ''TÜRKİYE'NİN GELECEĞİ AÇISINDAN ERKEN SEÇİM OLMAMALI'' 
     Erken seçimle ilgili bir soruyu yanıtlayan Kocabatmaz, Türkiye'nin geleceği açısından erken seçim olmaması gerektiğini kaydetti. 
     Kocabatmaz, şu anda gündemde 2 önemli konu olduğunu belirterek, bu konulardan birincisinin ekonomik program, diğerinin ise AB olduğunu söyledi. Kocabatmaz, amaçlarının hemen AB'ye girmek olmadığını, orta vadede yapılması gereken çalışmalar olduğunu bildirdi. 
     Bakan Kocabatmaz, Aralık ayında Türkiye'ye müzakere yolunun açılacağını, AB'nin de Türkiye'ye kucak açmaktan başka bir çaresi olmadığını belirterek şöyle konuştu 
     ''Bu konuda toplumumuzun gayreti yüzde 70'lerdedir. İnsan potansiyelimiz ve üretkenliğimiz, bu yolun açılmasına neden olacaktır. 
     Türkiye, çok ateşli bir şekilde ilerlemektedir. Bir insan hasta olduğunda ateşi yükselir. Çünkü o içindeki hasta eden etkenleri dışarı atar. Demokrasi yolundaki bu ateşlenmeyi normal görün. Düzeleceğini umut ediyorum.'' 
     





</TEXT>
</DOC>
