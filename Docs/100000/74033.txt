<DOC>
<DOCNO> 74033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo03.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Bursaspor, ligde 70. randevuda... 
</HEADLINE>
<TEXT>

     Galatasaray ile Bursaspor yarın yapacakları karşılaşmayla birlikte, Birinci Süper Futbol Ligi'nde 70. 
     kez karşı karşıya gelecek. 
     Galatasaray, 1967-68 futbol sezonunda ilk kez Birinci Lig'e yükselen Bursaspor ile yaptığı karşılaşmalardan 36'sını galibiyetle kapatırken, rakibine 15 kez yenildi. 2 takım arasındaki 18 karşılaşma da beraberlikle sonuçlandı. 
     Sarı-kırmızılılar, 69 maçta rakip filelere toplam 120 gol atarken, Bursa ekibi 56 golle karşılık verebildi. 
     Galatasaray, kendi sahasında yaptığı maçlarda Bursaspor'a 10 yıldır yenilmiyor. 
     ''Cim Bom'', Bursaspor'a kendi sahasında en son yenilgisini 1991-92 sezonunda 2-1'lik skorla almıştı. Sarı-kırmızılılar, o 
     tarihten bu yana İstanbul'da yaptığı maçlarda Bursa ekibi karşısında, 8 galibiyet, 1 de beraberlik aldı. Galatasaray, Bursaspor ile kendi sahasında yaptığı maçlarda 26 kez galip gelirken, 3 kez de rakibine yenildi. 2 takım arasında İstanbul'da yapılan 5 maç ise beraberlikle tamamladı. Galatasaray evinde Bursaspor'a 83 gol atarken, filelerinde 22 gol gördü. Galatasaray, Bursaspor karşısında en farklı skorlu galibiyetini 1999-2000 sezonunda kendi sahasında rakibini 6-0 yenerek aldı. ''Cim Bom'', Bursaspor karşısında 1973-74 sezonunda 4-0, 1978-79 sezonunda 5-1, 1985-86 sezonunda 4-0, 1987-88 sezonunda 5-2, 1998-99 sezonunda da 5-0'lık galibiyetler elde etti. Bursaspor ise Galatasaray karşısında en farklı skorlu galibiyetini bu sezon ilk yarıda yapılan karşılaşmada 5-0'lık skorla elde etti. 
     






</TEXT>
</DOC>
