<DOC>
<DOCNO> 75929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/yazar/akyol.html </URL>
<DATE> 2002/04/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Mısır'da Türk izleri 
</HEADLINE>
<TEXT>

     KAHİRE 

     MISIR her bakımdan Arap dünyasının beyni... Nobel ödüllü Necip Mahfuz'un memleketi... 
     Kahire Üniversitesi Darülfünun , bizim Darülfünun'la aynı yıllarda 1880'de kurulmuş. Mısır'da 30 üniversite var. 
     Gezimize katılan Diyanet İşleri Başkanı Mehmet Nuri Yılmaz'a ünlü din üniversitesi El Ezher'i ve Mısır ulemasını sordum. Şunları söyledi 
     - Ezher'in eski etkisi kalmadı. Çünkü çok skolastik kafalı, yeni bir şey söylemiyor. Ezher Emini rektör Tantavi'yi akademik bir toplantıda dinledim, vaaz verir gibi konuştu. Kayda şayan bir şey söylemedi. 
     Mısır'da aile hukuku, bırakın bizim 1926'daki Medeni Kanun'u, devrin şartlarına göre Osmanlı'da kadın ve çocuk haklarında önemli gelişmeler sağlayan "1917 Aile Hukuku Kararnamesi"nin bile gerisinde. Yılmaz, "kadına boşanma talep etme hakkını bile ancak geçen sene tanıdılar " dedi. 
     Gerçekten iki Mısır var Zengin, dünyalı, yaratıcı... Çoğunluk ise yoksul ve tutucu... 
     
     NASIRİZMİN şoven milliyetçiliği aşılmış. Mısır Kültür Bakanı Faruk Hosni "Türk kültürü Mısır'ın her kültüründe mevcuttur" diye konuştu. Kurulmakta olan "Uluslararası Büyük İskenderiye Kütüphanesi" için Türkiye'den kitap istemiş. Kültür Bakanı İstemihan Talay dört binden fazla eski ve yeni eser göndermiş. 
     Talay kültür ve tarihimizin tanıtımına büyük önem veriyor. 
     Mısır Kültür Müsteşarı'nın adı Serif Subaşi, Türk kökenli... 
     Rehberimiz Türkan Fuad Arapçada çok sayıda Türkçe kelime olduğunu anlattı. Mesela, "sofraci, efendim, baba, boya, sıva, paşa, tembel, kebabci, başmühendis, taksici..." Bizim Arapça "enfiye" dediğimiz şeye Mısırlılar "burnoti" burun otu diyorlar 
     Türk izleri olarak, "Kahire Four Seasons" otelinden bahsetmeliyim. Bu muhteşem binayı Türk Mehmet Nazif Günal yapmış yani MNG şirketi... 
     500 bin dolar harcayarak Türk Şehitliği'ni imar eden ve Kahire'deki Türk Kültür Festivali'nin masraflarını da karşılayan MNG örnek bir davranış sergiliyor İş yaptığı Mısır'da Türk tarih mirası şehitliği ihya ediyor, Türk kültürünü destekliyor... 
     
     TÜRK ŞEHİTLİĞİ'nin girişinde MNG'nin inşa ettiği 5 metre yüksekliğinde, 7 metre genişliğinde Kütahya çinileriyle bezenmiş ihtişamlı bir anıt - kapı var. 
     İçeride, 1915 - 18 arasında Filistin cephesinde İngilizlere esir düşüp Mısır'daki kamplarda ve hastanelerde hayatını kaybetmiş 4500 askerimiz yatıyor 3'ü general, 400 kadar çeşitli rütbelerden subay diğerleri er... 
     Kültür Bakanı İstemihan Talay da, MGK Genel Sekreteri Org. Tuncer Kılınç da konuşmalarında şehitliğe gösterdikleri özen için Mısır askeri ve sivil makamlarına teşekkür ettiler. 
     Kim bilir kimlerin evladı, yavuklusu burada yatıyor 
     Birinci Dünya Savaşı bizim için öyle bir felakettir ki, 1914'teki ekonomik ve sosyal seviyemize ancak 1930'ların sonunda ulaşabildik. 
     Bu şehitlikte yatan kahramanlarımız, Kılınç Paşa'nın da belirttiği gibi Avrupa'da müttefikimiz Almanların işini kolaylaştırmak için İttihatçıların yanlış kararlarının kurbanlarıdır. 
     Bu kan ve ateş sınavı, Milli Mücadele harikasını yaratacak orduyu çelikleştirecekti... Vatanlar sokaklarda bulunmuyor... 
     
     







Mısır'da Türk izleri 


Oğuz Aral... 


Cem'in haklı tepkisi 


Hükümet gitgide daha sinirli olacak 


Sandık... Sanduka 


Barış sahipsiz değil 


Hocaların maaşı 57 


Kabus senaryosu 


Negatif enerji toplumu 


Aktaş Elektrik kördüğümü’ 


Terörist devlet olmanın ağırlığı 


Yoksulluk tüneline dönüş 


şık, beyniyle görürmüş 


Bu tabloda üretim artırılamaz 


Baykal yeni yüzü Durusu’da arıyor 


</TEXT>
</DOC>
