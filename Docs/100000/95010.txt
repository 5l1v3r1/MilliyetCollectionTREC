<DOC>
<DOCNO> 95010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/siyaset/siy01.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçlü yola çıkıyor 
</HEADLINE>
<TEXT>

Cem, Derviş, Özkan buluştu. Liderlikte ibre Cem’i gösteriyor. En kritik görüşmeden sonra Özkan’ın yorumu Bu üçlüyü hep görecekler... 
     SERPİL ÇEVİKCAN Ankara 

     İhanet içinde olduğu gerekçesiyle suçlanan Hüsamettin Özkan’ın hükümet ve DSP’den istifasıyla başlayan deprem, Dışişleri Bakanı İsmail Cem’in de Ecevitler’le yolunu ayırmasıyla sürüyor.... İstifa kararı alan Cem, dün akşam Hüsamettin Özkan ve Devlet Bakanı Kemal Derviş’le ilk "üçlü" toplantıda buluştu. Seri görüşmelerin en kritik noktasını "lider kim olacak" sorusu oluştururken, ibre Cem’e döndü. Özkan’ın tarihi buluşmadan sonra çevresine verdiği ilk mesaj "Bu üçlüyü hep görecekler. Çok iyi şeyler olacak" oldu. 
     DSP’deki depremin üçüncü gününde Cem’in kararını netleştirmesi, Özkan’ın başlattığı hareketin elini güçlendirdi. DSP’den istifaların bu kararla birlikte artması ve partinin içini boşaltarak, 70’li rakamlara yükselmesi bekleniyor. 
     Ecevitler’in açtığı savaşın hemen ardından Göcek’te Özkan’la bir araya gelen Cem, DSP’de yaşanan jet çözülmeye karşın Başbakan’dan beklediği mesajı alamadı. 
     
     "Cem ve Derviş tamam" 
     Özkancılar’dan krizin ikinci gününde "Cem ve Derviş yüzde 100 tamam" bilgisi geldi. Ancak Cem’in bazı temasları nedeniyle istifasını bir iki gün içinde açıklayacağı bildirildi. Cem bu süre içinde bir yandan da Ecevitler’den gidişini durduracak bir sinyal bekledi. Ancak, telefonla görüştüğü ve "troyka modelinden" tedirginlik duyarak "kal" girişiminde bulunan Ecevit’in bakan atamalarında yine "sadık isimler" kriterine göre hareket etmesini "partide bütünleşme yolunda adım atmaya niyetli değil" şeklinde yorumlayan Cem, istifa kararını oluşturdu. 
     
     Dışişleri’nde üçlü zirve 
     Daha önce ayrı ayrı ikili temaslar yapan Derviş-Cem-Özkan üçlüsü, Derviş’in ekonomik programın uygulanması gerekliliği nedeniyle hükümeti "hemen" bırakamayacağı, ancak harekete destek vereceğinin netleşmesi üzerine dün akşam Dışişleri Konutu’nda ilk buluşmayı gerçekleştirdi. Üçlü burada Özkan’ın istifasıyla somutlaşan "troyka" modelinin teknik ayrıntılarını görüştü. 
     Bu sırada kulislere üçlü arasındaki görüşmede en kritik konunun hareketin kimin liderliğinde sürdürüleceği olduğu yönünde bilgiler yansıdı. Daha önce çeşitli zeminlerde "ikinci adam olurum" diyen Derviş’e yakın çevresinin "liderliği de düşün" telkininde bulunduğu öğrenildi. Derviş’in bu telkinleri şimdilik ihtiyatla karşıladığı kaydedildi. Üçlü görüşmede de ibrenin "İstifa dilekçesi cebinde" olduğu belirtilen Cem’in liderliği yönüne döndüğü belirtildi. Derviş, üçlü zirveden sonra, DTP lideri Mehmet Ali Bayar’la bir yemekte buluştu... 
     



 SİYASET 
























</TEXT>
</DOC>
