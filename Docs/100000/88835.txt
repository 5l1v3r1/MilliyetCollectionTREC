<DOC>
<DOCNO> 88835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sondun02.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lösemi hastası Bursasporlu Kubilay'dan iyi haber... 
</HEADLINE>
<TEXT>

     Lösemi hastalığına yakalanan ve bir yıldır Almanya'nın Essen kentindeki bir klinikte tedavi gören Bursasporlu Kubilay Toptaş, gelecek hafta taburcu olacak. 
     Alman doktorlar, geçen yıl Mayıs ayında yoğun bakım altına alınan Toptaş'ın taburcu edildikten sonra bir yıl tedavisinin süreceğini belirttiler. Doktorlar, Toptaş'a ilik nakli yapıldıktan sonra hastalığın seyrinin beklenenden daha iyi gittiğini açıkladılar. 
     Halen hastanede bulunan futbolcu, ''Bu hastalığı yeneceğim sanki içime doğuyordu. Allah'a şükürler olsun hayattan umudumu yitirmedim, beni burada birlikte top koşturduğum Mustafa Doğan ve Kompela gibi dostlarım telefonla aradılar, moral kaynağım oldular'' dedi. 
     13 aydır odasından dışarıya çıkamayan, oda içinde fizik tedavi ve 
     spor yapan Kubilay, topu ve yeşil sahaları özlediğini, sağlığına kavuşursa futbol oynamak istediğini belirtti. Kubilay, ''Bu pek kolay olmayacak. Taburcu edildikten sonra kalabalık yerlere giremeyeceğim. Yiyeceklerime dikkat etmek zorundayım. Bir süre burada kontrol altında kaldıktan sonra Türkiye'ye dönmek istiyorum. Vatan hasreti buram buram burnumda tütüyor'' dedi. Güney Kore ve Japonya'daki dünya kupası maçlarını odasındaki televizyondan izleyen Kubilay, ''Türkiye grubundan başarılı çıkacak. Biz iyi futbol oynuyoruz'' diye konuştu. Yıldırım nikahıyla evlendiği eşi Zeliha da, ''Kubilay ile nikah kıydık, düğünümüzü İstanbul'da yapmak istiyoruz. Henüz evlilikten bir şey anlamadık. Buradan çıkınca her şey daha iyi olacak'' dedi. Türk Halk Müziği sanatçılarından Sezai Çağdaş ve Aydoğan Tayfur da Kubilay'ı ziyaret ederek geçmiş olsun dileklerinde bulundular. Kubilay'a ilik nakli yapılmasında tüm olanaklarını seferber eden kız kardeşi Nejla da, uzun yıllar yapmakta olduğu hemşireliği bırakarak, Essen'e yerleştiğini, ağabeyine ve diğer lösemili Türk hastalara hastanede gönüllü olarak yemek yaptığını söyledi. 
     





</TEXT>
</DOC>
