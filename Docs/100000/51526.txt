<DOC>
<DOCNO> 51526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/guncel/agun.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yermez’e idam verilemiyor 
</HEADLINE>
<TEXT>
Cinayete evet’ sevişmeye hayır’ 
Mahkeme heyeti, Garih cinayeti sanığı hakkında Anayasa değişikliği nedeniyle idam verilemeyeceği gerekçesiyle, uyum yasalarını beklemeye karar verdi 
     NEZİH GÜROL İstanbul 

     İşadamı Üzeyir Garih cinayeti sanığı Yener Yermez, ilk kez çıktığı yargıç karşısında polis ve savcılık ifadelerini kabul ederek, yeni ifade vermedi. Mahkeme heyeti, Pınar Konuşkan’la mezarlıkta seviştiği iddiasını reddeden Yermez hakkında Anayasa değişikliği gereği idam cezası verilemeyeceği gerekçesiyle uyum yasalarının çıkmasını beklemeyi kararlaştırdı. 
     Eyüp 2. Ağır Ceza Mahkemesi’ndeki duruşmaya "Gasp ve cinayet" suçlarından idamla yargılanan Yermez ile Üzeyir Garih’in oğlu İzzet Garih’in avukatı Taner Çöğenli katıldı. 
     Duruşma başında gazetecilerin görüntü almasına izin verilirken cezaevlerinde giyilen haki renkli pantolon ve lacivert renkli gömlekle oturan Yermez, başını önüne eğdi. 
     Yermez, iddianamede yer alan "Konuşkan ile mezarlıkta seviştikleri" yönündeki ifadeye itiraz etti. Mezarlıkta yalnız olduğunu ve Konuşkan’ı tanımadığını iddia eden Yermez, "Birçok defa ifade verdim, kameralara da alındı. Bu ifadelerim doğrudur" dedi. 
     
     Geçmişinin anlatılmasını istemedi 
     Bunun üzerine Mahkeme Başkanı, Yermez’in birbirinin benzeri olduğunu belirttiği 5 ayrı ifadesinden en kapsamlı ifadesini okumaya başladı. Babasının işsiz olduğunu, kumar oynayıp içki içtiğini, kendilerine annesinin çalışıp baktığını ve ilkokuldan ayrılarak ayakkabı boyacılığı yapmaya başladığını anlattığı bölümler okunduğu sırada araya giren Yermez, "Bunların okunmasını istemiyorum" dedi. Mahkeme Başkanı, bunun üzerine Yermez’in emniyet ifadesinde cinayet olayına ilişkin anlattıklarını kısaca özetledi. 
     Yermez, cezaevine götürüldüğü sırada üzerinden çıkan 450 doları dayısından aldığını belirtti. Dayısının sadece 50 milyon lira verdiğini söylediğinin anımsatılması üzerine Yermez, bu konuda daha önce verdiği ifadenin geçerli olduğunu kaydetti. 
     Mahkeme, Yermez’in akli dengesinin yerinde olup olmadığının belirlenmesi için Adli Tıp’a sevkini, tanıklar Konuşkan ile Ayhan Yıldız’ın da ihzaren celbini, İzzet Garih’in bir sonraki duruşmada ifade vermesini kararlaştırdı. 
     
     Örgüt üyesi değilim 
     Fotoğraf Yurttaş Tümer 

     Mahkemede okunan ifadesinde parasızlık ve Garih’in kendisini terslemesi üzerine cinayete sürüklendiğini savunan Yener Yermez, herhangi bir siyasi görüşe mensup olmadığını, örgüt üyeliği bulunmadığını ve cinayeti tek başına işlediğini söyledi. Yermez, askerliğini yaparken birkaç kez geneleve gittiğini, burada tanıştığı bir kadından başka kimseyle ilişkiye girmediğini ve Eyüp civarında tanıdığı bulunmadığını öne sürdü. 
     



 GÜNCEL 
















</TEXT>
</DOC>
