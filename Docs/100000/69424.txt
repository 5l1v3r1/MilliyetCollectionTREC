<DOC>
<DOCNO> 69424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun14.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan polisi, gazeteci Pearl cinayetinin 11 şüphelisini açıkladı 
</HEADLINE>
<TEXT>

     Pakistan polisinin, Amerikalı gazeteci Daniel Pearl'ün kaçırılması ve öldürülmesiyle bağlantılı olarak 11 şüphelinin adlarını bir yerel mahkemede açıkladığı bildirildi. 
     Aralarında İngiltere doğumlu aşırı dinci Ahmed Ömer Said Şeyh'in de bulunduğu bu kişilerden 4'ü tutuklu bulunurken, aranan 7 şüpheliden birinin, Pearl'ü kaçıran kişi olduğuna inanılan ve gazeteciye kendisini İmtiyaz Sıddıki olarak tanıtan Emcad Hüseyin Faruki olduğu belirtildi. 
     Faruki'nin Haydar Faruk ve Hasan Mansur isimlerini de kullandığına dikkat çekildi. 
     Wall Street Journal gazetesinin muhabiri Daniel Pearl olayında baş zanlı olduğu ileri sürülen Ahmed Ömer Said Şeyh, bugün Karaçi'de terörle mücadele mahkemesine çıkarılmış, zanlının 14 gün daha gözaltında tutulmasına karar verilmişti. 
     






</TEXT>
</DOC>
