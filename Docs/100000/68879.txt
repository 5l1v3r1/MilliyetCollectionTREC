<DOC>
<DOCNO> 68879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur09.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Selçuk ''Politikaya ne hevesim var ne de niyetim'' 
</HEADLINE>
<TEXT>

     Adı Yeni Sol Oluşumun lider adayları arasında geçen Cumhuriyet Gazetesi İmtiyaz Sahibi İlhan Selçuk, "Rüyamda bile kendimi parti lideri görsem, yadırgarım" diyerek politikaya atılıp solun lideri olacağı iddialarını reddetti. 
     Selçuk, Cumhuriyet Gazetesi'ndeki bugünkü köşe yazısını bir süre önce adının sol oluşum için lider olarak geçmesi konusuna ayırdı. "Parti lideri olayım mı " başlığını taşıyan yazısına Selçuk, Franz Kafka'nın Değişim adlı romanının ilk cümleleri ile başladı. "Kafka'ya nispet, ben de, bir sabahın köründe telefonla uyandığımda parti genel başkanı olduğumu öğrendim, artık istediğin kadar çırpın" diyen Selçuk, kendisinin politikaya atılıp solun lideri olacağını manşetten okumasını aktardı. Son günlerde sık sık birinci sayfaya yerleştiğine dikkat çeken Selçuk yazısına şöyle devam etti 
     "Hemen söyleyeyim ki ben henüz aklımı peynir ekmekle yemiş değilim... Politikaya ne hevesim var, ne de niyetim ...Geçmişte üç kez milletvekilliği önerildi, hayır' dedim hele bir parti genel başkanında olması gereken ne kadar marifet varsa, bende olmadığını bilirim rüyamda bile kendimi parti lideri görsem, yadırgarım kravat takıp, lacileri giyip önemli adam pozunda törenlere katılmak, kafasındaki tilkileri kuyrukları birbirine değmesin diye çırpınmak bana göre değil Ancak dışardan bilinmez bizim Cumhuriyet'teki hayatımızla ne medyanın bir yakınlığı var, ne politikanın ayrrı dünyalarda yaşıyoruz... 
     Birisi kalkıp bana Sayın genel başkanım' dese küfrediyor gibi gelir...Parti lideri olmak ne demek yahu Adam olalım, adam ..." 
     
     Şaştım kaldım 

     "Ortada fol yok, yumurta yokken" gaze manşetinde sol kesimde adının lider adaylığına çıkınca "Elbette bu işte bir iş var" dediğini aktaran Selçuk, yakın arkadaşlarına da "Bekleyelim, herkes eteğindeki taşları döksün, şimdi saldırılar başlayacak" dediğini belirtti. "Döneklerin", dincilerin en başta, tetikçilerin hemen ateşe başladığını kaydeden Selçuk, yazısını şöyle sürdürdü 
     "Döneklerle dinciler en başta, tetikçiler hemen başladılar ateşe Ta ta ta ta ... Ne yaşımızı bıraktılar, ne başımızı ne geçmişimizi, ne geleceğimiiz bu gibi saldıraların kolaylığı da vardır, kestaneleri ateşte patlatmak gibidir çakaralmazı boşa doldurursun, tetiğe basarsın, gazetelerde, televizyonlarda, internette, köşelerde, sitelerde, yaylım ateşine diyecek yok ... Şaştım kaldım Solda parti kurmak için ortaya çıkan bu kadar kişi var, onlara saldıran yok ...Benim bu işten haberim bile yok neden üstüme geliyorlar " 
     
     Ulusalcı güçler birleşelim 

     Türkiye'nin bugünkü durumunun "en hafif deyişle" vahim olduğunu dile getiren İlhan Selçuk, deprem tehlikesinin "eli kulağında", ekonomik çöküntünün sürdüğüne ve savaş rüzgarlarının estiğine dikkat çekti. Türkiye'nin 90'lı yıllarda Apo'nun beceremediği PKK'nin tek başına organize edemeyeceği bir "kanlı uluslararası saldırı"ya uğradığını vurgulayan Selçuk, şunları yazdı 
     "90'lardaki Türkiye'de ordunun arkasında yığınak yapabilecek ekonomik devlet gücü vardı. Bu güç tükeniyor. 
     Emperyalizmle hesaplaşma, değişik koşullarda yine yaşanabilir Türkiye sonuçtları belirsiz bir savaşa itilebilir ülkenin en yoğun kentleşme bölgesinde havsalarımıza sığmayacak bir büyük deprem gündeme girebilir. Medyada ve politikada ise Pompei'nin son günlerini andıran havalar çalınıyor. Bana sorarsanız, bu zamanda birleşme yalnız solda gerçekleşirse yetmez, sağdaki ve soldaki ulusalcı kesimler arasında dayanışma gerekli. Bu yolda, lider olarak değil, nefer olarak seferberliğe hazırım" 
     






</TEXT>
</DOC>
