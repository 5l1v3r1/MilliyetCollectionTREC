<DOC>
<DOCNO> 63349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/spor/aspo.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
REZALET 
</HEADLINE>
<TEXT>

Trabzon’da futbolun yüzü yine kızardı. Bordo - Mavili taraftarların galeyana gelmesi ve olayları tehlikeli boyutlara tırmandırmasıyla hakem Serdar Tatlı karşılaşmayı tatil etti 
     LİGİN ikinci yarısındaki ilk dev maç, futbol tarihine yine bir utanç belgesi olarak geçti. Beşiktaş’ın, Khlestov ile kazandığı beşinci gol sonrası, 83. dakikada Trabzonspor tribünleri ayaklandı. Takımlarına kızan Bordo - Mavili taraftarların öfkelerini koltuklardan çıkarmaları ve söktükleri parçaların yanı sıra ellerine geçirdikleri her türlü maddeyi sahaya atmaları sonucu hakem Serdar Tatlı mücadeleyi durdurdu. 
     İLK yarıda küfür yüzünden anons yaptıran hakem Serdar Tatlı, bu olayların yatışmasını bekledi. Ancak hakem Tatlı ve yardımcıları, güvenlik güçlerinin, Trabzonlu taraftarların öfkesini dindirmekte zorluk çektiğini görmeleri üzerine soyunma odalarının yolunu tuttular. Her iki takım futbolcuları da saha ortasında ve polis çemberinde uzun süre, hakem Serdar Tatlı’nın vereceği tatil kararını beklediler. 
     TATLI’NIN tatil kararının ardından tribünler boşaltılırken, Beşiktaş kafilesi ve taraftarları 1.5 saat staddan çıkarılmadı. Maçın hakemleri Avni Aker’den ambulansla çıkarıldı. Tribünlerde çıkan olaylarda biri polis dört kişi yaralandı. Beşiktaş kafilesi ışıkları söndürülmüş polis otolarına bindirilerek havaalanına götürüldü. 13 bin koltuğun 8 bininin kırıldığı, yaklaşık 5 milyarlık zarar oluştuğu açıklandı. 
     
     Sabıkası kabarık 
     1998 - 1999 
     Trabzon-Gaziantep Para cezası 
     Trabzon-Ankaragücü Para cezası 
     Trabzon-Altay Para cezası 
     Trabzon-Galatasaray 2 maç saha kapama 
     
     1999 - 2000 
     Trabzon-Fenerbahçe 1 maç saha kapama 
     Beşiktaş - Trabzon Para cezası 
     Trabzon-Galatasaray Para cezası 
     Trabzon-Beşiktaş Para cezası 
     
     2000 - 2001 
     Ç.Rize - Trabzon Para cezası 
     Trabzon-Fenerbahçe Para cezası 
     
     2001 - 2002 
     İstanbulspor - Trabzon Para cezası 
     Galatasaray - Trabzon Para cezası 
     Trabzon-Fenerbahçe Para cezası 
     Son dört sezon 
     
Bali’nin ayıbı      TRABZONSPOR Futbol Şube Sorumlusu Serdar Bali, hakem Serdar Tatlı’nın maçı tatil edişine tepki gösterirken, garip yorumlarıyla dikkat çekti. Tribünlerden sahaya koltuk yağmurunu, maçı yayınlayan televizyon kanalı naklen verirken, "Hani, bana gösterin. Nerede koltuk atılıyor " gibi yanıtlar veren Bali, federasyonun ilk uygulama için Trabzon’u kurban seçtiğini ileri sürdü. Bali, canlı yayında hakem Serdar Tatlı ile ilgili de "Biz kendisine güvenlik sağlandı derken, kendisi duşunu almış, slip donunu giymişti bile" yorumunu yaptı ve büyük tepki çekti. 
     



 SPOR 























</TEXT>
</DOC>
