<DOC>
<DOCNO> 83223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun15.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere BM desteği olmayan Irak operasyonunda yer almayacak 
</HEADLINE>
<TEXT>

     İngiltere Başbakanı Tony Blair'in Irak'a yönelik olası bir operasyona muhalif milletvekillerini, BM Güvenlik Konseyi'nin desteği olmadan böyle bir operasyonda yer almayacakları konusunda ikna ettiği bildirildi. 
     Başbakan'ın milletvekillerine bu teminatı, kendileriyle yaptığı özel bir görüşmede verdiği belirtildi. 
     Başbakanlık danışmanları ise Blair'in Irak ile ilgili sert söylemlerinin daha ziyade Irak yönetimini BM şemsiyesinde yapılacak görüşme ortamına çekmeyi hedeflediğini söylediler. 
     Bu arada, İngiltere kabinesi üyeleri, BM tarafından ortaya konulan çabaların sonuç vereceği ve ABD'nin Irak'a yönelik bir saldırı tehdidinin de ortadan kalkacağından umutlu görünüyor. 
     İngiltere bunu garanti edebilmek için Irak'a yönelik uyarılarını da yoğunlaştırıyor. Bu uyarılarda uluslararası silah müfettişlerinin istedikleri anda, istedikleri yere gidebilmelerine olanak tanınması gereği vurgulanıyor. 
     Bilindiği gibi, Irak son üç buçuk yıldır silah müfettişlerinin ülkede faaliyet göstermelerine izin vermiyordu. Diplomatik çevreler, Bağdat yönetiminin bu konudaki tutumunu yumuşatmaması halinde askeri operasyonun kaçınılmaz olduğu görüşünü savunuyor. 
     





</TEXT>
</DOC>
