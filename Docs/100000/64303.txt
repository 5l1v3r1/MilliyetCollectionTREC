<DOC>
<DOCNO> 64303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/soneko07.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel sektör dövizin düşüşünden endişeli... 
</HEADLINE>
<TEXT>

     Kayseri Sanayi Odası KSO Yönetim Kurulu Başkanı Mustafa Çapar, döviz fiyatlarında yaşanan ani düşüşün kendilerini endişelendirdiğini belirterek, ''Döviz fiyatlarındaki ani düşüş, üçüncü bir krizi getirebilir'' dedi Çapar, yaptığı açıklamada, döviz fiyatlarındaki ani sıçramalar kadar, ani düşüşlerin de normal olmadığını kaydetti. 
     Serbest kur politikasında iniş ve çıkışların olabileceğini ifade eden Çapar, ancak 1 milyon 600 bin lira seviyelerinde seyreden doların, 2 ay gibi kısa bir sürede 1 milyon 300 bin lira seviyelerine düşmesinin hiç de hoş olmadığını belirtti. 
     Doların 2 ay içerisinde yüzde 20 oranında değer kaybetmesinin bir izahının olması gerektiğini kaydeden Çapar, şunları söyledi 
     ''Ekonomiden sorumlu Devlet Bakanı Kemal Derviş, o günlerde kurun az da olsa tahminlerin üzerinde seyrettiğini, ama bunun ihracat yapan küçük işletmelerin işine yarayacağını belirtmişti. 
     Bu arada, elektrik, gaz, petrol gibi temel girdilerin fiyatları, 2 ay önceki kura göre devlet tarafından ayarlanmıştı. Reel sektör de buna göre üretim programı yapmış, fiyatlarını belirlemişti. Dövizdeki bu anormal düşüş böyle devam ederse ve devlet de temel girdilerin fiyatını yeni oluşan kura göre ayarlamazsa, bırakın dışarı mal satmayı, ithal mallarla bile rekabet edemez duruma geliriz. Bu nedenle döviz fiyatlarındaki bu ani düşüş, üçüncü bir krizi getirebilir. Bu düşüşün mantığı yoktur.'' 
     






</TEXT>
</DOC>
