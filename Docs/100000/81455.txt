<DOC>
<DOCNO> 81455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun30.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Pen Chirac'a "çete babası" dedi ve solcuların oyunu istedi 
</HEADLINE>
<TEXT>

     Fransa'da, aşırı sağcı Ulusal Cephe'nin FN lideri Jean-Marie Le Pen, cumhurbaşkanlığı seçimlerinin ikinci turundaki rakibi Jacques Chirac'ı ''çete babası'' olarak nitelendirdi. 
     Ulusal Cephe'nin bugün Paris'te düzenlediği gösteride konuşan Le Pen, ''Chirac, ülkeyi sömüren çetelerin babasıdır'' dedi. 
     Chirac'ı yolsuzlukla suçlayan Le Pen, ''Fransa'yı yurtdışında utandıran ben değilim, ülkenin imajını kirleten Chirac'tır'' sözleriyle rakibine sert eleştiriler yöneltti. 
     Birinci turda sol partilere oy veren seçmenleri de ikinci turda kendisini desteklemeye çağıran Le Pen, ''Kim olursanız olun ve ilk turda kime oy atarsanız atın, artık gözünüzü açın ve yalanlarla dolu kampanyaya kanmayın'' diye konuştu. 
     Gösteriye katılanlar, hep birlikte Fransız milli marşını okudu. 
     Paris Emniyet Müdürlüğü, yürüyüşe katılanların sayısının 10 bin civarında olduğunu açıklarken, Le Pen yandaşları 100 bin kişinin katıldığını öne sürdüler. 
     





</TEXT>
</DOC>
