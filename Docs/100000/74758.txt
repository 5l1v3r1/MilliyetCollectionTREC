<DOC>
<DOCNO> 74758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/dunya/dun01.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
El Halil’de silahlı saldırı 
</HEADLINE>
<TEXT>
Filistin’de Türk Binbaşı şehit 
     AYŞE KARABAT El Halil 

     İsrail’le Filistinliler arasındaki kanlı çatışmalar bir Türk subayının yaşamına mal oldu. Batı Şeria’nın El Halil kentindeki Uluslararası Geçici Mevcudiyet’te TIPH gözlemci olarak görev yapan Hava Binbaşı Cengiz Toytunç öldürüldü, Yüzbaşı Hüseyin Özaslan da ağır yaralandı. Hayati tehlikeyi atlattığı bildirilen Özaslan’ın bugün Genelkurmay Başkanlığı tarafından özel bir uçakla Türkiye’ye getirilmesi bekleniyor. 
     Dün akşam, Filistin yönetimine bağlı ancak İsrail askerlerinin h l operasyon yaptığı El Halil’de devriye gezen TIPH aracına, üzerindeki yazılara ve beyaz bayraklara rağmen, Yahudi yerleşimcilerin kullandığı tali yoldan giderken kimliği belirsiz kişiler tarafından ateş açıldı. İsrail ordusu yaptığı açıklamada, araca ateş açılan bölgeden uzak olduklarını öne sürdü ve Filistinli silahlı militanların TIPH aracını taradığını iddia etti. İsrailli yetkililer, Filistinli militanların bir araç içindeyken hızla TIPH aracından yanından geçtiğini ve ateş sırasında TIPH aracının vurulmuş olabileceğini de öne sürdü. Saldırıda İsviçreli bir kadın gözlemci de hayatını kaybetti. 
     Filistin Yönetimi’nden yapılan yazılı açıklamada, Türk ve İsviçreli gözlemcilerin öldürülmesiyle ilgili olarak Türk ve İsviçre hükümetleriyle ölenlerin ailelerine başsağlığı dilendiği belirtildi. Açıklamada, İsrail güçleri gözlemcileri taşıyan araca ateş açmakla suçlanarak, "Bu cinayetlerin sorumluluğu tamamen İsrail ordusuna aittir" denildi. 
     El Halil Belediye Başkanı Mustafa El Netşe de Reuters’e yaptığı açıklamada, gözlemcilere İsrail askerleri tarafından ateş açıldığını, çünkü saldırıda kullanılan kurşunların yalnızca İsrail ordusu tarafından kullanıldığını söyledi. 
     
     Türkiye temasta 
     Olay üzerine Ankara, hem İsrail, hem de Filistinli taraflarla temasa geçti. Dışişleri, Tel Aviv Büyükelçisi Ahmet Üzümcü’nün İsrail, Kudüs Başkonsolosu Hüseyin Avni Bıçakçı’nın da Filistin’le temasta olduğunu açıkladı. 
     
Ailesi fenalaştı      El Halil’de şehit olan Hava Binbaşı Cengiz Toytunç’un yakınları acı haberle yıkıldı. Antalya Altınkum Mahallesi’ne ulaşan acı haberi duyunca fenalaşan anne ve babası, SSK Bölge Hastanesi’ne kaldırıldı. Sakinleştirilmeye çalışılan anne Toytunç için ise, eve doktor gönderildi. Şehit Binbaşı’nın eşi Banu’nun ise, acı haberi Kütahya’da bulunan ailesinin yanında öğrendiği ve sinir krizi geçirdiği belirtildi. 
     
TIPH nedir      1994’te El Halil’deki cami katliamının ardından kurulan Uluslararası Geçici Mevcudiyet TIPH , 1997’de varılan El Halil anlaşması üzerine kentte ateşkesi denetleme görevi yapıyor. ABD’nin arabuluculuğuyla varılan anlaşmayla, El Halil’in yüzde 80’i Filistin yönetimine devredilmişti. Silahsız güçte yer alan Türk askerlerinin görev süresi 6 ay olmakla birlikte, Arapça bilen bazı askerler, bölgede daha uzun süre kalabiliyor. Türkiye’nin yanı sıra Danimarka, Norveç, İtalya ve İsveç de TIPH’de gözlemci olarak görev yapıyor. El Halil’de 130 bin Filistinlinin yanı sıra 450 kadar Yahudi yerleşimci yaşıyor. El Halil’de şehit olan Soytunç ile yaralanan Özaslan’ın görev yaptığı uluslararası güçte, 12 Türk askeri bulunuyor. Güçte, 12’si Türk olmak üzere, toplam 85 asker görev yapıyor. 
     



 DÜNYA 












</TEXT>
</DOC>
