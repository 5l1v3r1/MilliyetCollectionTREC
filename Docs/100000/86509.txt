<DOC>
<DOCNO> 86509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/yazar/myilmaz.html </URL>
<DATE> 2002/05/28/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Sait Faik "rahmet" istedi... 
</HEADLINE>
<TEXT>

     Pazar günkü yazımda Ezginin Günlüğü’nden dinlediğim bir şarkıdan söz etmiştim... Pazar sabahı daha kargalar kahvaltılarından kalkmamıştı ki Hasan Bülent Kahraman aradı... Şarkının sözlerinin Sait Faik’in çok bilinen bir şiirinden alındığını ve bunu nasıl olup da atladığımı sordu. 
     Pazartesi sabahı da birçok okuyucudan aldığım e - postalar, Sait Faik’i hatırlatıyordu. Radikal’den Müjdat Tolu da elinde 1958 yılında basılmış bir küçük şiir kitabıyla geldi. Varlık Yayınları tarafından yayımlanmış, Sait Faik’in "Şimdi Sevişme Vakti" isimli kitabı... 
     Ne yalan söyleyeyim Sait Faik’in bu şiirini bilmiyordum. "Demek ki Sait Faik’in aziz ruhu rahmet istedi" diye düşündüm. 
     Bu güzel şiiri aynen aktarıyorum. Benim gibi bilmeyenler varsa, onlar da öğrensinler diye... 
     
Şimdi Sevişme Vakti      Çıplak heykeller yapmalıyım, 
     Çırılçıplak heykeller 
     Nefis rüyalarınız için 
     Ey önümden geçen ak sakallı kasketli, 
     Yırtık mintanından adaleleri gözüken 
     Dilenci 
     Sana önce 
     Şiirlerin tadını 
     Aşkların tadını 
     Kitaplardan tattırmalıyım 
     Resimlerden duyurmalıyım, 
     resimlerden... 
     
     Şu oğlan çocuğuna bak 
     Fırça sallıyor 
     Kokmuş manifaturacının ayağına 
     Dörtyüzbin tekliğinden 
     On kuruş verecek. 
     
     Seni satmam çocuğum 
     Dörtyüzbin tekliğe. 
     Ne güzel kaşların var 
     Ne güzel bileklerin 
     Hele ne ellerin var, ne ellerin. 
     
     Söylemeliyim, 
     Yok 
     Yok... Meydanlarda bağırmalıyım. 
     Bu küçük 
     Güllerin buram buram tüttüğü 
     Anadolu şehri kahvesinde 
     Kiraz mevsiminin 
     Sevişme vakti olduğunu. 
     
     Resimler seyrettirmeli, şiirler 
     okutturmalıyım 
     Baygınlık getiren şiirler 
     
     Kiraz mevsimi, kiraz 
     Küfelerle dolu pazar. 
     Zambaklar geçiriyor bir kadın. 
     Bir kadın bir bakraç yoğurt götürüyor 
     Sallıyor boyacı çocuğu fırçasını 
     Belediye kahvesinde hala o eski, o 
     yalancı 
     O biçimsiz Bizans şarkısı 
     
     Sana nasıl bulsam, nasıl bilsem, 
     Nasıl etsem, nasıl yapsam da 
     Meydanlarda bağırsam 
     Sokak başlarında sazımı çalsam 
     Anlatsam şu kiraz mevsiminin 
     Para kazanmak mevsimi değil 
     Sevişme vakti olduğunu... 
     
     Bir kere duyursam hele güzelliğini, 
     tadını, 
     Sonra oturup hüngür hüngür ağlasam 
     Boş geçirdiğim, bağırmadığım 
     sustuğum günlere 
     Mezarımda bu güzel, uzun kaşlı 
     boyacı çocuğunun 
     Oğlu bir şiir okusa 
     Karacaoğlan’dan 
     Orhan Veli’den 
     Yunus’tan, Yunus’tan... 
     
     







Necip Fazıl ve Türkeş 


Kiev’de Türk tadı 


Ecevit Polemik yok 


Diyarbakır kararlı 


Yaşamın kıyısında 


Tarih sayfaları arasında... 


Hocaların maaşı 57 


Nükleer savaş çıkar mı 


Sait Faik "rahmet" istedi... 


Komplo skandalı Başbakanlık Teftiş Kurulu’nda 


Çiller’in seçim stratejisi 


İlk 4 ayda sadece 12 bin otomobil satıldı 


Anadolu üreticisi yeni yapılanma arayışında 


Gümrükçü, başı dik dolaşana kadar 


</TEXT>
</DOC>
