<DOC>
<DOCNO> 81518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur13.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan 1 Mayıs için yürüyüşte... 
</HEADLINE>
<TEXT>

     Tandoğan Meydanı'nda yapılan 1 Mayıs İşçi Bayramı kutlamalarına katılmak üzere Türk-İş Grubu'nun toplandığı Celal Bayar Bulvarı ile Toros Sokağı'nın kesiştiği noktaya gelen ve yürüyüşe katılan SP Genel Başkanı Recai Kutan, ezilen ve hakkı yenilen kesime destek vermek amacıyla 1 Mayıs kutlamalarına katıldıklarını söyledi. 
     Kutan, gazetecilere yaptığı açıklamada, 21. yüzyılda küreselleşme adı altında insanlara büyük bir zulüm yapıldığını savunarak, Türkiye'de de memurlar, emekliler ve çiftçilerden oluşan ve alınteri ile geçinen tüm kesimlerin büyük bir sıkıntı içinde olduğunu kaydetti. 
     Recai Kutan, Türkiye'de ezilen ve hakkı yenen kesime destek ve onların sesi olmak amacıyla bugün partili milletvekilleri ile birlikte 1 Mayıs kutlamalarına katıldıklarını ve destek verdiklerini ifade etti. 
     Kutan, 1 Mayıs kutlamalarına katılmaktan büyük mutluluk duyduğunu belirterek, alanda yaşanan coşkuyu TBMM'ye taşıyacağını kaydetti. 
     
</TEXT>
</DOC>
