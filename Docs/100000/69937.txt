<DOC>
<DOCNO> 69937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/spor/spo01.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş alarmda 
</HEADLINE>
<TEXT>

Asbaşkan Demirören, sarı kart sınırında olan üç kilit oyuncunun, Galatasaray maçı öncesinde cezalı duruma düşürüleceği yönünde duyumlar aldıklarını söyledi 
     ORHAN YILDIRIM 

     Dokunanı yakarız 
     BEŞİKTAŞ Kulübü Asbaşkanı Yıldırım Demirören, Galatasaray maçı arefesinde kart sınırında olan Tayfur, İlhan ve Tümer için harekete geçti. Demirören, "Yozgat maçı öncesi inanmak istemediğimiz bazı duyumlar aldık. Yozgat maçında üç oyuncumuzun gereksiz yere kart görmesi endişesini taşıyoruz. Eğer böyle bir durum olursa tavrımızı en sert şekilde ortaya koyarız" diye konuştu. 
     
     Oyuncuları uyardık’ 
     SARI kart tehlikesi olan futbolcularını uyardıklarını da kaydeden Demirören, "Üç kilit oyuncumuz İlhan, Tayfur ve Tümer’in 3’er sarı kartı bulunması, şampiyonluğu belirleme yolunda büyük önem taşıyan Galatasaray maçı öncesi büyük handikap. Aynı dikkati maçı yönetecek hakemin de göstereceğinden asla şüphemiz yok. Dedikoduları da gözardı edemeyiz" dedi. 
     
Daum korkusu      BEŞİKTAŞ Teknik Direktörü Christoph Daum’un 6 Mart tarihinde Denizlispor ile oynanacak olan Türkiye Kupası yarı final maçına yetişmesi tehlikeye girdi. Daum, 5 Mart’ta Koblenz kentinde 20. kez yargıç karşısına çıkacak ve aynı akşam yeniden İstanbul’a dönecek, ardından da Denizli’ye geçecek. 
     YÖNETİM kurulu, Alman hocayı Denizli’de takımın başında sahaya çıkarmak için şimdiden kolları sıvadı. Yöneticiler, uçak seferlerinde aksama olması halinde Christoph Daum’un maça yetişmesinde zorluk yaşanacağını söylediler. Bu olasılığı gözönünde bulunduran yönetim Daum’a özel uçak tutacak. 
     
Savunma çıkmazı      BEŞİKTAŞ’TA Ronaldo’nun cezalı olması savunma kurgusunu altüst etti. Almanya’dan dün dönen ve takımın çalışmasına çıkan teknik direktör Christoph Daum, Brezilyalı futbolcunun yerine kimi oynatacağına henüz karar veremedi. Ancak medyaya kapalı olarak gerçekleşen dünkü çalışmada ise Daum’un bu bölgede Tayfur ve Ümit’i denediği belirtildi. 
     
Şampiyon Kartal      BEŞİKTAŞLI taraftarlar Siyah - Beyazlı ekibin şampiyon ipini göğüsleyeceğini ileri sürdüler. İnternet aracılığıyla yapılan "Beşiktaş şampiyon olacak mı " anketine katılan 4 bin 443 kişinin yüzde 84’ü "evet" yanıtını verirken, yüzde 16’sı ise "hayır" yönünde oy kullandı. 
     
Ali Eren’e test      KOCAELİSPOR maçının ilk yarısında testislerine tekme gelen ve hastaneye kaldırılan Beşiktaş’ın savunma oyuncularından Ali Eren’e, dün test yapıldı. Dört gündür çalışmalara katılamayan Ali Eren’e Ümraniye Tesisleri’nde yapılan testlerin sonucunun olumlu olduğu belirtildi. Tecrübeli futbolcunun Yozgatspor maçında oynayıp, oynamayacağı bugün açıklık kazanacak. 
     
     



 SPOR 




















</TEXT>
</DOC>
