<DOC>
<DOCNO> 50745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo02.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor "Fenerbahçe galibiyeti bizden daha çok istedi" 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, sahalarında 2-0'lık Fenerbahçe yenilgisinin, ortaya konulan oyuna göre normal karşılanması gerektiğini söyledi. 
     Kamil Gereçci, ''Özellikle gününde olan Fenerbahçe'yi yenmek için iyi oynamak gerekirdi. Ancak, sahamızda iyi oynayan biz değildik ve Fenerbahçe, galibiyeti bizden daha çok istediğini ortaya koyan oyun sergiledi'' dedi. 
     Oyuna istedikleri gibi başlayamadıklarını ve ilerleyen dakikalarda da oyunu istedikleri gibi yönlendiremediklerini kaydeden Gereçci, ''Orta alana hakim olamadık, savunmamızda gedikler verdik ve her iki yarının son anlarında hiç olmayacak goller yiyerek sahamızda, taraftarımızın önünde 2-0 yenildik'' diye konuştu. 
     Fenerbahçe'nin daha derli toplu bir oyun sergilediğini ve bu durumda galibiyetinin de normal olduğunu ifade eden Gereçci, ''Zaten sergilenen oyuna göre Gaziantepspor'un kazanması anormal olurdu'' diyerek, Fenerbahçe futbol takımını kutladı. 
     Skoru Gaziantepspor için ''kötü'' sözüyle yorumlayan kulüp başkanı Celal Doğan ise Fenerbahçe'nin Gaziantep'te 7 sezondur ilk kez kazandığını hatırlatarak, ''7 yıllık geleneğin bozulmasından'' duyduğu üzüntüyü dile getirdi. 
     İkinci yarıda ilk yarıya göre daha iyi oynadıklarını, ancak golü bulamadıklarını anlatan Doğan, Fenerbahçe'yi kutladığını bildirdi. 
     






</TEXT>
</DOC>
