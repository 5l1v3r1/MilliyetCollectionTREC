<DOC>
<DOCNO> 81433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun08.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyona karşı beyin gücü 
</HEADLINE>
<TEXT>

     Depresyon geçiren bazı hastalarda beynin kısa bir dönem, kendi kendisini iyileştirme yeteneğinin olduğu saptandı. 
     Texas üniversitesinde yapılan araştırmada, bir grup hastaya depresyon ilacı verilirken, diğer gruba placebo verildi. Ne hastalara ne de doktorlara, kimin gerçek ilaç, kimin placebo aldığı bildirildi. 
     6 hafta süren araştırma sonucunda, depresyon ilacı kullananlar ile 
     placebo kullananlarda kaydedilen gelişmenin aynı olduğu gözlendi. 
     Positron emisyon tomografi PET kullanarak her iki grupta beynindeki gelişmeleri inceleyen uzmanlar, placebo verilen hastaların beyninde meydana gelen değişiklik ile depresyon ilacı kullananların beyninde meydana gelen değişikliğin benzer olduğunu belirledi. 
     Araştırmacılar, depresyon ilacı aldığına inanarak, etkisiz bir ilaca tepki verebilen hastaların beyinlerinde, kendi kendisini iyileştirme yeteneğinin bulunduğunu, bu durumun bazı hastalarda klinik belirtileri azaltabileceğini belirtiyorlar. 
     Uzmanlar, hastanın kendini, tedavi edici özelliği olan bir ilaç kullandığına inandırarak sağladığı etkinin, gerçek depresyon ilacı kullanan hastalardaki olumlu etkiden daha kısa sürebileceğini kaydettiler. 
     Konu hakkında yorum yapan bazı uzmanlar ise hastane ortamında depresyon ilacı aldığını sanarak iyileşme gösterebilen bazı hastalarda, depresyonun seyrinin büyük değişim gösterebileceğini düşünüyorlar. 
     Konu ile ilgili araştırma raporu, American Journal of Psychiatry adlı derginin Mayıs sayısında yer aldı. 
     





</TEXT>
</DOC>
