<DOC>
<DOCNO> 75918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/yasam/yas01.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu rüşvetle çorba bile içilmez 
</HEADLINE>
<TEXT>

Emniyet Genel Müdürü’nün rüşvet alanı yakarım’ sözünün üzerinden 24 saat geçmemişti ki iki trafik polisi 1 milyon lira rüşvet alırken suçüstü yakalandı... 
     TOLGA ŞARDAN Ankara 

     Emniyet Genel Müdürlüğü’nde şok etkisi yaratan gelişme, geçen hafta 81 ilin Trafik Şube Müdürlerinin değerlendirme toplantısından bir gün sonra yaşandı. Toplantıda konuşan Emniyet Genel Müdürü Kemal Önal, rüşvet konusunda çok sert ifadeler kullanırken, "5 milyon çorba parası isteyenlerin aramızda işi yok. Bunu yapan şerefsizdir" dedi. 
     Bu konuşmanın üzerinden 24 saat geçmeden, Ankara - Konya güzerg hında görev yapan trafik ekiplerinin rüşvet aldığı yolundaki ihbar üzerine, Trafik Denetleme Dairesi’nde görevli şube müdürleri Nevzat Önder ile Oktay Bulduk, iki ayrı kamyona muavin’ olarak bindi. İhbar edilen polis ekibi de, Bulduk’un bulunduğu kamyonu durdurarak 1 milyon lira rüşvet istedi. 
     
     İntihara kalkıştı 
     Kamyon şoförünün parayı vermesinin ardından müdürler kamyonlardan inerek kendilerini tanıttı ve memurlar İlhami Yiğitalp ile Cengiz Babayiğit hakkında tutanak hazırladı. Polis müdürleri denetleme öncesi seri numarası kaydedilmiş bir milyonluk banknotu 20 yıllık polis memuru Yiğitalp’in üzerinde bulurken, 18 yıllık memur olan Babayiğit’in de, ekip aracındaki MP5 makineli tabancayı önce sivil ekibe doğrulttuğu, sonra kendisine çevirip intihara teşebbüs ettiği öğrenildi. Arama sırasında Yiğitalp’in cebinden 10 adet daha 1 milyonluk banknot çıktığı öğrenildi. 
     Gölbaşı’na getirilen memurlar tutuklanarak cezaevine gönderilirken, polis yetkililerinin olaya çok sinirlendikleri ve olaya büyük tepki gösterdikleri dile getirildi. 
     
Polise bayram müjdesi yok      ANKARA Milliyet 

     İÇİŞLERİ Bakanı Rüştü Kazım Yücelen, polis maaşlarında planlanan iyileştirmenin ekonomik kriz nedeniyle yapılamadığını açıkladı. Polis Teşkilatı’nın 157. kuruluş yıldönümü nedeniyle Emniyet Genel Müdürü Kemal Önal başkanlığındaki kutlama heyetini kabul eden Bakan Yücelen, Türk polisiyle iftihar ettiğini söyledi. Bazı kapkaç olaylarının failleri dışında Türk polisinin faili meçhul olay ve suçlara karşı başarıyla mücadele ettiğini belirten Yücelen "Türkiye’nin ekonomik durumu iyileştiği zaman polisin özlük hakları konusunda iyileştirme yapmak üzere herkes çalışmaya geçecek" dedi. 
     



 YAŞAM 




















</TEXT>
</DOC>
