<DOC>
<DOCNO> 96047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko03.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosu Reform Tasarısı'nı onayladı... 
</HEADLINE>
<TEXT>

     ABD Senatosu, şirket skandallarının ardından ortaya atılan reform yasa tasarısını oy birliğiyle onaylarken, usulsüz iş yapan şirket yöneticilerine ağır cezalar getirildi. 
     Bir gözü şirket skandallarıyla sarsılan borsada, diğer gözü Kasım ayında yaklaşan Kongre seçimlerinde olan ABD Senatosu, eşi pek görülmeyecek şekilde, Demokrat Partili ve Cumhuriyetçi Partililer'in tam desteğini sağlayarak 97'ye karşı 0 oyla, yeni reform yasasını kabul etti. 
     Yasanın sponsoru, Maryland Demokrat Parti Senatörü Paul Sarbanes, ''Piyasalardaki bu kriz, milyonlarca Amerikalı'nın umutlarını ve rüyalarını riske attı'' diyerek, yatırımcı güvenini yeniden kazanmak için gereken ortamın oluşturulmasını istedi. 
     Yeni reform yasası, şirket karlarını olduğundan fazla göstererek hissedarları kandıran yöneticilere, 10 yıla kadar hapsi de içeren ağır cezalar getiriyor. ABD Başkanı George W. Bush, Kongre'den, Ağustos ayından önce bu yasayı onaylamasını istemişti. 
     Senato'da kabul edilenden biraz daha farklı biçimiyle reform yasa tasarısı, ABD Temsilciler Meclisi'nde Nisan ayında kabul edilmişti. 
     Şimdi, Temsilciler Meclisi'nin yeniden toplanarak, Senato ile uyumlu bir metine onay vermesi bekleniyor. 
     Senato'daki oylamaya, Idaho Cumhuriyetçi Parti Senatörleri Larry Craig ve Michael Crapo ile North Carolina Senatörü Jesse Helms katılmadı. 
     





</TEXT>
</DOC>
