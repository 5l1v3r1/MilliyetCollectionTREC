<DOC>
<DOCNO> 67156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/guncel/gun01.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK HAPİS CEZASI GECEKONDUSU YIKILAN VATANDAŞA 
</HEADLINE>
<TEXT>
Depremin tek suçlusu ben miyim 
Yüzlerce insanın ölümüne neden olan müteahhitler beraat ederken, yaptığı tek katlı ev yıkıldığı için hapis cezasına çarptırılan vatandaş Hasan Bey isyan ediyor... 
     Zafer TOKUŞ DHA 

     Marmara depreminde binlerce kişinin ölümünün ardından müteahhitler aleyhine açılan davaların büyük bölümü beraatle sonuçlanırken Sakarya’da ilk hapis cezası, kendi yaptığı evi yıkılan Hasan Yıldırım ve ona yardım eden iki arkadaşına verildi. Bakırlı köyünde yaptığı tek katlı ahşap ev çökünce eşini kaybeden 41 yaşındaki Yıldırım ile Şerafettin Can ve Yunus Hızlı, "dikkatsizlik ve tedbirsizlik sonucu ölüme neden olmakötan yargılandıkları Adapazarı 2. Ağır Ceza Mahkemesi’nde 10’ar ay hapis cezasına çarptırıldı. 
     
     6 MİLYAR KREDİ ALDI 
     Mahkeme, sanıkların olayda kasıtlarının olmadığını ve eşini kaybeden Yıldırım’ın yaşadığı acıyı göz önünde tutarak hapis cezasını beş yıl süreyle tecil etti. Bu kararın ardından devletten aldığı altı milyar liralık konut kredisiyle aynı yere betonarme ev yaptıran, inşaatının başında durup betonları da kendi eliyle sulayan Yıldırım, bir tek kendisine hapis cezası verilmesini kabullenemiyor "Adapazarı’nda beton binaların hemen hepsi yıkıldı. Kimse hapse girmedi. 7.4’lük depremin tek suçlusu ben miyim " 
     
     ŞİMDİ YENİ EV YAPIYOR 
     Eski evini parasızlık nedeniyle ahşaptan yaptığını anlatan Hasan Yıldırım, sözlerini şöyle sürdürüyor "Evim dayanıksız olduğu için eşimi kaybettim, onun acısını hayatım boyunca unutamam. Afyon depreminde de yıkılan evlerin büyük bölümü ahşap ya da kerpiç. Şimdi oradaki gelişmeleri ilgiyle izliyorum. Alacakları kararı bekliyorum. Tecil kararı bozulmasın diye de son derece dikkatli davranıyorum, çok sinirlensem bile kimseye kötü söz söylememeye çalışıyorum. Bu arada yıkılan evimin yerine yenisini yapmaya başladım. Bu kez, depreme dayanıklı radyan temel üzerine inşa ediyoruz. Keşke o zaman da param olsaydı ve böyle yapabilseydim, eşim şimdi aramızda olurdu." 
     
Evi iyi zemine yapmış ama...      Konuyla ilgili olarak konuşan Sakarya Barosu 2. Başkanı Avukat Orhan Gür, Adapazarı’nda yıkılan binaların beton, demir, proje ve inşaat incelemelerinde kusur bulunmadığı, binaların yıkılmasında en büyük etkenin buradaki zeminin çürük olmasına bağlandığını belirterek, "Hasan Yıldırım’ın evi zeminin kötülüğünden değil, tamamen fenni kurallara uyulmamasından yıkılmış. Bu da kesin olarak belirlenmiş. Hapis cezası almasının nedeni de bu" dedi. Sakarya’da açılan 685 davanın 665’i tamamlanırken 20 dava sürüyor. Sonçlanan davalardan beraatle sonuçlanan büyük bir bölümü Yargıtayca yeniden görülmesi için bozuldu. 
     



 GÜNCEL 



















</TEXT>
</DOC>
