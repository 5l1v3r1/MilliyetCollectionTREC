<DOC>
<DOCNO> 58612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/soneko10.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin yeni Devlet Başkanı "Dış borçlar askıya alınacak" 
</HEADLINE>
<TEXT>

     Arjantin'in yasama organı Kongre, Adolfo Rodriguez Saa'nın Mart ayındaki erken seçimlere kadar sürecek geçici devlet başkanlığını onayladı. 
     Ülkede sosyal patlama ve isyan hareketleri üzerine görevinden çekilen eski Devlet Başkanı Fernando de la Rua'nın yerini bahardaki seçimlere kadar alacak olan Rodriguez Saa, 15 saat boyunca yerel saatle bütün gece süren görüşmelerden sonra 138'e karşı 169 oyla yeni görevine atandı. 
     Yeni görevine yemin töreniyle hemen başlayan 54 yaşındaki Peronist Vali Rodriguez Saa, devlet başkanı olarak ilk konuşmasında, dış borç ödemelerini askıya alınacağını bildirip, Arjantinlilere, çok zorlayıcı dış borç ödemelerine kıyasla öncelik verileceğini söyledi. 
     ''Hadi, boğayı boynuzlarından tutalım, dış borç ödemelerinden bahsedeceğiz, Arjantin devleti dış borç ödemelerini askıya alacak'' diyen Rodriguez Saa, bunun, Arjantin'in yükümlülüklerinden her zaman kaçacağı anlamına gelmediğini belirtti. 
     Saa, ''Bu dış borçların reddi değil, makul bir hükümetin dış borçları doğru biçimde ele almasıdır, uluslararası piyasalar buna iyi tepki gösterecek, çünkü onlarla müzakere edeceğiz'' dedi. 
     Dış borç ödemelerinden tasarruf edilen paraların istihdam yaratma ve sosyal kalkınma programları için kullanılacağını anlatan Rodriguez Saa'nın açıklamaları Kongre üyelerince hararetli sevinç çığlıklarıyla karşılandı. 
     Saa, geçen 10 yıldır 1 ABD dolarına eşitlenen Arjantin pesosunun yanısıra, yeni bir para biriminin tedavüle çıkarılacağını duyurdu. 
     ''Yeni bir cumhuriyet görüyorum, bugün ülkenin dönüşümü başlıyor, toplumumuzun sosyal hastalıkları en büyük sorunumuz'' diyen Saa, peso ve ABD Doları'nın yanısıra üçüncü bir para birimini tedavüle çıkarıp, sıradan Arjantinlilerin ellerine para geçmesi için likidite yaratılacağını söyledi. 
     Arjantin'in tedavüle yeni para birimi çıkarması, 10 yıldır uygulanan kambiyo rejiminden radikal bir kopuş anlamına geliyor. 
     Ekonomi planını yakında yayınlayacağını ve yapılması gereken göreve girişeceğini belirten Rodriguez Saa, ''Ülkem adına tüm gücümle çalışacağım, dürüstçe ve çok çalışacağım'' dedi. 
     Rodriguez Saa, peso'nun devalüe edilmeyeceğini, ekonominin de dolarize olmayacağını bildirdi. 
     Arjantin'in yeni Devlet Başkanı Rodriguez Saa, ülkenin batısındaki San Luis vilayetinde 18 yıldır valilik görevini sürdürüyor, renkli ve popülist bir yönetici ve en uzun süreli görev yapan valisi olarak tanınıyordu. 
     






</TEXT>
</DOC>
