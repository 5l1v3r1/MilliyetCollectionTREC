<DOC>
<DOCNO> 71217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/siyaset/siy00.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakya’da övgü yağdırdı 
</HEADLINE>
<TEXT>
Sezer, hükümeti cesur buluyor 
Bratislava’da işadamları toplantısına katılan Cumhurbaşkanı Sezer koalisyon hükümetinin ekonomideki başarılarını anlattı 
     ÜMİT BEKTAŞ Bratislava 

     Hükümetin uyguladığı politikalara sert eleştiriler getiren, uygulanmakta olan ekonomik programla ilgili fikirleri tartışma yaratan ve koalisyon hükümetiyle arası bir türlü düzelmeyen Cumhurbaşkanı Ahmet Necdet Sezer, dün Bratislava’da hükümete övgü yağdırdı. 
     Sezer, Slovakya Cumhurbaşkanı Rudolf Schuster’le birlikte katıldığı Türk - Slovak İşadamları toplantısında, Türk ekonomisinin son yıllarda köklü bir değişim geçirdiğini belirterek, hükümetin bu süreçte önemli bir başarı sağladığını söyledi. Sezer, "Türkiye son bir yıldır ciddi bir ekonomik bunalımın yarattığı sorunların üstesinden gelmeye çalışmakta. Bu süreçte hükümetimizin önemli başarı sağladığını, özellikle finans ve bankacılık kesimlerinin yeniden yapılandırılmasında cesur adımlar atıldığını vurgulamak isterim" dedi. 
     Türkiye’nin özelleştirme konusunda da kapsamlı bir program uygulamakta olduğunu ve bu programın başarısına özel önem verdiğini hatırlatan Sezer, şunları söyledi 
     "Türk ekonomisi son yıllarda köklü bir değişim geçirmiş önemli atılımlar yapmıştır. Bölgesinde geleceğe umutla bakan güçlü bir ekonomi konumundadır. Hükümetin yürüttüğü çalışmalar sayesinde Türk ekonomisi, modern ve esnek yapıya’ kavuştu. Türkiye’nin dış satımında sanayi ürünlerinin payı yüzde 88’e yükselmiştir. Bir sanayi ülkesi durumuna gelen Türkiye, önemli bir tarımsal üretim de gerçekleştirmektedir." 
     
     Görev süresine yorum yok 
     Sezer, TBMM’de görüşülmesi planlanan ve Cumhurbaşkanı’nın görev süresinin kısaltılmasına ilişkin maddeleri de içeren Anayasa paketine ilişkin yorum yapmaktan kaçındı. Sezer, "Cumhurbaşkanının görev süresi kısaltılırsa bu sizi de etkiler mi " sorusuna, "Bu konuda siyasi irade belli olsun, görüşlerimi ondan sonra açıklarım" yanıtını verdi. 
     
Schuster Sezer’e şarkı söyledi      Schuster’in önceki akşam Sezer onuruna verdiği yemekte sıcak anlar yaşandı. Yemek öncesi söz alan Schuster, konuşmasının son bölümünü Türkçe yaparken, Sezer’in de kadeh kaldırırken önce şerefe, ardından da bu sözcüğün Slovakça karşılığı olan "Nazdıravye" demesi dikkat çekti. Schuster, yemeğin sonunda salonda bulunan müzisyenlerin eşliğinde bir de şarkı söyledi. 
     



 SİYASET 















</TEXT>
</DOC>
