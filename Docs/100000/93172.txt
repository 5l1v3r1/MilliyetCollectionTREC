<DOC>
<DOCNO> 93172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur04.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalar ısındı, gıda zehirlenmelerine dikkat... 
</HEADLINE>
<TEXT>

     Prof. Dr. Mustafa Tayar, havaların ısınmasıyla birlikte gıda zehirlenmelerinin arttığını bildirerek, oda sıcaklığında 4-6 saat kalan yiyeceklerin kesinlikle tüketilmemesini istedi. 
     Uludağ Üniversitesi Veteriner Fakültesi Besin Hijyeni ve Teknolojisi Ana Bilim Dalı Öğretim Üyesi Prof. Dr. Mustafa Tayar, sıcak havada açıkta bekletilen gıdaların kolaylıkla bozulduğunu ve bunların içindeki bakterilerin ve ürettikleri toksinlerin zehirlenmeye neden olduğunu söyledi. 
     Gıda zehirlenmelerinin karın ağrısı ve kusma ile ortaya çıktığını anlatan Prof. Dr. Tayar, zehirlenmenin alınan bakterinin türüne bağlı olarak bozuk gıdanın tüketiminden yarım saat ya da 2 gün sonra başlayabileceğini ifade etti. Prof. Dr. Tayar, zehirlenme olaylarından küçük çocuklar ve yaşlıların daha çabuk etkilendiklerini belirtti. 
     Yaz aylarında açıkta satılan yiyeceklerden ve uygun olmayan yerlerde üretilen gıdaların tüketilmemesi gerektiğini kaydeden Prof. Dr. Tayar, şöyle devam etti 
     ''Yaz aylarında özellikle taze hazırlanmış ürünler tercih edilmelidir. Hazır gıdalar bakterilerin çoğalmasına elverişli sıcaklık derecelerinde bekletilmemelidir. Bakteriler, 10 ila 60 derece sıcaklıkta kolaylıkla ürerler. Gıdaların bu sıcaklık dereceleri dışında tutulması gerekir. Oda ısısında 4-6 saat kalan besinler kesinlikle tüketilmemelidir. Pişirilen gıdalar, hemen tüketilmeyecek ve bekletilecek ise çabuk şekilde soğutulup buzdolabına kaldırılmalıdır. 
     
     SAĞLIKLI GIDA HAZIRLANMASININ KURALLARI 
     Dünya Sağlık Örgütü'nün, ''Sağlıklı Gıda Hazırlanması Kuralları'' konusunda da bilgi veren Prof. Dr. Tayar, gıdaların öncelikle temiz su ile hazırlanması gerektiğini vurgulayarak, şöyle devam etti 
     ''Balık, et, veya tavuk gibi çiğ gıdaların hazırlanmasından sonra diğer gıdaların işlemine başlamadan önce eller tekrar yıkanmalıdır. 
     Eğer elleriniz üzerinde her hangi bir enfeksiyon varsa gıdayı hazırlamadan önce ellerinizi bandajlayarak veya sararak, durumdan emin olun. 
     Tüm yüzeyleri temiz tutun. Sebze, meyve gibi gıdalar doğal hallerinde en iyi iken, diğerleri ancak, işlendiğinde güvenli olurlar. 
     Tavuk, sığır etleri ve pastörize edilmemiş sütlerde, insanlara da bulaşabilen hastalıklar olabilir. Mükemmel yapılan bir pişirme ile bu etkenler öldürülür. Ancak, gıdanın bütün kısımlarının en az 70 dereceye ulaşması gerektiği unutulmamalıdır. Donmuş sığır eti, balık ve tavuk eti pişirilmeden önce tamamen çözülmelidir.'' 
     
     VAKİT GEÇİRMEDİN TÜKETİN 
     Pişmiş yemeklerin vakit geçirmeksizin tüketilmesi gerektiğini kaydeden Prof. Dr. Tayar, şöyle devam etti 
     ''Pişmiş gıdalar oda sıcaklığına geldiği zaman, mikroorganizmalar çoğalmaya başlar. Pişmiş gıdalar ısılarını kaybetmeye başlamadan hemen yenmelidir. 
     Gıdaları güvenli şekilde hazırlamayı veya kalıntıları değerlendirecekseniz 60 derecenin üzerinde sıcak ve de 10 derecenin altında soğuk ortamlarda depolayın. 
     Pişirilmiş gıdalar ve çiğ gıdalar arasındaki teması önleyin. 
     Güvenle pişirilmiş gıdalar, çiğ gıdalarla çok az bile olsa temas ettiğinde bozulabilirler. Örneğin çiğ tavuk hazırlarken kullanılan bıçak ve kesme tahtası aynen yıkanmaksızın pişmiş tavuğun parçalanmasında kullanılmaz. Böyle yapmakla, mikrop üremesi ve pişirme öncesi mevcut olan hastalıklar için tüm potansiyel riskleri tekrardan oluşturabilir.'' 
     
     SİNEK VE HAŞERELERDEN KORUYUN 
     Prof. Dr. Tayar, gıdaları, böcekler, kemirgen ve diğer hayvanlardan korumak için tedbir alınması gerektiğini de kaydederek, ''Hayvanlar, gıda kaynaklı hastalıklara neden olan mikroorganizmaları taşırlar. Gıdaları, sıkıca kapatılmış kaplar içerisinde depolayarak saklamak sizin için en iyi korumadır'' dedi. 
     





</TEXT>
</DOC>
