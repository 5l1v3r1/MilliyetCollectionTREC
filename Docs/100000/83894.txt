<DOC>
<DOCNO> 83894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun14.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların yarısı Küba ile diplomatik ilişkiden yana 
</HEADLINE>
<TEXT>

     ABD'de yapılan bir araştırmanın sonuçları, Amerikalıların yüzde 47'sinin Küba ile ABD arasında diplomatik ilişkilerin kurulmasından yana olduğunu ortaya koydu. 
     Sonuçları ABC televizyonunda yayınlanan kamuoyu yoklamasına göre, Amerikalıların yüzde 47'si 42 yıldır kesik diplomatik ilişkilerin yeniden kurulmasını isterken, yüzde 45'i karşı çıkıyor. 
     Yine aynı kamuoyu araştırmasına göre, Amerikalıların yüzde 49'u Küba'ya seyahat kısıtlamalarının kaldırılmasını isterken, yüzde 45'i buna da karşı. 
     Amerikalıların yüzde 48'inin Küba'ya Fidel Castro'nun iktidara geldiği 1960'tan bu yana uygulanan ticari ambargonun kaldırılmamasını istediği, yüzde 44'ünün ise kaldırılmasından yana olduğu kaydedildi. 
     Sonuçları eski başkan Jimmy Carter'in Küba'ya yaptığı tarihi ziyaretin ikinci gününde açıklanan kamuoyu araştırmasının, ''TNS Intersearch'' Enstitüsü tarafından 8-12 Mayıs'ta 1028 kişi arasında yapıldığı belirtildi. 
     





</TEXT>
</DOC>
