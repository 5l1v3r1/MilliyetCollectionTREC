<DOC>
<DOCNO> 90819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur18.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkıcı Emrah Dinçer'e gözaltı... 
</HEADLINE>
<TEXT>

     Şarkıcı Emrah Dinçer, eski korumaları arasındaki bir yaralama olayında azmettirici olduğu iddiasıyla, 2 eski koruması ve şoförüyle birlikte gözaltına alındı. 
     İstanbul Organize Suçlar Şube Müdürlüğü'nden alınan bilgiye göre, şarkıcı Emrah Dinçer'in eski koruması Erkan Bektaş, sonradan bu görevi üstlenen Hakan Dizdar tarafından, 14 Eylül 2000 tarihinde Ümraniye Yavuztürk Mahallesi'nde, sol ayağından silahla vurularak yaralandı. 
     Kaldırıldığı Hayat Hastanesi'nde basın mensuplarına açıklamalarda bulunan Bektaş, Dinçer'in, korumalığını bıraktığı için kendisini vurdurmakla tehdit ettiğini öne sürdü. 
     Bu olayla ilgili gözaltına alındıktan sonra tutuklanan Hakan Dizdar, tahliye olduktan sonra Emrah Dinçer'i arayarak, kendisine vaat ettiği parayı vermediği gerekçesiyle tehdit etmeye başladı. 
     Durumdan haberdar olan polis de harekete geçerek, şarkıcı Emrah Dinçer, eski korumaları Erkan Bektaş ve Hakan Dizdar ile şoförü Dursun Emir'i gözaltına aldı. 
     Şubeye getirilen ve yaralama olayının azmettiricisi olduğu öne sürülen Dinçer ile diğer 3 kişinin sorgulanmasına başlandı. 
     





</TEXT>
</DOC>
