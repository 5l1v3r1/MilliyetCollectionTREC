<DOC>
<DOCNO> 58944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo08.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Avrupa'da en başarılı Türk takımları 
</HEADLINE>
<TEXT>

     Avrupa kupalarında erkeklerde bu sezon mücadele eden Türk takımları içinde en başarılı sonuçları Türk Telekomspor ve Ülkerspor alıyor. 
     Avrupa Ligi'nde B Grubu'nda güçlü takımlarla mücadele eden ve 9 maçta 6 galibiyetle 66.6 galibiyet yüzdesi yakalayan Ülkerspor, grubunda İtalya'nın Kinder Bologna takımının ardından 2. sırada yer alıyor. 
     Ligde en son 15 Kasım 2001'de İspanya'nın Barcelona takımına yenilen Ülkerspor, bu maçtan sonra yaptığı arka arkaya 3 maçı da kazanarak, çıkışa geçti. 
     -TÜRK TELEKOMSPOR GRUBUNDA LİDER- Avrupa Raimundo Saporta Kupası'nda mücadele eden Türk Telekomspor da Ülkerspor gibi 66.6 galibiyet yüzdesiyle başarılı bir grafik çiziyor. 
     Ankara ekibi, A Grubu'nda 6 maçta 4 galibiyet, 2 yenilgi 10 puanla bu hafta liderliğe yükseldi. 
     Sezon başında 2. ön eleme turunda Avrupa Radivoj Koraç Kupası'na veda eden Fenerbahçe, Kuzey Avrupa Ligi Güney Grubu'nda mücadele ediyor. 
     Ön elemede deplasmanda 9 sayıyla yenildiği Rusya'nın EURAS Ekaterinburg takımını kendi sahasında 1 sayıyla yenince elenen sarı-lacivertliler, güney grubunda ise yaptığı 8 maçta 5 galibiyet 3 yenilgi aldı. Fenerbahçe, bu sezon Avrupa'da yaptığı 10 maçta 6 galibiyetle ve 60 galibiyet yüzdesiyle 3. sırada bulunuyor. 
     Türk basketbolunun Avrupa'daki en başarılı temsilcisi Efes Pilsen, bu sezon şu ana kadar istediği sonuçları alamadı. 
     Avrupa Ligi A Grubu'nda 9 maçta 4 galibiyet, 5 yenilgi, 13 puan alan Efes Pilsen 5. sırada bulunuyor. 
     Lacivert-beyazlılar, Avrupa Ligi'nde yaptığı son 4 maçı da kaybetti. 
     Avrupa Radivoj Koraç Kupası'nda ön eleme turunda ilk maçta 11 sayıyla yenildiği Yugoslavya'nın Zdravlje takımını kendi sahasında uzatma sonunda 14 sayıyla yenen Beşiktaş, tur atlayarak grup maçları oynamaya hak kazandı. 
     D Grubu'nda Yugoslavya'nın Hemofarm Vrsaç takımını 79-61 yenerek iyi bir başlangıç yapan siyah-beyazlılar, bu maçtan sonra arka arkaya 3 maçını da kaybetti. 
     Beşiktaş, bu sezon Avrupa'da yaptığı 6 maçta 2 galibiyet ve yüzde 33 galibiyet yüzdesiyle en başarılı Türk takımı sıralamasında 5. 
     sırada bulunuyor. 
     Koraç Kupası'nda ön elemede Bosna Hersek'in Zenica Celik takımını ilk maçta 68-54 yenen Büyük Kolej, ikinci maçta berabere kalmasına rağmen tur atladı. Ankara ekibi, grupta yaptığı 4 maçı da kaybederek, kötü bir performans sergiledi. 
     Basketbolda bu sezon şu ana kadar en başarısız Türk takımı Darüşşafaka oldu. 
     Avrupa Ligi ön elemesinde Almanya'nın Telekom Basket Bonn takımına iki maçta da yenilerek elenen Darüşşafaka, Saporta Kupası'nda yaptığı 6 maçta 1 galibiyet alabildi. 
     
     Sıralama 
     Bu sezon Avrupa'da şu ana kadar en başarılı Türk takımı sıralaması şöyle 
     
     
Takımlar O G M Yüzde 1. Ülkerspor 9 6 3 66.6 1. Türk Telekomspor 6 4 2 66.6 3. Fenerbahçe 10 6 4 60 4. Efes Pilsen 9 4 5 44.4 5. Beşiktaş 6 2 4 33.3 6. Büyük Kolej 6 1 4 16.6 7. Darüşşafaka 8 1 7 12.5 
     






</TEXT>
</DOC>
