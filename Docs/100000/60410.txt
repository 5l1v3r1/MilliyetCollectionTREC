<DOC>
<DOCNO> 60410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo11.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını ''Lorant, Beşiktaş ve Galatasaray'a savaş ilan etti'' 
</HEADLINE>
<TEXT>

     Fenerbahçe'nin yeni teknik direktörü Werner Lorant, Fenerbahçe'nin çok iyi bir kulüp olduğunu ve bu takımı şampiyonluğa taşımak istediğini söyledi. 
     Berliner Kurier Gazetesi, Lorant'ın daha başlangıçta, Fenerbahçe'nin en büyük rakipleri olan Galatasaray ve Beşiktaş'a ''savaş ilan ettiğini'' kaydetti. 
     Haberde Lorant'ın, ''Bu benim için gerçek bir mücadele. 
     Fenerbahçe'nin benden ne beklediğini çok iyi biliyorum. Bu nedenle, hemen bu sezonda şampiyon olmak istiyorum'' biçimindeki sözlerine yer verildi. 
     Bild Gazetesi, de ''Lorant'ın Fenerbahçe'deki ilk idmanı'' başlığıyla verdiği haberde, Lorant'ın, ''Türkiye'de süper futbol oynanıyor. Bu nedenle karar vermekte zorlanmadım. Aslında yaza kadar ara vermek istiyordum'' biçimindeki sözlerini aktardı. 
     Lorant'ın, 18 Ekim'de ayrıldığı eski takımı 1860 Münih'in başkanı Karl-Heinz Wildmoser ile anlaşmaya vardıktan sonra İstanbul'da Fenerbahçe ile sözleşme imzalayıp takımın ilk idmanına katılmak üzere Belek'e gittiği bildirildi. 
     Frankfurter Rundschau Gazetesi de Lorant'ın, ''Türk futbolunu biliyorum. Tabii ki bu konuda daha fazla bilgi edinmem gerekecek. 
     Ancak Fenerbahçe taraftarlarının duygularıyla kendimi hemen rahat hissedeceğim'' biçiminde konuştuğunu yazdı. 
     Kendisini beklentilerden dolayı baskı altında hissetmediğini belirten Lorant, ''Bir dönem en tepedesindir. 1 hafta sonra yeniden krizler başlar. Ben bununla mücadele etmeyi öğrendim'' diye konuştu. 
     






</TEXT>
</DOC>
