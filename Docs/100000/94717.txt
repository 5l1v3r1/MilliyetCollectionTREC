<DOC>
<DOCNO> 94717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur21.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Belediye Başkanı "Derviş ile yemek tesadüfi idi" 
</HEADLINE>
<TEXT>

     İzmir Büyükşehir Belediye Başkanı Ahmet Piriştina, Devlet Bakanı Kemal Derviş ile Kuşadası'nda dün yemekte biraraya geldiklerini, ancak bunun daha önceden planlanmış bir yemek olduğunu belirterek, istifasının ise söz konusu olmadığını söyledi. 
     Piriştina, Altınordu Spor Kulübü Başkanı Şener Öztürk ve yönetim kurulu üyelerini kabulü sırasında gazetecilere yaptığı açıklamada, DSP'deki son gelişmeleri yakından takip ettiğini ve istifalara üzüldüğünü belirtti. 
     Başkan Piriştina, dün akşamki yemeğin Devlet Bakanı Kemal Derviş'in daveti üzerine gerçekleştiğini belirterek, şöyle devam etti 
     ''Sayın Derviş, cumartesi günü İzmir'de işadamları ile yaptığı toplantıdan sonra Sisam Adası'na geçti. Giderken dönüşte bir yemek yiyelim dedi. O zamandan planlanmış bir yemek idi. Kendisinin misafiri olarak Kuşadası'nda birlikte olduk. Sayın Derviş daha öncelerde de İzmir'i ziyaret etmişti. Başta, raylı sistem olmak üzere Hazine'de İzmir ile ilgili birçok projeye destek vermişti. İzmir'e yaklaşımı çok iyi. Yemekte son gelişmeleri de tabi ki değerlendirdik. 
     Bu yemek tamamen tesadüfi idi. Ama görüşmenin çoğunluğu, ekonomik dengeler üzerine geçti.'' Genel siyasetin olabildiğince dışında durmaya çalıştığını belirten Piriştina, şunları söyledi 
     ''Bugüne kadar genel siyasete ilişkin herhangi bir yorum ve görüş bildirmiş değilim. Ancak son günlerdeki gelişmelere, parti üyesi ve siyasi bir partinin seçilmiş bir belediye başkanı olarak duyarsız kalmam mümkün değil. Çok yeni bir süreç yaşıyoruz. Benim partiden istifa edip etmeyeceğimi soruyorsanız, şu anda herhangi bir istifam söz konusu değildir. Ben, bu partinin 1991 yılından beri üyesiyim. Bu istifalar beni üzüyor.'' 
     





</TEXT>
</DOC>
