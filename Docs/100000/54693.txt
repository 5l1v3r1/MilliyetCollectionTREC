<DOC>
<DOCNO> 54693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun05.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Amerikan bombardımanından çekiniyor 
</HEADLINE>
<TEXT>

     Irak Devlet Başkan Yardımcısı Taha Yasin Ramazan, Amerikan bombardımanından çekindiklerini, ancak Washington'un tehditlerine boyun eğmeyeceklerini bildirdi. 
     Ramazan, Katar'ın uydu televizyonu El Cezire'ye yaptığı açıklamada, ''Irak'a Amerikan saldırganlığı bir gün bile kesilmedi ve hedef daha genişletilmek isteniyorsa, saldırı kapsamlı ve yıkıcı olacaktır'' diye konuştu. 
     ''Allah göstermesin, eğer, katil Amerikan yönetimi Irak'a alçak bir saldırı düzenlemeye karar verirse, bu ABD'ye zarar verecek ve daha fazla tecrit edilmesine neden olacaktır'' diyen Ramazan, ''Amerikan yönetiminin Irak'a karşı tehditlerinin yeni olmadığını, ABD'nin Körfez Savaşı'ndan bu yana saldırılarını, hava sahasını ihlal ederek, tarlaları bombalayarak, evleri tahrip ederek ve Iraklılar'ı katlederek sürdürdüğünü'' savundu. 
     Ramazan, ''Rusya'nın ise Irak'ı hedefleyen her türlü saldırıya karşı çıkacağını sandığını, zira Moskova'nın Bağdat'ın kitle imha silahlarından kurtulduğunu bildiğini'' söyleyerek, Bağdat'ın BM silah denetçilerinin dönüşüne karşı olduğunu, çünkü bu kişilerin Irak'a ciddi zarar verdikleri'' görüşünü yineledi. 
     Taha Yasin Ramazan, ülkesinin ''gıda karşılığı petrol'' uygulamasının devamından yana olduğunu kaydetti. 
     






</TEXT>
</DOC>
