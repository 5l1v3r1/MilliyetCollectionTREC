<DOC>
<DOCNO> 68281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/soneko09.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram öncesi sebze fiyatlarında düşüş... 
</HEADLINE>
<TEXT>

     Türkiye'nin örtüaltı sebze üretiminin üçte birini karşılayan Antalya'da, Kurban Bayramı öncesi sebze fiyatlarında geçen haftaya göre genelde bir düşüş yaşanırken, domates fiyatları artış gösterdi. 
     İhracatın durması üzerine iç piyasada bazı sebze fiyatlarında düşüş görüldü. 
     Geçen hafta başına 1 milyon 200 bin liradan giriş yapan ıspanak, 300 bin lira düşerek, 900 bin liradan işlem gördü. Yine geçen hafta 1 
     milyon 100 bin liradan satılan kıvırcık marulun tanesi, 300 bin lira düştü. Düz marulun fiyatı ise 800 bin liradan, 700 bin liraya indi. Fiyatı düşen sebzeler arasında, kereviz de yer aldı. 1 milyon 300 bin liradan satılan kereviz, bu hafta başı 1 milyon liradan işlem gördü. Beyaz ve kırmızı lahana fiyatları da 50'şer bin lira düşerek 650 bin liradan alıcı buldu. Geçen haftaya düşüşle başlayan biber fiyatlarında ise dengesizlik ortaya çıktı. Cam sera ürünü dolmalık biber 200 bin lira artışla 1 milyon 400 bin liradan, muhacir biber ise 400 bin lira düşüşle 1 milyon 700 bin liradan satıldı. Turistik otel ve büyük tatil köylerinde turistler için özel olarak üretilen kapya ve Kaliforniya cinsi biber fiyatları, geçen haftaki fiyatlarını koruyarak 2'şer milyon liradan işlem gördü. Sivri biber ise 2 milyon 800 bin lira olan fiyatını korudu. Kabak, 300 bin lira artışla, 1 milyon 300 bin liradan haftaya giriş yaparken, balkabağı fiyatını korudu ve 900 bin liradan satıldı. Patlıcanın fiyatı da 100 bin lira artarak, 1 milyon 200 bin liradan alıcı buldu. Geçen haftaya 1 milyon 100 bin liradan giriş yapan cam sera ürünü domatesin fiyatı, 200 bin lira arttı. Cam sera domatesi Toptancı Hali'nde 1 milyon 300 bin liradan satılırken, 1 milyon 400 bin lira olan ankon cinsi domates fiyatını korudu. Salatalık fiyatları da artan sebzeler arasında yerini aldı. Geçen hafta 1 milyon 300 bin liradan işlem gören salatalık, hafta sonunu 2 milyon liradan kapatmıştı. Salatalık haftaya yine 2 milyon liradan giriş yaptı. Antalya Toptancı Hali'nde ithal sarmısak 4 milyon, yerli sarmısak ise 5 milyon liradan işlem görerek, geçen haftaki değerlerini korudu. Ürün olmadığı için pazara taze fasulye gelmedi. 
     






</TEXT>
</DOC>
