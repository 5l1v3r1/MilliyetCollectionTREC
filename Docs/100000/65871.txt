<DOC>
<DOCNO> 65871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo05.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Hakan Şükür'e kucak açtı... 
</HEADLINE>
<TEXT>

     İtalyan futbolunda Torino ve FC Inter deneyimlerinden sonra AC Parma'ya gelen Hakan Şükür, aradığı ortamı sonunda buldu. 
     Ligin 21. haftasında dün Brescia ile deplasmanda oynayan AC Parma, maçı 4-1 kazandı. 1 gol attırıp 1 de gol atan Hakan Şükür'ün performansı basın, ''yeniden doğdu'' biçiminde yansıdı. 
     Corriere dello Sport Gazetesi, 7 puan verdiği Türk futbolcu için ''Burada Parma'da yeniden doğdu, yeniden canlandı. Inter'de daha fazla sayılmaya layık mıydı Büyük olasılıkla evet'' yorumunda bulundu. 
     ''Beklenemedik çeviklikte hareket ediyor ve her zamanki gibi başkalarını düşünüyor ama sonunda golü de buluyor'' diye yazan La Gazzetta dello Sport ise, Türk futbolcu hakkında uzun bir yorum yazısı yayımladı. 
     ''Kendini yeniden bulan Hakan Şükür için San Siro unutulacak bir stat'' başlığı altında yapılan yorumda, dün AC Parma'nın 1 golüne imza atan ve 1'ini de attıran Hakan Şükür'ün San Siro Stadı'ndan çok uzak göründüğü, hatta bu stadı unutmak istediği belirtildi. 
     Hakan'ın geçmişteki bir demecinde, ''Deprem sonrası Sakarya'da tüm okul ve mahalle arkadaşlarımı kaybettim. Tüm geçmişimi kaybettim'' dediğini hatırlatılan yazıda, şimdi geçmişi silmek isteyenin AC Parma olduğu ve düşme hattından çıkarak tarihine yakışır bir yere gelmeyi istediği kaydedildi. 
     Yorum, ''Hakan Şükür, bu Parma'ya çok şey vereceğini biliyor. Onun öldürücü kafa vuruşları bekleniyor. Yıllardır tanınan ve Avrupa'daki tüm kalecilerin korktuğu kafa vuruşları'' sözleriyle sona erdi. Bu arada gazetelerde FC Inter'in sattığı veya kiralık olarak verdiği futbolcuların gittikleri takımlarda ne kadar başarılı olduklarının altı çizildi. 
     AC Parma uzun aradan sonra bu hafta düşme potasından çıkarken, 7 Şubat Perşembe günü yapılacak İtalya Kupası yarı final 2. maçında deplasmanda Brescia ile oynayacak ve ligde 22. haftada da evinde SS Lazio'yu konuk edecek. 
     

     
</TEXT>
</DOC>
