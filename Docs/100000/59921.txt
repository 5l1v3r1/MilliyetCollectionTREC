<DOC>
<DOCNO> 59921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/guncel/gun08.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir de maço kültürüne teslim 
</HEADLINE>
<TEXT>

Doğu’da sadece 9 ilde 21 çift mal sözleşmesi imzalarken, İzmir’de mal ortaklığı sözleşmesi için 1000 çift notere gitti 
     DOĞAN HABER AJANSI 

     İzmir’de Mal Rejimi Ortaklığı Sözleşmesi’ne imza koyan çiftlerin sayısının sadece 1000 olması şaşkınlık yarattı. Üç noterin bulunduğu Aydın kent merkezinde, mal ortaklığı için başvuran aile sayısı 50’de kaldı. İlçelerdeki başvurularla beraber bu sayı 100’e çıkarken, Kırıkkale’deki üç noterde sözleşme imzalayan çift sayısıysa 16 olarak gerçekleşti. 
     
     Light damgası 
     Yaklaşık bir yıl önce kabul edilen Yeni Medeni Kanun’la yürürlüğe giren uygulama gereği, Doğu Anadolu’nun dokuz ilinde sadece 21 çift noterde sözleşme yaptı. Ardahan’ın tek noteri olan Cengiz Soytürk, şimdiye kadar sadece iki çiftin sözleşme imzaladığını belirterek, bu çiftlerin de memur olarak görev yaptıklarını söyledi. Bölge erkeğinin "light" damgası yakıştırılmasından korktuğu için sözleşme imzalamadığını ileri süren Soytürk, "Erkekler, Mal Rejimi Ortaklığı Sözleşmesi’ni yapmaktan kaçınıyor" dedi. 
     
Yeni mal rejimi      1- Notere kimler gitmeli 
     1 Ocak 2002’den önce evlenmiş olanlar, bu tarihten önce edindikleri malların eşit paylaşımını istiyorsa, bugün noterler kapanana kadar sözleşme yapmak zorunda. 
     
     2- Sözleşme yapılmazsa ne olacak 
     Eşlerin 1 Ocak 2002’den itibaren edindikleri mallar, eşit paylaşılacak. Daha önce edinilen mallardaysa "mal ayrılığı" uygulanacak. 
     
     3- Eski sistemi isteyenler ne yapacak 
     Eğer eşler mal ayrılığının devam etmesini istiyorsa, bunun için de notere gitmek zorunda. Yoksa edinilmiş mallara katılma rejimine girmiş olacaklar. 
     
     3- Edinilmiş mallara katılma rejimi nedir 
     Evlilikten sonra edinilen malların eşit paylaşımını öngörüyor. Bunun içine, eşlerin aldığı ücretler ve tazminatlar, emekli ikramiyeleri, gayrımenkul ve banka hesapları da giriyor. 
     
     4- İşyerleri de içinde mi 
     Edinilmiş mallara katılma rejiminde, işletme gelirleri gibi kalemlerin kişisel mal sayılmasını kabul edebilecek. 
     
     5- Mallar ikiye mi bölünecek 
     Ticari işletmelerin bölünmemesi esas alınacak. Hakim, edinilmiş malların tümünün değerini hesaplayıp, diğer eşe bunun bedelinin ödenmesini yeterli sayabilecek. 
     
     6- Sözleşme yapamayanlar için tren kaçtı mı 
     Eşler 1 Ocak 2003’ten itibaren de her türlü yasal mal rejimini yapabilecek. Bir yıllık süreyi kaçıran eski evliler de, eşlerini ikna edebilirse, özel bir sözleşme yapabilecek. 
     
     7- Diğer rejimler 
     Mal ayrılığıyla, "Kimin üzerinde ne varsa ona ait olması", paylaşmalı mal ayrılığıyla da, "Ailenin yararlanmasına özgülenmiş mallar" eşit paylaşılabiliyor. 
     
     8- Geri dönüş yolu kapandı mı 
     Yasa değişikliğiyle, geçmişte edinilen malların da ortak paylaşımı mümkün. 
     
     9- 1 Ocak 2002’den önce evlenenler için umut var mı 
     Prof. Dr. Turgut Akıntürk, kadın örgütlerinden baskı gelirse, hükümetin konuya dikkat çekeceğini kaydetti. 
     
     10- Hükümet ne diyor 
     Akıntürk, bu düzenlemeye dönemin komisyon üyesi, Mehmet Ali Şahin’in karşı çıktığını ve muhalefet şerhi koyduğunu anımsattı. 
     



 GÜNCEL 
















</TEXT>
</DOC>
