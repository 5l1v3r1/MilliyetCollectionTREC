<DOC>
<DOCNO> 65232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sonspo16.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü İtalyan kulübü Juventus'a hilecilik suçlaması.. 
</HEADLINE>
<TEXT>

     İtalya'nın dünyaca ünlü futbol kulüplerinden F.C Juventus'un yöneticileri, doping iddialarından dolayı bugün mahkeme karşısına çıktı. 
     Torino'da dopingle mücadele savcısı Raffaele Guariniello tarafından Juventus Yönetim Kurulu Danışmanı Antonio Giraudo, Kulüp Doktoru Riccardo Agricola ve eczacı Giovanni Rossano hakkında ''futbolculara ilaç vererek sporda hilecilik yapma'' suçlamasıyla açılan dava bugün başladı. 
     Taraftaların dinlendiği ilk günde, Juventus'un savunma avukatları, savcının sunduğu dosyalarda bilgilerin hiçbir kanıtı olmadığını savunarak, hakim Giuseppe Casalbore'dan suçlamaları geçersiz sayıp, davanın hemen düşmesini talep etti. 
     İtalyan futbolunda doping skandalı, Fenerbahçe'de de görev yapan teknik direktör Zdenek Zeman'ın 25 Temmuz 1998 tarihinde verdiği bir demecinde ''Futbol, ilaçlardan arınmak zorundadır'' demesiyle başlamıştı. 
     Bu açıklamanın ardından çıkan polemikler üzerine 9 Ağustos 1998 tarihinde Torino savcısı Giarinello, futbolcularına yasal da olsa ilaç verdiği iddilarıyla Juventus Kulübü hakkında bir soruşturma açmıştı. 
     36 dosya içinde 20 bin sayfa suçlamadan oluşan raporuyla Juventus 
     Kulübü'ne dava açan Giarinello'nun, yöneticiler hakkındaki suçlamları arasında ''sporda hilecilik yapmak'' da bulunuyor. 
     İtalya'daki adalet sisteminin yavaşlığını da göz önüne alındığında uzun sürmesi beklenen davada, Juventus'ta oynamış veya oynayan futbolcuların mahkemeye gelerek şahitlik etmesinin de söz konusu olabileceği belirtiliyor. 
     Dünyada en fazla kupa kazanan kulüplerden biri olan Juventus'un futbolcularına doping olarak geçmeyen yasal ilaçlar verdiği ise birçok kez gündeme getirilen bir gerçek olarak biliniyor. 
     Juventus'un eski futbolcularından Zidane, Torricelli, Deschamps ve Buffon gibi isimler de yasal olan bu ilaçları eski takımlarında aldıklarını birçok kez dile getirmişlerdi. 
     İtalya'da son 2 yılda Del Piero, Zidane ve Ronaldo gibi futbolda ün yapmış isimler dahil yüzlerce futbolcu maç öncesi ve sonrasında doping testine tabii tutulmuş, bunların arasından Davids Juventus , Couto-Stam Lazio , Guardiola Brescia , Monaco-Bucchi Perugia , Torrisi Parma , Gillet Bari , Sacchetti-Caccia Piacenza ve Da Rold Pescara ceza almıştı. 
     






</TEXT>
</DOC>
