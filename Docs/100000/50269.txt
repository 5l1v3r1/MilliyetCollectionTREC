<DOC>
<DOCNO> 50269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/dunya/adun.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşekkürler TÜRKİYE 
</HEADLINE>
<TEXT>

Bush yönetimi, Türkiye’nin Afganistan’a asker gönderme kararına "minnettar" olduğunu bildirdi 
     YASEMİN ÇONGAR WASHINGTON 

     Bush yönetimi, Afganistan'a asker gönderme kararı nedeniyle Türkiye'ye teşekkür etti. ABD Dışişleri Bakanlığı Sözcü Yardımcısı Phil Reeker, yabancı basın için düzenlediği haftalık brifingde, Türkiye'nin asker katkısına ilişkin bir soru üzerine, "Türkiye'nin güçlü desteğine ve yakın işbirliğine çok değer verdiğimizi söylemek istiyorum. Bildiğiniz gibi, Türkiye terörizme karşı global mücadelede anahtar bir NATO müttefiki ve ortaktır" dedi. 
     Reeker, Türkiye'nin askeri destek önerisine "minnettar" olduklarını vurguladı, ancak bu desteğin ayrıntılarını açıklaması gereken tarafın Türkiye olduğunu belirterek, Türk subay ve astsubaylarının Afganistan'da üstlenecekleri görev konusunda bilgi vermekten kaçındı. 
     
     'İşbirliğinin örneği' 
     Öte yandan, ABD'nin Ankara Büyükelçisi Robert Pearson da, Türk - Amerikan Dernekleri Asamblesi'nin ATAA 22. yıllık konferansında yaptığı konuşmada, Türkiye'nin asker katkısı konusunu gündeme getirdi. Pearson, "Türk hükümetinin aldığı karara olağanüstü minnettarız. Türk hükümeti ile ayrıntıları görüşüyoruz" dedi. 
     
Bush Ramazan’da dinlenmeyeceğiz      ABD Başkanı, dün Beyaz Saray'da basın mensuplarının sorularını yanıtlarken, Afganistan'daki operasyonun ramazan ayında da süreceğini açıkladı. "Ne düşman, ne de biz ramazan ayında dinlenmeyeceğiz" diyen Bush, "Bin Ladin ve diğerlerini yakalayacaklarını" söyledi. Bush, "Afganistan'daki savaşın El Kaide Örgütü'nün ağını çözdüğünü" iddia ederken, Usame bin Ladin'den ve örgütünden öç alınacağını da kaydetti. 
     
Teröre karşı üçlü ittifak      ABD Temsilciler Meclisi Demokrat Parti Florida Milletvekili Robert Wexler, terörizmle mücadelede ABD, Türkiye ve İngiltere’nin omuz omuza mücadele ettiğini vurgulayarak ABD Başkanı George W. Bush yönetiminden, Türkiye gibi kritik bir müttefikin ekonomik ihtiyaçlarının karşılanması için "ne gerekiyorsa yapılmasını" istedi. 
     
Atina’da büyük yankı      Türkiye’nin Afganistan’a özel birlik gücü göndermeyi kararlaştırması Atina’da da büyük yankı uyandırdı. Elefteros Tipos gazetesi, Türkiye’nin Afganistan’a asker göndermeyi kararlaştıran ilk Müslüman ülke olduğunu vurgulayarak "Türkiye bir avuç dolar için asker gönderiyor" yorumunu yaptı. 
     



 DÜNYA 













</TEXT>
</DOC>
