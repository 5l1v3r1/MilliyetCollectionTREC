<DOC>
<DOCNO> 62058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sondun06.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan, Müşerref'in konuşmasından memnun ama... 
</HEADLINE>
<TEXT>

     Hindistan Dışişleri Bakanı Jaswant Singh, Pakistan Devlet Başkanı Pervez Müşerref'in dün ulusa hitaben yaptığı konuşmadan ''memnun'' olduklarını, ancak ''somut eylemler'' beklediklerini söyledi. 
     Müşerref'in Keşmir'deki aşırı dinci örgütleri yasaklama kararını memnuniyetle kaşıladıklarını söyleyen Singh, ''Pakistan'ın Cammu-Keşmir dahil dünyanın hiçbir yerindeki terörizmi desteklememe kararından memnunuz'' dedi. 
     Pakistan'ın terörizme karşı somut önlemler almasını istediklerini belirten Singh, Müşerref'in konuşmasında da yer aldığı üzere, Hindistan ile Pakistan arasındaki sorunun çözümüne üçüncü bir tarafın dahil olmasını istemediklerini ifade etti. Singh, ''Üçüncü bir tarafın sorunun çözümüne dahil olmasının yeri yoktur'' dedi. 
     Hindistan Dışişleri Bakanı, Pakistan'ın, aşırı dinci grupların önde gelenlerine karşı aldığı önlemlerin eksik olduğunu, bundan dolayı ''düş kırıklığına uğradıklarını'' belirtirken, bu ülkeden istedikleri 20 militanı teslim etmeyeceğini açıklayan Müşerref'ten bu kararını 
     gözden geçirmesini istedi. 
     Müşerref, dünkü ulusa seslenişinde Hindistan'ın geçen ay parlamentosuna düzenlenen saldırıdan sorumlu tuttuğu ve Pakistan'dan istediği 20 militanı bu ülkeye vermeyeceklerini, sorumlu olduklarının kanıtlanması halinde bu kişilerin Pakistan'da yargılanacaklarını söylemişti. 
     






</TEXT>
</DOC>
