<DOC>
<DOCNO> 54382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo08.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay Fenerbahçe karşısında aslarını oynatmayacak 
</HEADLINE>
<TEXT>

     Türkiye Kupası 3. kademe maçında Fenerbahçe ile karşılaşacak Altay, ideal kadrosundaki 5-6 oyuncusunu sahaya sürmeyecek. 
     Çanakkale Dardanelspor maçı sonrası İstanbul'a geçerek Kadıköy'de kampa giren siyah-beyazlılar, burada yarın Fenerbahçe ile oynayacakları Türkiye Kupası maçına hazırlanıyor. 
     Teknik sorumlu Reha Kapsal, Fenerbahçe maçının ve Türkiye Kupası'nın özellikle manevi açıdan büyük önem taşıdığını, ancak öncelikle Batman Petrolspor ile oynayacakları lig maçını düşünmek zorunda olduklarını kaydetti. Türkiye Kupası'na önem verdiklerini söyleyen Reha Kapsal, ''Ancak bizim için ligin telafisi yok, onu daha çok düşünmek zorundayız'' dedi. 
     Fenerbahçe ile çok zorlu bir mücadele yapacaklarını belirten Kapsal, şöyle konuştu 
     ''Türkiye Kupası'nı kazanan Süper Lig'e alınmıyor. Ancak ligde şampiyon olursak Altay asıl hedefine ulaşır, hem maddi, hem de manevi kazanç sağlar. Bizim için asıl hedef ligdir. Tabii ki buradan Türkiye Kupası'na önem vermediğimiz sonucu çıkmamalı. Fenerbahçe maçı çok çetin geçecek ve oynamayanlar için iyi bir fırsat olacak.'' Kapsal, yarınki maçta sakatlıkları geçen Mehmet Zengin ve Toprak'ın yanı sıra Tahir, Serkan ve Özkan'ı oynatmamayı düşündüğünü, Yakup'un ise tek devre forma giyebileceğini kaydetti. 
     






</TEXT>
</DOC>
