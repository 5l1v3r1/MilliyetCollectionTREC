<DOC>
<DOCNO> 88697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sondun22.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "AB Türkiye'ye müzakere tarihi vermelidir" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Kıbrıs'ta yüzyüze görüşme sürecinin KKTC Cumhurbaşkanı Rauf Denktaş'ın girişimiyle başladığının unutulmaması gerektiğini söyledi. 
     Yılmaz, Atina'da yayımlanan Ta Nea gazetesine verdiği demeçte, Kıbrıs sorunu, AB ile ilişkiler ve Türk-Yunan yakınlaşması konularına değindi. 
     Kıbrıs Türk tarafının sorunun çözümüne büyük önem verdiğini vurgulayan Yılmaz, Cumhurbaşkanı Denktaş'ın 29 Nisan'da adil ve kalıcı bir çözüm için toplu önerilerini sunduğunu hatırlattı. 
     Bu önerilerin müzakereler için güçlü bir temel oluşturduğunu kaydeden Yılmaz, ''Cumhurbaşkanı Denktaş görüşmeye her zaman hazır. 
     Biz, yapıcı çabaları destekliyoruz. Ancak, Kıbrıs'ta iki taraf var. 
     Rum tarafının şu ana kadarki yaklaşımında esaslı bir değişiklik yok, kalıcı bir çözüm için ne ilgi ne de arzu göstermiyor. Rum tarafı tüm dikkatini AB'ye çevirmiş durumda. Rum tarafının, adil ve kalıcı bir çözüm bulunabilmesi için, Türk tarafı ile eşitliğe ve Ada'daki gerçeklere dayanan bir ortaklık için arzu göstermesi gerekiyor'' dedi. 
     Türkiye ve KKTC'nin başından bu yana Rum Kesimi'nin tek başına yasadışı bir biçimde AB'ye üye olmasına karşı olduğunu da vurgulayan Yılmaz, Türkiye'nin bir çok kez Rum Kesimi'ne AB üyeliği vaadinde bulunulmasının sorunun çözümüne olumsuz etkisi olacağının altını çizdiğini hatırlattı. Yılmaz, şunları söyledi 
     ''Türkiye'nin Kıbrıs'ta siyasi ve yasal, hak ve sorumlulukları var. Türkiye, 1974'ten bu yana etkin bir biçimde bölgedeki barış ve istikrara katkıda bulundu. Rum Kesimi'nin AB üyeliği Ada'nın ikiye bölünmüşlüğünü derinleştirecek, bölgedeki barış ve istikrarı tehlikeye düşürecektir. Bu oyunun kazananı olmayacağı açıktır. Bu noktada AB tarihinin krizli bir dönemini yaşamaktadır. AB'nin, hukuk ve adaleti gözeten bir karar vererek, Ada'daki tarafların ve Türkiye ile Yunanistan'ın aralarındaki dengeyi dikkate alarak, doğu Akdeniz'in istikrar ve güvenliğini koruması gerekiyor.'' 
     
     EGE SORUNLARI 
     Ta Nea'nın sorusu üzerine Kıbrıs sorunu ile Ege konularının birbirlerine direkt olarak bağlı olmadığını belirten Yılmaz, Kıbrıs'ta adil ve kalıcı bir çözümün yalnızca Ada'daki taraflarca bulunabileceğinin altını çizdi. 
     Ege konularının ise karmaşık ve doğaları gereği birbirleriyle bağlantılı olduklarını belirten Yılmaz, ''Ege konularının çözümü Türkiye ile Yunanistan arasında direkt müzakere gerektiriyor. Ancak, Kıbrıs'ta bir çözüm bulunması kuşkusuz iki ülke arasında daha olumlu bir atmosfer oluşturacaktır'' dedi. 
     
     MÜZAKERE TARİHİ 
     Bu arada, Helsinki zirvesinde Türkiye'nin diğer aday ülkelerle aynı kriterlere tabi bir aday olduğunun teyit edildiğini belirten Yılmaz, Laaken zirvesinde de Türkiye'nin siyasi kriterlere uyum konusunda ilerleme kaydettiğinin vurgulandığını ifade etti. 
     Türkiye'nin o dönemden bu yana ifade özgürlüğü, insan hakları, yasal ve anayasal garantilere ilişkin bir dizi karar aldığını vurgulayan Yılmaz, Hükümetin bu alandaki çalışmalarını sürdürdüğünü belirterek, şöyle dedi 
     ''İdam cezasının tamamen kaldırılması, Olağanüstü Hal uygulamasının yıl sonuna kadar sona erdirilmesi ve anayasal değişikliklerle ilgili 2. paket üzerinde halen çalışılıyor. Türkiye'deki reform sürecinin hızlanması için ise AB üyeliği konusunda net bir takvim verilmelidir. Kopenhag zirvesinde alınacak genişlemeye ilişkin kararlar büyük önem taşıyor. AB, diğer aday ülkeler için karar alacağı zaman Türkiye'ye de müzakere tarihi vermelidir. Bunun için AB'nin Seville zirvesinde bu hedefe ulaşabilmek için uygun zeminin hazırlanması gerekiyor.'' Türk halkının yüzde 60'ından fazlasının AB üyeliğinin lehinde görüş belirttiğini de açıklayan Yılmaz, siyasi partilerin de politikalarını, kendilerini destekleyen seçmenlerin paralelinde çizdiklerine dikkati çekti. Yılmaz, şunları söyledi 
     ''Siyasi partiler, birçok kez AB üyeliğini desteklediklerini açıkladılar ve bu açıklamalarının arkasında durduklarını geçen Ekim'de Anayasa reformlarını onaylamakla kanıtladılar. Bunun için, bu aşamada hiçbir iç unsur Türkiye'nin AB'ye yaklaşımını değiştiremez. Ancak, AB, Kopenhag'da Türkiye için müzakere tarihi belirlemezse, Avrupa'ya dönük kuşkular zemin kazanabilir.'' 
     
     TÜRK-YUNAN YAKINLAŞMASI 
     Öte yandan, Türkiye ile Yunanistan arasında karşılıklı saygı ve güvene dayanan dostça ilişkilerin Avrupa'nın güvenlik ve istikrarı için yaşamsal önem taşıdığını vurgulayan Yılmaz, bu tür ilişkilerin iki ülke halkına da yarar sağlayacağına dikkati çekti. 
     Yılmaz, ''Ege'nin iki yakasında yaşayan Türk ve Yunan uluslarının sağlıklı bir diyalog atmosferi içinde ikili sorunlarını aşabilecekleri yolundaki inancımız samimidir. Bu çerçevede, Yunanistan ile yakınlaşma süreci, Türkiye'nin milli politikasıdır ve bu sürecin devamı için siyasi arzumuz var'' dedi. 
     





</TEXT>
</DOC>
