<DOC>
<DOCNO> 95162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur17.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti "Seçim isteyen partiler biraraya gelelim" 
</HEADLINE>
<TEXT>

     AK Parti Genel Başkan Yardımcısı Abdüllatif Şener, seçim dışında bir alternatifin kalmadığını belirterek, seçim takvimi konusundaki belirsizliğin bir an önce giderilmesi gerektiğini söyledi. 
     Şener, Parlamento'da düzenlediği basın toplantısında, erken seçim tartışmalarına değindi. Son günlerde yaşanan gelişmelerle ortaya çıkan siyasi tablonun önemli hususlar içerdiğini belirten Şener, ''Hükümet artık devrini, dönemini tamamlamıştır. Hükümet, bitmiştir, tükenmiştir. Kendi iç sıkıntılarından ülke sorunlarına çare bulma iradesi kalmamıştır'' dedi. 
     21. Dönem Meclisi'nin de misyonunun tamamladığını savunan Şener, 
     seçim takviminin gündemin en yoğun maddesini oluşturduğunu vurguladı. 
     Tüm siyasi partilerin seçim istediğini, bunun hem piyasalarda iyileşmeye hem de halkta yeni umut ve heyecanların yeşermesini sağladığını kaydeden Şener, aksine Hükümet'in devamının halka güvensizlik ve umutsuzluk aşılayacağını ileri sürdü. 
     Şener, böyle bir ortamda seçim ve seçim hükümeti senaryolarının dillendirildiğine işaret ederek, ''Seçim dışında bir alternatif kalmamıştır'' görüşünü savundu. Bu durumda, farklı hükümet ve seçim hükümeti senaryolarının tartışılabileceğini anlatan Şener, ancak seçim takvimi ile ilgili belirsizliklerin bir ön önce netlik kazanmasının şart olduğunu vurguladı. 
     TBMM'de de seçim iradesi bulunduğunu kaydeden Şener, şunları söyledi 
     ''DSP dışındaki tüm partiler, seçim istiyor ve farklı da olsa seçim takvimi açıklıyorlar. Bu farklı takvimler arasında uzlaşmaya varılması çok kolaydır. Uzlaşmada büyük güçlük de görünmüyor. Siyasi partiler seçim konusunda isteklidirler. Kimsenin sözünden dönme hakkı yoktur. Aksi durum, kamuoyunu yanıltmak olur ve halk bunun hesabını sorar.'' Şener, seçim isteyen partilerin biraraya gelerek seçim tarihi konusunda bir mutabakata varmasını isteyerek, kendilerinin de bu amaçla görüşmelerde bulunacaklarını bildirdi. 
     TBMM'nin seçim öncesindeki süreçte açık tutulmasını isteyen Şener, DYP'nin bugün Meclis'in 22 Temmuz'da toplanması için Meclis Başkanlığı'na başvuracaklarının hatırlatılması üzerine, kendilerinin de 23 Temmuz'u önerdiklerini, ancak 22 Temmuz'da toplantıya çağrılması için AK Partili milletvekilinin imzasının kullanılabileceğini söyledi. 
     
     ''İLERİ GERİ SÖZLER...'' 
     Şener, erken seçimin 2003 yılı bahar aylarına bırakılmasının ülkedeki iyimser havayı bozacağını savunarak, ''TBMM'nin yüzde 80'i en geç 3 Kasım'da seçim yapılmasını istiyor'' görüşünü ifade etti. 
     DYP Lideri Tansu Çiller'in AK Parti'ye yönelik sözlerinin hatırlatılması üzerine, hiçbir siyasi partinin meydanlara inemediği ortamda 67 ilde büyük mitingler düzenlediklerini belirten Şener, ''Türkiye'nin en büyük partisi AK Parti'dir. Bazı siyasi partiler, seçim sürecinin işlemeye başlamasıyla birlikte güçlü gördükleri parti hakkında ileri geri sözler edebilirler. Bunun hiçbir kıymeti yoktur'' dedi. 
     





</TEXT>
</DOC>
