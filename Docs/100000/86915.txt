<DOC>
<DOCNO> 86915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/yasam/ayas.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın kendinize bir iyilik yapın... 
</HEADLINE>
<TEXT>
Bugün yaktığınız son sigara olsun 
Tiryakiler Yarın Dünya Sigarayı Bırakma Günü. Bunu fırsat bilip sigarayı bırakırsanız önce nefesiniz açılacak, ardından giden ömrünüz geri gelecek... 
     AYŞEGÜL AYDOĞAN İstanbul 

     Dünya Sağlık Örgütü WHO , 31 Mayıs’ı tüm dünyada Sigara Bırakma Günü’ olarak kutluyor ama Türkiye’de yapılan araştırmalar, özellikle gençler arasında sigara içenlerin sayısının hızla arttığını gösteriyor. 
     Yine araştırmalar gösteriyor ki ülkemizde sigaraya başlama yaşı 11’e düşerken, yetişkin içicilerde de tiryaki oranımız Güney Amerika ülkelerinin hemen arkasında yer alıyor. 
     Nikotin, katran, karbonmonoksit başta olmak üzere dört binden fazla kimyasal madde bulunan sigarada 400 maddenin kanser yaptığı bilinen bir gerçek. Ayrıca sigaranın yakılmasıyla birlikte aseton, egzoz gazı, radyoaktif maddeler, roket gazı, tüpgaz gibi çeşitli organik maddeler de açığa çıkıyor. 
     Nikotinin en az eroin ve kokaine eşit, alkolden ise daha çok bağımlılık yaptığına dikkat çeken uzmanlar, sigarayı bırakamama sebebini kimyasal bağımlılık’ olarak açıklıyor. 
     
     Hayatın 20 yılı kayboluyor 
     Sigara içicilerinin yüzde 60’ının bırakmak için hazır durumda olmamasına karşın yüzde 30’unun kararsız, yüzde 10’unun da sigarayı bırakmaya kararlı olduğunu hatırlatan Prof. Dr. Elif Dağlı, "Bizim yapmaya çalıştığımız şey kararsızları hazır duruma getirmek" dedi. Prof. Dr. Feyza Erkan ise sigara içen her 100 kişiden 50’sinde mutlaka bir hastalık geliştiğini söylerken şöyle konuşuyor "Dört içiciden birinde hızlı ilerleyen kanser veya kalp hastalıkları görülürken diğerlerinde de süründüren hastalıklar’ dediğimiz bronşit, amfizem, damar tıkanıklığı gibi hastalıklar görülüyor. Sigara içen kişi hayatının 20-30 yılını kaybeder." 
     
     Gençlerde başlama yaşı 11 
     Sigaraya başlama yaşının 11’e kadar düştüğüne dikkat çeken Psikiyatr Doç. Dr. Kültegin Ögel, sigara bırakma polikliniklerine başvurma oranlarının çok düşük düzeyde olduğunu belirtirken şunları söyledi "Batıda bu polikliniklerden yararlanma ve bırakma oranları daha yüksek. Bizde ise başvurma oranı yok denecek kadar az. Polikliniklere giden tiryakilerin bir yıl içinde sigarayı bırakma oranı yüzde 30 civarında. Sigara bir anda bırakılmaz. Ancak fiziksel belirtiler 15 gün içinde, sağlık riskleri ise bir aydan sonra azalır. 3. aydan sonra ise tekrar başlama riski çok düşük." 
     
     Bırakınca neler oluyor neler .. 

</TEXT>
</DOC>
