<DOC>
<DOCNO> 67669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo20.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel ''Şu an takımda istikrarlı olan şey istikrarsızlığımız'' 
</HEADLINE>
<TEXT>

     Trabzonspor Teknik Direktörü Hans Peter Briegel, Samsunspor maçında aldıkları 3 puanla olumsuz giden bir dönemden sonra olumlu bir başlangıç yaptıklarını belirterek, ''Samsunspor maçındaki 3 puanın önemi İstanbulspor'u yenersek artacaktır'' dedi. 
     Hans Peter Briegel, Mehmet Ali Yılmaz Tesisleri'nde düzenlediği basın toplantısında, İstanbulspor ile hafta sonunda zorlu bir karşılaşma yapacaklarını belirterek, ''Rakibimiz iyi bir takım. 
     Yenildikleri karşılaşmalarda bile az gol yediler. Samsunspor galibiyeti ise takımın güvenini artırdı. Zor bir karşılaşmanın olduğunu biliyoruz ve buna göre hazırlıklarımızı sürdürüyoruz. Uzun bir aradan sonra da taraftarlarımızın önüne çıkacağız. Onların desteğine ihtiyacımız var'' diye konuştu. 
     Samsunspor karşılaşmasında 2-0 önde olmalarına karşın maçı zora soktuklarını da ifade eden Briegel, şöyle konuştu 
     ''Daha önce bu skoru koruyamamıştık. 2 gollü üstünlüğümüzden sonra futbolcularda bir rehavetin de etkisi olabilir. Samsunspor maçında son 10 dakikada sıkıntılar yaşadık. 2-0 önde olduktan sonra yakaladığımız 
     gol fırsatlarını değerlendirmemiz gerekiyor. Bizim için sevindirici olan Samsunspor maçı öncesi 2-0'lık skorları koruyamamıştık, bu kez bunu başardık.'' 
     YENİ TRANSFERLERE ÖVGÜ 

     Briegel, Markov ve Kürşat'ın savunmaya katkılar sağladığını belirterek, ''Onlarsız 5 gol yediğimiz dönemler bitti. En son Samsunspor maçında da 81 dakika rakibe gol pozisyonuna girme şansı vermedik. Savunmaya olumlu katkıları var. Takımdaki eksik konulardan biri kullandığımız serbest vuruşlar sonrasında, hemen kontraatak yiyoruz. Bunu gidermeye çalışıyoruz. Genç bir kadromuz var. Şu anda takımda istikarlı olan şey, istikrarsızlığımız'' diye konuştu. -FORVET OYUNCULARIN FORM GRAFİKLERİ- Briegel, forvet oyuncularının ligin ikinci yarısında form grafiklerinin düştüğünü söyledi. İlk yarının sonlarında forvetteki oyuncuların form grafiklerinin yüksek olduğunu, ancak bunun ikinci yarıya taşınmadığını da vurgulayan Briegel, şöyle konuştu ''Şu anda oyuncular ilk yarının sonlarındaki performanslarına ulaşmış değiller. Da Silva verimsiz bir dönemde. Hami'nin durumu ise biraz daha farklı. Bu futbolcu ilk yarıda ameliyatı nedeniyle fazla görev yapamadı. Devre arasında form durumu iyiydi ancak şu anda da bir düşüklük var. Oyuncuların form grafiklerini yükseltmeye çalışıyoruz.'' Bordo-mavili takımda görev yaptığı dönemde Markov, Kürşat ve Bushaj'ın takıma takviye edildiğini hatırlatan Briegel, ''Bizim onayımız alınmadan, hiçbir futbolcu alınmadı'' dedi. Yönetim kuruluyla bu konuda örnek bir uyum sergilediklerini de ifade eden Briegel, ''Markov'u daha önce izlemiştim ve olumlu görüş bildirdim. Diğer oyuncularda da görüşlerimiz alındı ve uyum içinde bu transferleri gerçekleştirdik'' diye konuştu. 
     






</TEXT>
</DOC>
