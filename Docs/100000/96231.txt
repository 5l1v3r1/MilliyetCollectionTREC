<DOC>
<DOCNO> 96231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/yasam/ayas.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların uzun hayat sırrı uyku 
</HEADLINE>
<TEXT>

Kadınların erkeklerden daha uzun yaşamalarının sırrı anlaşıldı. Amerikalı araştırmacılara göre, kadınlar uzun ömürlerini daha iyi uyumaya borçlu 
     DIŞ HABERLER SERVİSİ 

     70 dakika derin uyku 
     YETERSİZ uyku ve uyku bozukluğunun etkileri konusunda araştırmalar yapan ABD Ulusal Sağlık Enstitüsü, 20’li yaşlarda 25 kadın ve erkek denek üzerinde inceleme yaptı. Bir hafta süreyle geceleri 2 saat az uyutulan deneklerden yalnızca erkeklerde diyabet ve obeziteye yol açan TNF maddesinde artış görüldü. "Chemistry and Industry" adlı derginin verilerine göre, kadınlar her gece 70 dakika derin uykuya geçiyor. Erkeklerde ise bu süre 40 dakika. 
     
     Zararlı salgılar artıyor 
     UYKU bozukluğu veya az uyuma hormon dengesini bozarak vücutta zararlı kimyasal salgıların artmasına yol açıyor. Pennsylvania Üniversitesi’nden Dr. Alexadros Vgontzas, kadınların iyi uyuma yeteneğini evrimsel süreç içinde geliştirdiğini belirtti. Bebeklerin geceleri sık sık uyanıp annenin uykusunu bölmesi üzerine kolayca derin uykuya geçme yeteneği geliştiren kadınlar böylelikle vücutlarında zararlı madde üretilmesini de önlüyorlar. 
     



 YAŞAM 






















</TEXT>
</DOC>
