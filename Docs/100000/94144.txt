<DOC>
<DOCNO> 94144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur05.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak felcine dikkat 
</HEADLINE>
<TEXT>

     Uzmanlar, sıcakların insan sağlığına çok bilinen etkilerinin dışında sıcak havadan aşırı etkilenme sonucu, ölümle sonuçlanabilecek ölçüde tehlike içeren ''sıcak felci''ne karşı da duyarlı olunmasını öneriyorlar. 
     Gaziantep Üniversitesi Tıp Fakültesi Dekanı Prof. Dr. Yavuz Coşkun, yaptığı açıklamada, sıcaktan rahatsız olanlarda baş ağrısı, kusma ve yorgunluk gibi belirtiler ortaya çıkacağını, sıcak yorgunluğu da denilen bu rahatsızlıktan etkilenenin cildinin serin ve nemli olacağını, nabzının zayıflayacağını ve bayılma hissi görüleceğini söyledi. 
     Sıcak yorgunluğu görülen kişinin öncelikle gölge ve serin bir yere alınmasını öneren Coşkun, ''Rahatsızlanan kişiye bir bardak su içirilmeli ve yatırılıp ayakları yükseğe konulmalı'' dedi. 
     
     SICAK FELCİ OLURSA 
     ''Sıcak felci'' de denilen ve ölümle sonuçlanabilen ölçüde tehlike içeren etkilenmenin de görülebileceğini kaydeden Prof. Dr. Coşkun, ''Sıcak felcinde vücut ısısı yükselir ve hastaya tıbbi müdahale edilmezse ölüm riski ortaya çıkabilir. Sıcak felci belirtileri ortaya çıkınca hasta hiç bekletilmeden hastaneye götürülmeli'' diye konuştu. 
     Prof. Dr. Coşkun, sıcak felci belirtisi görülen kişinin, hastaneye götürülmesi sürecinde serin yere alınması, soğuk suyla ıslatılan çarşafla vücudunun sarılması ve kasıkları, boynu ve koltuk altlarına ıslak havluya sarılmış buz konularak vücudunun soğuk tutulması gerektiğini anlattı. 
     Prof. Dr. Yavuz Coşkun, şu önerilerde bulundu 
     ''- Sıcaklardan etkilenmemek ya da az etkilenmek için günde en az 10-12 bardak su içilmeli, - Kafeinli, alkollü ve şekerli içecekler içilmemeli, - Yağlı ve aşırı yemekten kaçınılmalı, az enerji veren yemekler tercih edilmeli ve daha az, ancak sık yenilmeli,. 
     - Hazırlanışından tüketime sunuluşuna kadar besin maddelerinin temizliğine azami özen gösterilmeli.'' 
     





</TEXT>
</DOC>
