<DOC>
<DOCNO> 60598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur11.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuvvetli don geliyor 
</HEADLINE>
<TEXT>

     Soğuk hava, etkisini önümüzdeki hafta da sürdürecek. Tüm yurtta kuvvetli don olayı bekleniyor. 
     Meteoroloji Genel Müdürlüğü'nden yapılan açıklamaya göre, haftasonu tüm yurtta yağış görülecek. Bütün yurtta hava sıcaklıkları sıfırın altında seyredecek, yılbaşından beri yurdu etkisi altına alan soğuk hava, artarak devam edecek. 
     Bugün Trakya ve Kıyı Ege dışındaki tüm bölgelerde yağış görüleceği belirtildi. Buna göre Batı Akdeniz'de karla karışık yağmur, Doğu Karadeniz'de yağmur görülecek. Etkili sağanak yağışların yol açmasıyla sel felaketine uğrayan Mersin'i de kapsayan Doğu Akdeniz'de yoğun sağanak yağış görülecek. İç bölgelerde ise yoğun kar yağışı bekleniyor. 
     Batı Marmara, Ege ve Akdeniz Bölgesi'nin yarın parçalı bulutlu geçeceği bildirilirken, bu bölgelerde soğuk havanın etkisini hissettirmeye devam edeceği kaydedildi. 
     Meteoroloji Genel Müdürlüğü yetkilileri, yarın beklenen yağışların, Doğu Karadeniz kıyılarında karla karışık yağmur, iç bölgelerde de kar şeklinde olacağını açıkladı. 
     
     Hafta başında İstanbul ve Ankara'da kar yok 
     Hafta başında da sıcaklıkların mevsim normalleri altında seyretmeye devam edeceğini söyleyen Meteoroloji yetkilileri, Ege, Marmara ve Akdeniz Bölgesi dışında kalan yerlerde yoğun kar yağışının beklendiğini kaydettiler. Pazartesi ve Salı günü İstanbul ve Ankara'da kar yağışı beklenmezken, Balkanlardan gelen soğuk havanın etkisini önümüzdeki hafta sonuna kadar sürdüreceği ifade edildi. 
     






</TEXT>
</DOC>
