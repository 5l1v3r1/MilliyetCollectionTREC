<DOC>
<DOCNO> 55081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sonspo17.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndaki rakiplerimiz ve Türkiye... 
</HEADLINE>
<TEXT>

     2002 Dünya Kupası Finalleri'nde C 
     Grubu'nda Brezilya, Çin Halk Cumhuriyeti ve Kosta Rika ile eşleşen Türkiye, daha önce Brezilya ve Çin Halk Cumhuriyeti ile birer maç yaparken, Kosta Rika ile hiç karşılaşmadı. 
     A Milli Futbol Takımı, 78 yıllık tarihinde, Brezilya ile şimdiye dek bir maç yaptı ve 1-0 kaybetti. 
     47 yıl sonra Dünya Kupası finallerine katılmaya hak kazanan 
     ay-yıldızlı ekip, Brezilya ile tarihindeki ilk ve tek maçı 45 yıl önce yaptı. 1 Mayıs 1956'da, İstanbul İnönü Stadı'nda yapılan özel maçı İtalyan hakem Marchetti yönetti. Şükrü Ersoy, Ahmet Berman, Basri Dirimlili, Naci Erdem, Kadri Kartal Seraceddin Kırklar , Ayhan Hançer Aydemir Nemli , İsfendiyar Açıksöz, M. Ali Has, Ercan Ertuğ, Kadri Aytaç, Lefter Küçükandoniadis'ten oluşan kadrosuyla mücadele eden Türkiye, 19. dakikada Djalma Santos'tan yediği golle 1-0 mağlup oldu. Bu maçta Brezilya'nın kadrosu ise şöyleydi Gilmar, D.Santos, N.Santos, Dequinho, Pavao, Zozinho, Pavlino Sabara , Didi, Alvaro, Evarsito, Canhoterio. 
     
     Çin'i 4-0 yendik 
     A Milli Futbol Takımı, grubundaki bir diğer takım Çin Halk Cumhuriyeti ile de şimdiye kadar bir kez karşılaştı. 
     2 Ağustos 1948'de, Londra'nın Wolhamston Stadı'nda yapılan ve 
     İngiliz hakem Beck'in yönettiği Olimpiyat Oyunları maçında Türkiye, Cihat Arman, Murat Alyüz, Vedii Tosuncuk, Selahattin Torkal, Bülent Eken, Hüseyin Saygun, Fikret Kırcan, Erol Keskin, Gündüz Kılıç, Lefter Küçükandoniadis ve Şükrü Gülesin'den kurulu kadrosuyla mücadele etti. 
     Türkiye'nin gollerini 18 ve 61. dakikalarda Gündüz Kılıç, 72. 
     dakikada Hüseyin Saygun, 87. dakikada da Lefter Küçükandoniadis attı. 
     Türkiye, gruptaki bir diğer rakibi Kosta Rika ile ise, 78 yıllık tarihinde şimdiye dek hiç maç yapmadı. 
     






</TEXT>
</DOC>
