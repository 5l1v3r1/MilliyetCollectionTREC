<DOC>
<DOCNO> 76593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun13.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tarafı Bush'un açıklamalarından ne anladı 
</HEADLINE>
<TEXT>

     İsrail yetkilileri ve basınına göre, ABD Başkanı George Bush dünkü açıklamasında, İsrail'in derhal Batı Şeria'dan çekilmesini istemedi ve çekilmesi için süre de vermedi. 
     Haaretz gazetesinin bugünkü yorumunda, Bush'un, İsrail'e operasyonu tamamlaması için birkaç gün daha vermeyi garanti ettiği belirtilerek, ''Koruyucu Kalkan'' operasyonunun ABD Dışişleri Bakanı Colin Powell bölgeye gelinceye kadar süreceği öne sürüldü. 
     İsrail İçişleri Bakanı Eli Yişai de Amerikalıların terörizme karşı savaşlarında bir zaman kısıtlamasıyla karşı karşıya olmadığını söyleyerek, ''İsrailliler için de bir süre belirlenmeye çalışılmamalıdır'' dedi. 
     Yişai, İsrail Ordu Radyosu'na verdiği demeçte, ''Amerikalıların Afganistan'da kaldığı süreden daha kısa süre Filistin topraklarında kalacağımızı garanti edebilirim. Bu çok benzer bir hareket'' diye konuştu. 
     Bush, dün Beyaz Saray'da, Powell ile birlikte yaptığı açıklamada, İsrail'in Batı Şeria'daki işgali durdurmasını ve daha önce işgal ettiği yerlerden çekilmesini istemişti. Bush, bu amaçla Powell'ı bölgeye göndereceğini söylemişti. Bush ayrıca, Arafat'ın ''kendi halkının umutlarına ihanet etmiş bir lider'' olduğunu ifade etmişti. 
     






</TEXT>
</DOC>
