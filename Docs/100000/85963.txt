<DOC>
<DOCNO> 85963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur12.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ''1 milyon dolarım olabilir.. '' 
</HEADLINE>
<TEXT>

     Ak Parti Genel Başkanı Recep Tayyip Erdoğan, hakkında ''haksız mal varlığı edindiği'' iddiasıyla yürütülen soruşturma kapsamında ifade verdi. 
     Ankara Adliye Sarayı'na, saat 10.50'de avukatları Hayati Yazıcı ve Haluk İpek ile Ak Parti Grup Başkanvekili Hüseyin Çelik, Genel Başkan yardımcıları Sadık Yakut ve Abdullah Gül ile gelen Erdoğan, 1 saat 10 dakika süreyle soruşturmayı yürüten Ankara Cumhuriyet Başsavcı Vekili Bekir Selçuk'a ifade verdi. Erdoğan'ın ifadesi alınırken, avukatı Hayati Yazıcı da hazır bulundu. 
     Erdoğan, adliyeden ayrılırken gazetecilerin soruları üzerine, kanuna ve kanunlara saygısının gereği olarak, yine bir vatandaşlık görevinin bilinci içerisinde, mal beyanıyla ilgili ifade verdiğini söyledi. 
     Erdoğan, mal beyanının dışında, müştekisi, şikayetçisi ve adresi belli olmayan bir konu hakkında da ifade vermek durumunda kaldığını öne sürerek, şöyle devam etti 
     ''Hiç ilgim olmayan, bilgim olmayan ve Konya Ereğli savcısının da arayıp yerinde bulamadığı bir kişiyle ilgili ifademi vermiş oldum. 
     Bunun dışında herhangi birşey şu anda söz konusu değildir. Bundan sonrası bir süreçtir. Bu süreci zaten takip edeceğiz. Ama bu tür konularla meşgul edilmekte bizi üzmüyor değil.'' Erdoğan, mal beyanının dışındaki konunun, Konya Ereğli de Albayraklar Şirketi'ne ait olan bir tekstil firmasına ortak olduğu iddiasıyla ilgili bulunduğunu söyledi. 
     Bir gazetecinin, ''Bir milyon dolarlık serveti kabul ettiniz mi '' sorusuna Erdoğan, ''Gerekli açıklamaları yaptık ve yapmaya devam edeceğiz'' yanıtını verdi. 
     ANAP'lı Erkan Mumcu ile bir araya gelip gelmediğinin sorulması üzerine de Erdoğan, bu haberin olmadığını söyledi. Erdoğan, sözlerini şöyle devam etti 
     ''... Artık milletimize bir duyuru yapmak istiyorum Bu tür doğru olmayan haberlere ben alıştım ama milletimiz de alışsın. Bu konu da gazetelerin ne kadar doğru, ne kadar samimi hareket ettiklerini ortaya koyuyor. Yalan haberlerle milletimiz aldatılıyor. Gerek Sayın Mumcu'ya gerekse bize karşı, adeta kampanya başlatılıyor.'' 
     
     MAL VARLIĞINA İLİŞKİN SORULAR 

     Bir gazetecinin, mal varlığı konusunda spekülasyonlara yol açmamak için tam bir açıklama yapmasını istemesi üzerine Erdoğan, ''Bunun değerlendirmeleri, kesinleştiği zaman açıklanır'' diye konuştu. 
     Erdoğan, ''İstanbul Büyükşehir Belediye Başkanlığı'ndan sonra mal varlığınızda bir farklılık oldu mu '' şeklindeki bir soru üzerine de, belediye başkanlığı ile genel başkan olduğu dönem arasında 2.5 yıl geçtiğini söyledi. Erdoğan, ''Bu süre içerisinde ben bir işadamı olarak işime devam ediyorum. Oradaki mal varlığımızın ölçülebilir değeri bana göre farklıdır, üçüncü şahıslara göre farklıdır. Dolayısıyla bu bir izafi değer değildir'' dedi. 
     Bir başka gazetecinin, ''1 Milyon dolar konusunda... Doğru rakam nedir'' diye sorması üzerine de Erdoğan, ''Diyorum ya, bana göre doğru olabilir. Bana göre olabilir ama şu anda bu böyle nakit para olayı falan değildir. Bu şey, kesin olarak da ölçülebilir bir rakam değildir. Bu, bana göre böyle olabilir, başkasına göre farklı olabilir'' diye konuştu. 
     





</TEXT>
</DOC>
