<DOC>
<DOCNO> 70246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo02.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Rizespor ligde 16. kez karşılaşıyor 
</HEADLINE>
<TEXT>

     Fenerbahçe ile Çaykur Rizespor, Birinci Süper Lig'de bugün oynayacakları maçla birlikte 16. kez karşı karşıya gelecek. 
     Her iki takım arasında daha önce yapılan 15 lig maçının 8'ini Fenerbahçe, 4'ünü ise Çaykur Rizespor kazanırken, 3 maç ise berabere sona erdi. Fenerbahçe, 15 maçta rakip filelere toplam 27 gol atarken, Çaykur Rizespor, sarı-lacivertlilere 12 golle karşılık verdi. 
     Sarı-lacivertliler, rakibiyle İstanbul'da yaptığı 7 maçta 5 galibiyet, 2 yenilgi aldı. 
     Çaykur Rizespor ile ligde ilk kez 1979-80 sezonunda karşılaşan Fenerbahçe, kendi sahasında 2-1 yenildi. 
     1980-81 sezonunda da İstanbul'daki maçta rakibine 3-2 mağlup olan sarı-lacivertliler, bu karşılaşmadan sonra kendi sahasında yaptığı 5 maçta da Çaykur Rizespor'u yenmeyi başardı. 
     Fenerbahçe, İstanbul'da en son geçen sezon, 11 yıl aradan sonra karşılaştığı Çaykur Rizespor'u Rapaiç'in golüyle 1-0 yenmişti. 
     Fenerbahçe'nin bu akşamki maça, Rüştü, Fatih, Ümit, Zoran Mirkoviç, Serhat, Ogün, Simao Johnson , Revivo, Abdullah, Andersson ve Rapaiç muhtemel 11'i ile çıkması bekleniyor. 
     Fenerbahçe Şükrü Saracoğlu Stadı'nda saat 20.00'da başlayacak karşılaşmayı Ünsal Çimen yönetecek 
     






</TEXT>
</DOC>
