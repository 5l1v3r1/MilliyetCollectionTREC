<DOC>
<DOCNO> 86695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yazar/akyol.html </URL>
<DATE> 2002/05/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üçlü koalisyon 
</HEADLINE>
<TEXT>

     ÜÇLÜ koalisyon üç yılını doldurdu. Türkiye’de hiçbir koalisyon bu kadar uzun ömürlü olamamıştı. Bu kadar uyumlu da olamamıştı. 
     Bu hükümet döneminde iki ağır deprem yaşadık. Acıların yanında ağır bir ekonomik fatura çıktı... Bir yıl kurak geçti. İki ağır ekonomik kriz yaşadık. Krizlerin bir sebebi, geçen on beş yılda terörün yaptığı ekonomik yıkım, öbür sebebi ise geçen on yıldaki tutarsız ve ömürsüz koalisyonların uzun soluk isteyen ekonomik reformları yapamamış olmasıdır. 
     Bugünkü koalisyon üç yıl süren ilk koalisyonumuz olduğu gibi, bu kadar ağır kararları alabilen ilk koalisyondur. Çekmekte olduğumuz ağır ekonomik sıkıntılar, yıllardır geciktiği için ağırlaşmış bir ameliyatın ağrılarıdır. Bugünkü koalisyonun ne Meclis içinde ne sandıkta bu kadar uyumlu çalışabilecek bir alternatifi de gözükmüyor. 
     
     ECEVİT’İN dün basın toplantısında beni en çok etkileyen sözleri şuydu 
     - Sırtımda çok şiddetli ağrılar hissettiğim halde, hastaneye gidersem yine borsa düşer, ortalık karışır diye acıya katlandım, hastaneye gitmedim... 
     Tıbben doğrusu hemen hastaneye gidip kırılan kaburgasını ve diğer rahatsızlarını tedavi ettirmekti. Fakat Ecevit’in bu sözleri onun kendisini reformlara nasıl adadığının, milyonların ekmeği demek olan ekonominin bir an önce düzlüğe çıkması için şahsen her fedakarlığa hazır olduğunun göstergesidir. 
     Burada bir "misyon duygusu"nun Ecevit’e bir tür maneviyat dopingi yaptığını düşünüyorum Ecevit, liberal reformlarla Türk ekonomisini modernleştiren ve Türkiye’nin AB üyeliği için "müzakere tarihi alan başbakan" sıfatlarıyla, bu iki büyük tezkiye’ ile tarihe geçmek istiyor. 
     Türkiye önümüzdeki iki yılda gereken siyasi etkinliği gösterirse, bu iki hedefi de başarabilir yepyeni bir Türkiye, daha tok, daha dik başlı, daha modern, daha sivil bir Türkiye yükselmeye başlar. Onun için Ecevit’in sağlığı hepimiz için çok önemli. 
     
     KOALİSYON üç yıllık yürüyüşün en kritik aşamasına geldi İdam ve Kürtçe ile ilgili kararlar İdamın kalkmasına ve "denetimli" bir şekilde Kürtçe yayına DSP ve ANAP açık, MHP kapalı... Üç yıllık koalisyonda hiç bu kadar derin uzlaşmazlık olmamıştı Çok zor konular Milli devleti kuran 1924 Anayasası’ndan beri alıştığımız bazı söylemler, hatta değerler değişecek Ama Avrupa’dan uzaklaşmanın doğuracağı iç ve dış riskleri göz ardı etmek mümkün mü 
     İdam ve Kürtçe meseleleri seçim meydanlarında da büyük yankılar yaratacaktır. Kararlara iktidardaki MHP katılmazsa, muhalefetteki partiler katılır mı Recai Kutan dün "MHP’ye bu kozu vermeyeceğiz" diye konuştu 
     Çıkar yol, Cumhurbaşkanı’nın başkanlığında yapılacak toplantıda bütün partilerin ortak bir formülde anlaşmasıdır. Böylece partiler "nimeti de, külfeti de" paylaşmış, seçim meydanlarında bu silahla birbirlerini vurmaları da önlenmiş olur. Hükümet bu sorunu da aşarsa, Türkiye Avrupa iklimi’ne girer ve bunun ekonomide de, demokraside de olumlu etkilerini kısa sürede görürüz. 
     
     







Üçlü koalisyon 


Pembeyle erguvan karışımı bodur zakkumlar ve Yuvarlakçay'daki çınar 


Kısa bilanço... 


Ecevit’in formülü 


Siyasi öfke değil, siyasi duyarlılık 


Önümüz kesilirse Tayyip öne çıkar 


TSK ve sağduyu 


Burs ve yurt sorunu neden çözülmüyor 


Avrupalı patronların İstanbul seferi 


Kitapların zaman tüneli 


Yeni bir dünya kurulurken Türkiye... 


Hangisi daha milliyetçi hareket 


Büyük yarış 


Yeni bir başbakan 


Türk seçmeni üzerine çeşitlemeler 


Gidelim buralardan 


Herkesin malı kendine 


Tarım şehri Konya sanayi şehri oluyor ...hatta oldu bile 


</TEXT>
</DOC>
