<DOC>
<DOCNO> 85685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun42.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Berlin'den Moskova'ya geçti 
</HEADLINE>
<TEXT>

     Avrupa gezisinin ilk durağı Almanya'daki temaslarını tamamlayan ABD Başkanı George Bush, Moskova'ya gitti. 
     19 saatlik ziyareti sırasında Cumhurbaşkanı Johannes Rau ve 
     Başbakan Gerhard Schröder ile görüşen Bush, Berlin'den ayrılmadan önce, Federal Meclis'te konuşma yaptı. 
     
     GEZİDEN NOTLAR 

     Ziyareti sırasında ABD Başkanı Bush'un kaldığı otel, başbakanlık, cumhurbaşkanlığı, ABD büyükelçiliği çevresindeki yollar trafiğe kapatıldı. Güvenlik görevlileri, çevre sakinlerinin evlerine gidiş gelişlerine, ancak kimliklerindeki adreslere göre izin verdi. 
     Bu binaların çevresindeki cadde üzerinde bulunan kanalizasyon kapakları mühürlendi. 
     Bush için ABD'den iki adet makam aracı getirildi. ABD Başkanı, aynı plakayı taşıyan araçlardan ikincisine bindi. Beraberinde de Dışişleri Bakanı Colin Powell bulundu. 
     Bush'un Almanya Cumhurbaşkanlığına gelişinde, Cumhurbaşkanı Johannes Rau da iki araç arasında tereddüt etti. Öndeki araca giden Rau daha sonra, ikinci araçta bulunan Bush'u karşıladı. 
     Bush'u izleyen akredite gazeteciler, Federal Basın Yayın Dairesi'nde güvenlik kontrolünden geçirildikten sonra, binanın kapalı garajından otobüslerle cumhurbaşkanlığı, başbakanlık ve meclise götürüldüler. 
     Başkan Bush, Federal Meclis'te konuşmasını yaparken, eşi Laura Bush, Almanya Cumhurbaşkanı Rau'nun eşi Christina Rau ve Başbakan Schröder'in eşi Doris Schröder ile meclisin özel misafirler için ayrılan bölümünden konuşmayı izledi. 
     Bush'un ziyareti nedeniyle sadece güvenlik önlemleri nedeniyle personel masrafının 3 milyon euro olduğu belirtildi. 
     





</TEXT>
</DOC>
