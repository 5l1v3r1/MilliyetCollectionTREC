<DOC>
<DOCNO> 64190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur09.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopan bacağa 45 milyar lira tazminat 
</HEADLINE>
<TEXT>

     İzmir'in Buca İlçesi'nde, belediye otobüsünden inerken, otobüsün hareket etmesi üzerine tekerleklerin altında kalarak bacağı kopan öğretmen Safiye Karagöz'ün açtığı tazminat davasında, İzmir Büyükşehir Belediyesi, İzmir Büyükşehir Belediyesi Ulaşım ve Makine Sanayi A.Ş. İZULAŞ ve şoför, yaklaşık 45 milyar lira tazminata mahkum edildi. 
     İzmir 2. Asliye Hukuk Mahkemesi'ndeki duruşmaya, kazada bacağını kaybeden Safiye Karagöz ile her iki tarafın avukatları katıldı. 
     Duruşmada söz alan Safiye Karagöz, dünyaya sağlıklı bir insan olarak geldiğini belirterek, ''Yıllarımı öğrencileri yetiştirmeye verdim. Sorumsuz bir şoförün dikkatsizliği yüzünden proteze muhtaç, yüzde 60 özürlü bir hale geldim. Ben bir Türk öğretmeni olarak hizmet verecekken, ihtiyaçlarımı göremez durumdayım. Ömür boyu iki değnek üzerinde yaşayacağım. Sağlıklı yıllarımı benden çalan şoför hakkında af yasası çıktı. Kendisine, işyerinden de bir cezai müeyyide uygulanmadı. Mahkemenin takdirine bırakıyorum'' dedi. 
     Tarafların avukatlarının da herhangi bir talebinin bulunmadığını söylemelerinin ardından mahkeme hakimi Emin Şahin, toplanan delillere ve bilirkişi raporlarına göre, kararı şu şekilde açıkladı 
     ''1 milyar 257 milyon lira tutarındaki tedavi ve yol giderleri, 12 milyar 346 milyon lira maluliyet tazminatı ile kaza sonucunda davacının üst üste 3 kez ameliyat geçirmiş ve uzuv kaybına uğramış olduğu, davacının bu ameliyat sırasında çektiği acı ve ızdırap, hayatı boyunca mevcut durumu ile yaşamaya mahkum edilmesi, tarafların sosyal ve içtimai durumları, olaydaki kusur oranları göz önünde tutularak 31 milyar 250 milyon lira manevi tazminatın davalılardan müştereken ve muteselsilen tahsili ile davacıya verilmesine, olay tarihinden itibaren yasal faizin uygulanmasına karar verilmiştir.'' Duruşma sonunda hakime teşekkür eden Safiye Karagöz, bunun bir kader değil cahillik olduğunu belirterek, ''Bu para giden bacağımı geri getirmez, ama şoförlerin daha dikkatli olmasını ve başka insanları mağdur etmemelerini sağlar'' dedi. 
     Karagöz'ün eşi ve kızı ise belediye yetkililerinin olay tarihinden bu yana geçmiş olsun dahi demediklerini söyleyerek kınadılar. 
     
     Faiziyle 130 milyar ödenecek 

     Avukatlar, verilen yaklaşık 45 milyar lira tazminata, yıllık yüzde 60 yasal faiz uygulanacağını ve davalıların yaklaşık 130 milyar lira tazminat ödeyeceklerini söyledi. 
     Şirinyer semtinde, 30 Kasım 1998'de Safiye Karagöz, belediye otobüsünden inmek istediği sırada, aracın hareket etmesi üzerine düşerek tekerleklerin altında kalmış, ezilen iki bacağından biri ameliyatla kesilmişti. 
     Kazayla ilgili otobüs şoförü Metin Kökrek hakkında İzmir 5. Asliye Mahkemesi'nde ''tedbirsizlik ve dikkatsizlik sonucu yaralamaya sebebiyet vermek'' suçundan 3 aydan 20 aya kadar hapis cezası istemiyle açılan dava, ''Şartla Salıverilme ve Cezaların Ertelenmesine İlişkin Yasa'' kapsamı gereğince affa uğramıştı. 
     Safiye Karagöz, 2. Asliye Mahkemesi'nde, Büyükşehir Belediyesi, İZULAŞ ve şoför aleyhine 65 milyar lira maddi ve manevi tazminat davası da açmıştı. 
     






</TEXT>
</DOC>
