<DOC>
<DOCNO> 53266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur04.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İftar vaktinde trafik kazalarına dikkat 
</HEADLINE>
<TEXT>

     Karadeniz Teknik Üniversitesi KTÜ 
     Tıp Fakültesi Psikiyatri Anabilim Dalı Öğretim Üyesi Doç. Dr. Mustafa Bilici, Ramazan ayının ilk haftasında, özellikle iftara yakın saatlerde, sinirlilik ve tahammülsüzlüğün had safhaya ulaştığını söyledi. 
     Mustafa Bilici, söz konusu saatlerde, özellikle sinirlilik ve konsantrasyon eksikliğinin neden olduğu trafik kazalarının yaşandığını belirterek, bu dönemlerde trafik kazalarında ve kavgalarda artış yaşandığına dikkati çekti. Bilici, şöyle devam etti 
     ''Buna, fiziksel şartların kötü olmasının yanı sıra kan şekerinin düşmesi sonucu ruhsal yapıda ortaya çıkan belirtiler neden oluyor. 
     Özellikle sigara bağımlıları uzun bir dönem sigara içemeyecekleri için hem nikotin kesilmesini hem de kan şekeri düşüklüğünü biraz daha fazla yaşayacaktır. Bu nedenle bu kişiler biraz daha riskli grubu oluştururlar. 
     Bilici, Ramazan'ın ilk günlerinde, yani vücudun açlığa uyum sağlamaya çalıştığı bir haftalık dönemde, kan şekerinin düşmesinin ciddi bir sorun olarak ortaya çıktığına işaret etti. 
     Kan şekerinin düştüğü en belirgin saatlerin, iftardan bir iki saat önceki dönemler olduğunu ifade eden Bilici, ''Kan şekerinin düşmesi direkt sinir sistemini etkileyen bir durum olduğu için sinirlilik, ani parlama, baş ağrısı, tahammülsüzlük, konsantrasyon azalması ve tepkileri kontrol edememe gibi birtakım psikiyatrik belirtilere yol açabilmektedir. Bu nedenle, Ramazan'ın ilk haftasında, özellikle iftara yakın saatlerde sinirlilik ve tahammülsüzlük had safhaya ulaşmaktadır'' dedi. 
     
     Kan şekerine dikkat 
     Ramazan'da kan şekerini mutlaka ölçtürmek gerektiğini belirten Bilici, ''Daha önceden kan şekerinde dalgalanmalar olanlarda, bu durum oruçla daha bariz hale gelebilir. Bu tür belirtileri olan kişiler mutlaka kan şekerlerine baktırmalıdırlar. Kan şekerinde ciddi bir sorun yoksa, belirtiler bir hafta içinde düzelip her şey yoluna girecektir'' dedi. 
     
     Sahurda şekerli gıdalar 
     Doç. Dr. Bilici, bu belirtilerin en az düzeyde yaşanması için, mutlaka sahura kalkılması ve şekerli gıdalar yenilmesi gerektiğini vurgulayarak, böylelikle kan şekerinin daha az düşeceğini kaydetti. 
     Bilici, Ramazan ayı boyunca uyku düzenindeki bozulmaların da kişinin ruh sağlığını olumsuz etkilediğini anlatarak, uyku düzenine dikkat edilmesi gerektiğini söyledi. 
     






</TEXT>
</DOC>
