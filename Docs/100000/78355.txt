<DOC>
<DOCNO> 78355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur04.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı'ndan SSK'ya ilaç eleştirisi... 
</HEADLINE>
<TEXT>

     Sağlık Bakanı Osman Durmuş, SSK'nın indirimli aldığı ilacı etiket fiyatından satması sonucu tüketicinin haksızlığa uğradığını bildirdi. 
     Sağlık Bakanı Durmuş, SP Hatay Milletvekili Mustafa Geçer'in soru önergesine verdiği yanıtta, Türkiye'nin en büyük toptan ilaç alıcısı olan SSK'nın, doğrudan imalatçıdan alım yapması, depocu ve perakendeci karı, tanıtım harcamaları bulunmaması nedeniyle ilacı piyasaya göre daha ucuza temin ettiğini ifade etti. 
     Durmuş, SSK'nın kapalı teklif usulü toplu ihale yoluyla aldığı ilaçları kendi eczaneleri aracılığıyla katılım payı alarak hastalarına bizzat ulaştırdığını kaydetti. Buna karşın SSK'nın ilacı hastaya indirimli aldığı fiyattan değil etiket fiyatı üzerinden sattığını bildiren Durmuş, ''Bu uygulama tüketici açısından büyük bir haksızlığa yol açmaktadır'' dedi. 
     Bakan Durmuş, soru önergesinde yüzde 10 iskonto uygulamasının değiştirilmesinden sonra ilacın toplam maliyetinin oluşum şeklini de açıkladı. 
     Buna göre fiyatın yüzde 15'ini imalatçı karı, yüzde 9'unu depocu karı, yüzde 25'ini perakendeci karı oluşturuyor. İlaç bu kalemlerin üzerine yüzde 18 oranında da Katma Değer Vergisi eklendikten sonra tüketiciye ulaşıyor. Bu durumda 33 liraya üretilen ilaç, karlar ve vergi eklendikten sonra 100 liraya satılıyor. 
     





</TEXT>
</DOC>
