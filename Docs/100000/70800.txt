<DOC>
<DOCNO> 70800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/ekonomi/aeko.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Programın sosyal yönü güçlü 
</HEADLINE>
<TEXT>

IMF Türkiye Temsilcisi Brekk, Türkiye’de uygulanan ekonomik programın Arjantin’de krize neden olan programa göre sosyal yönlerinin olduğunu söyledi 
     Türkiye’deki ekonomik programın sosyal yönü olmadığı görüşüne katılmadığını belirten Uluslararası Para Fonu IMF Türkiye Temsilcisi Odd Per Brekk, "2002 bütçesi, eğitim, sağlık gibi sosyal harcamalarda önemli artışlar öngörüyor" dedi. 
     Brekk, "Dünya Bankası da sosyal alanda, Türkiye’deki projelere mali yardımda bulunacak. Bu konuda Banka ile yakın bir çalışma içindeyiz. Arjantin’de sosyal krize neden olan program konusunda yorum yapmak istemem ama, Türkiye’nin uyguladığı ekonomik programın sosyal yönü mevcut. Bu konuda bütçede ayrılan ödenekler ve dış mali yardımlar çok önemli sosyal faktörler" diye konuştu. 
     
     Türkiye çok şey yaptı’ 
     Türkiye’nin, IMF İcra Direktörleri’nin ekonomik programı onaylamasından önce birçok şeyi gerçekleştirdiğini belirten Brekk, performans kriterleriyle ilgili olarak "Parasal hedefler uygulanıyor, bütçe hedefleri için son veriler gerekiyor. Bu kriterler için bir şey söylemek erken" dedi. IMF ile imzalanan stand - by anlaşması çerçevesinde birinci gözden geçirme kriterlerinin yerine getirilmesi halinde, nisan başındaki IMF İcra Direktörleri Kurulu’nda 1.1 milyar dolarlık kredi dilimi serbest bırakılacak. 
     IMF heyetinin bugün başlayacak temasları öncesinde dün Başbakan Yardımcısı Hüsamettin Özkan, Devlet Bakanı Kemal Derviş, Maliye Bakanı Sümer Oral, Hazine Müsteşarı Faik Öztrak bir araya geldi. Toplantıda, IMF heyetiin temaslarının yanı sıra memurlara verilecek görev tazminatına ilişkin kararname ve Çay - Kur’un finansman sorunu görüşüldü. 
     
İşadamı ve bankacıları dinleyecekler      Türkiye Masası Şefi Juha Kahkonen başkanlığındaki IMF heyeti bugün Türkiye’ye gelerek, iki hafta kalacak. Heyet, önce İstanbul’u sonra Ankara’yı ziyaret edecek. IMF Temsilcisi, Brekk, mali sektör ve reel sektörün önemine dikkat çekerek, bu nedenle IMF heyetinin ziyaretine İstanbul’dan başlayacağını ifade etti. 
     IMF heyetinin birinci gözden geçirme çalışması, vergi reformu, kamu daki istihdam, İhale Yasası, enflasyon hedeflemesine geçiş, özel bankalara sermaye desteği ve kamu bankalarının yeniden yapılandırılmasını kapsayacak. İş ortamının geliştirilmesi ve özelleştirilme de inceleme konusu olacak. 
     IMF heyeti, 4. madde konsültasyon incelemesi çerçevesinde de ekonomideki orta vadeli gelişmeler, AB’yle müzakereler, bütçe yönetimi, rüşvetle mücadele gibi konuları ele alacak. 
     



 EKONOMİ 















</TEXT>
</DOC>
