<DOC>
<DOCNO> 92053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur07.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''MHP, AB için figüran olmayacaktır'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Biz hiçbir zaman sadece Avrupa Birliği'ni AB değil, herhangi bir uluslararası ilişki ve projeyi bir iman alanı , bir mahkumiyet ilişkisi olarak görmedik. Bundan sonra da görmeyeceğiz'' dedi. 
     Bahçeli, partisinin TBMM Grup toplantısında yaptığı konuşmada, Avrupa Birliği konusunda partisine yönelik ''yalan, yanlış ve maksatlı eleştirilerin devam ettiğini'' söyledi. Kendine MHP müfettişliğini meslek edinenlerin partisini gelişigüzel sorgulamaya devam ettiğini bildiren Bahçeli, şöyle konuştu 
     ''Bu tür çevrelerin hangi amaçla ve hesapla olursa olsun bir gerçeği çok iyi idrak etmesi gerekmektedir. Bizim, AB yönetiminin Türkiye politikalarını tartışmaktan yorulmayacağımız, planlı ve art niyetli kampanyalarla doğru bildiğimizi eğri zannetmeyeceğimiz iyi bilinmelidir. 
     MHP, Türkiyemizin hassasiyetlerini vurgularken ve Birlik yönetiminin art niyetli ve tutarsız politikalarını eleştirirken ne kadar samimi ve kararlı ise AB üyeliğine tam üyelik hedefini ilke olarak benimsediğini ifade ederken de aynı ölçüde kararlı ve samimidir. İşte bazı çevrelerin, kronik MHP karşıtlarının anlayamadığı veya anlamak istemediği temel husus budur.'' 
     
     ''KARARIMIZ KESİN VE DEĞİŞMEYECEK'' 

     Bahçeli, 57. Hükümet döneminde Avrupa-Türkiye ilişkilerinde atılan önemli ve cesur adımları alkışlayanlar ile bugün milli hassasiyetler konusunda sergiledikleri duruşu karalamaya çalışanların aynı çevreler olduğunu söyledi. Devlet Bahçeli, sözlerini şöyle sürdürdü 
     ''Bu tablo karşısında cevaplandırılması gereken bazı kritik soruların, aydınlanması gereken bazı noktaların bulunduğu aşikardır. 
     Biz hiçbir zaman sadece AB'yi değil, herhangi bir uluslararası ilişki ve projeyi bir iman alanı , bir mahkumiyet ilişkisi olarak görmedik. Bundan sonra da görmeyeceğiz. 
     Böyle bir uluslararası ilişki anlayışının, meselenin daha en başında teslimiyeti ifade edeceğini, ilişkilerin tek taraflı olarak muhataplarımızın inisiyatifinde terk edilmesi anlamına geleceği yeterince açıktır. Türk milliyetçilerinin böyle bir yaklaşımı kabul etmesi ve bu tür politikayı benimsemesi tabii ki mümkün değildir. Bunun adına ne denirse densin, bizim bu temel bakışımız ve kararımız kesindir ve değişmeyecektir.'' 
     
     ''BAŞ AKTÖR'' 

     Türkiye-AB ilişkilerinde sorunların hep Türkiye'den kaynaklandığına ilişkin bir kabul olduğunu ifade eden Bahçeli, sözlerini şöyle sürdürdü 
     ''İlişkiler çoğu zaman körler ve sağırlar diyaloguna dönmüş, bazen de kopma noktasına gelmiştir. Zaman zaman da bayram havası estirilmeye çalışılmış, toplumda gereksiz beklentiler yaratılarak iç politikada oya tahvil etme hesapları yapılmıştır. 
     Bu dönemlerin ve şartların hem mimarları hem de kahramanları olanlar, bugün de benzeri bir oyunu sergilemeye çalışmaktadırlar. Bilinmelidir ki, MHP böyle bir AB oyununda ne baş aktör ne de figüran olarak rol almayacaktır. Parti olarak AB'ye üyelik konusunda temel inancımız ve görüşümüz şudur 
     Milliyetçi Hareket, Avrupalı muhataplarımızın Türkiye'nin üyeliği karşısında daha açık, dürüst ve kararlı bir politika izlemesini temin etmek için gerekli uyarıları yapmayı milli görev kabul edecektir.'' Bahçeli, Avrupa Birliği'nin AB Türkiye konusunda kafasının karışık olduğunu söyledi. 
     Bahçeli, MHP TBMM Grup toplantısında yaptığı konuşmada, AB-Türkiye ilişkilerine ilişkin değerlendirmelerde bulundu. 
     ''Ülkemizde yürütülen tartışmaların ve kampanyaların boyutlarına ve arka planlarına ayrıntılı biçimde temas etmeyeceğim. İdam cezasının hemen ve tamamen kaldırılmasını arzulayanların kendi aralarında yürüttükleri zikzaklarla dolu görüş ve beyanlara değinmeyeceğim'' diyen Bahçeli, AB yönetimlerinin Türkiye'ye karşı ''tutarsız ve çirkinliklerle'' dolu diye tanımladığı politikalarından örnekler aktardı. 
     Bahçeli, Karma Parlamento Komisyonu'nun 18 Haziran'da yapılan toplantısında sözde Sürgündeki Kürt Parlamentosu'ndan iki temsilcinin alınmak istendiğini belirterek, komisyonun Hollandalı Eşbaşkanı Joost Lagendijk'in tavrını eleştirdi. Bahçeli, Lagendijk'in, ''Türkiye'nin bölücü, yıkıcı terör örgütleriyle diyaloga girmediği sürece Kopenhag Kriterleri'ni yerine getirmiş sayılmayacağı'' şeklindeki sözlerine dikkati çekti. 
     Hiçbir Türk'ün ''böyle bir çirkinliği kabul edemeyeceğini'' söyleyen Bahçeli, ''Aslında bu rezalet ve çarpıklık yeni de değildir. Karma Parlamento Komisyonu Başkanı olan parlamenterin daha önce verdiği demeçler de bariz çelişkiler içermekte ve bölücü terör örgütünün yönlendirmesine ne kadar açık olduklarını göstermektedir'' dedi. 
     Bahçeli, aynı Hollandalı parlamenterin, kısa bir süre önce bir Türk gazetesine verdiği demeçte de ''KADEK'in terör listesine alınmaması gerektiğini'' ifade ettiğini hatırlattı. 
     
     ''TESLİMİYETÇİ ZİHNİYETLER'' 

     Bu tür birçok örnek bulunduğunu, ''ikiyüzlü ve tutarsız yaklaşımların kendini açıkça belli ettiğini'' anlatan Bahçeli, benzeri durumun Avrupa Parlamentosu'nun Türkiye hakkında aldığı kararlarda da kendini gösterdiğini söyledi. Bahçeli, ''Teslimiyetçi zihniyetler açısından pek bir değer ifade etmese bile milletimizin bilmesi ve partimizin haklı ve gerçekçi yaklaşımının daha iyi anlaşılabilmesi için bir noktaya daha işaret etmek istiyorum'' dedi. 
     Bahçeli, Avrupa Parlamentosu'nda Ekim 2001'de ''son yılların en ılımlı raporu'' denilen Türkiye İlerleme Raporu'nu kabul ettiğini belirterek, bu görüşmeler sırasında Fransız ve Yunanlı parlamenterlerin desteklediği Ermeni soykırım iddiasına ilişkin bir önergenin de kabul edilmediğini kaydetti. 
     Aynı parlamentonun bundan dört ay sonra ''Türkiye'ye saygısızlık'' anlamına gelecek yeni bir karara imza attığını anlatan Bahçeli, Ermeni soykırım iddialarının tanınmasının, ayrıca HADEP soruşturmalarını durdurulması ve partinin kapatılmamasının istendiğini söyledi. 
     
     ''GÖNÜLLÜ MAYIN DÖŞÜMEYE ÇALIŞMAK'' 

     ''Görüldüğü gibi, Avrupa Parlamentosu dört ay içinde birbirinden tamamen farklı olan iki karar alabilmekte, ülkemizde birçok haksız talepte bulunmakta ve beklenti içine girmektedir'' diyen Bahçeli, şöyle konuştu 
     ''Şimdi sormak lazımdır bütün bunlar kafa karışıklığının, Türkiye karşısında önyargılı politikanın somut göstergesi değil midir Bütün bunlar ülkemizin önüne her an yeni ön şartların konabileceğinin açık işaretleri değil midir Böyle bir zihniyet yapısına sahip bir Avrupa Parlamentosu'nun Türkiye'nin üyeliğine sıcak bakması ne kadar mümkündür Bütün bunları göz önüne alarak gerçekçi bir AB politikası geliştirmek tam üyelik karşıtlığı mıdır Yoksa ülkemizde birileri bazı hassas ve kritik konuları bilerek, ön plana çıkartmakta ya da Türkiye'nin yoluna gönüllü olarak mayınlar mı döşemeye çalışmaktadır '' 
     
     ''ÇARPIK ZİHNİYET'' 

     Devlet Bahçeli, bu tür soruların sayısının oldukça fazla olduğunu belirterek, şunları kaydetti 
     ''Ancak meseleye çok yönlü ve gerçekçi bir perspektiften yaklaşamayanlar için bu sorular maalesef pek fazla bir önem taşımamaktadır. Aslında buna da çok şaşırmamak gerekir. Çünkü kraldan fazla kralcı olanlardan duyarlı ve hakkaniyetli bir tavır beklemek aşırı iyimserlik olacaktır.'' Bahçeli, AB'nin Sevilla Zirvesi'de de ''aynı çarpık zihniyetin kendini belli ettiğini'' dile getirerek, ''Zirve sonrasında yayınlanan bildirinin ülkemiz ile ilgili bölümünde önceki Laeken Zirvesi'nde yer alan ifadelerden farklı bir yaklaşım ortaya konulamamıştır'' dedi. 
     İspanya Dışişleri Bakanı'nın ''Türkiye özendirilmeli, Kopenhag Kriterleri'ni yerine getirdiğinde müzakere tarihi verilmelidir'' sözlerinin AB bürokratlarının yanı sıra başta Almanya Başbakanı ve diğer ülkelerin yöneticileri tarafından tekzip edildiğini kaydeden Bahçeli, ''Bu örnek de göstermektedir ki, AB'nin Türkiye konusunda kafası karışıktır. Türkiye karşısında bir türlü dostça ve dürüstçe bir politika geliştirememektedir'' şeklinde konuştu. 
     
     ''TÜRKİYE İÇİN VARIZ'' 

     Bahçeli, AB yönetiminin Türkiye'ye rağmen Kıbrıs Rum yönetimini tam üye yapmak istediğini belirterek, bu durumdan Türkiye'yi dikkate almak istemediği, Kıbrıs Türk Toplumu'nun varlığını ve hakları yok saymaya devam ettiği sonucunun çıktığını söyledi. 
     AB yönetiminin bu konudaki tek yanlı ve dayatmacı tutumundan vazgeçmesi gerektiğini belirten Bahçeli, ''Bu bağlamda Türkiye içindeki teslimiyetçi çevrelerin de böyle bir manzara karşısında durumlarını süratle gözden geçirmesi gerekir'' dedi. 
     Türkiye'ye rağmen Kıbrıs Rum Yönetimi'nin ısrarla AB'ye üye yapılmak istenmesinin birliğin ''ülkemize önem ve değer vermediğini'' gösterdiğini savunan Bahçeli, şunları söyledi 
     '' Türkiyemizin, Rum Yönetimi'nin üyeliği sonucunda Yunanistan'dan sonra ikinci bir veto kalkanı ile karşı karşıya kalacağı kesindir. 
     Ama sonuç ne olursa olsun, bizler milli davamız olan Kıbrıs'a sonuna kadar sahip çıkmaya devam edeceğiz. 
     Türk Milleti'nin menfaatleri için mücadele eden, onurlu ve şerefli bir devlet adamı olan sayın Rauf Denktaş'ın da sonuna kadar yanında olacağız. 
     Eğer birlik yönetimi Türkiye'nin üyeliğini arzu ediyorsa yapacağı tek şey vardır O da Kıbrıs Rum Yönetimi'nin üyeliğini ertelemesi ve Türkiye ile üyelik müzakerelerine bir an önce başlamasıdır. 
     Bütün bu gerçekler karşısında partimizin tutarlı tavrını yalan yanlış bilgilerle ve ön yargılarla eleştirmeye çalışanların durumunu ise milletimiz tabii ki, en iyi şekilde değerlendirecek ve gereğini yapacaktır. Bizler de en engin Türkiye sevgimizin gereği olarak gerçekleri haykırmaya devam edeceğiz. Çünkü biz sadece Türkiye için varız, Türk Milleti'nin birliği ve geleceği için buradayız. Çünkü biz milli şerefimiz ayyıldızlı bayrağımızın anlamını ve değerini çok iyi biliyoruz. '' Bahçeli, MHP'nin dürüst ve samimi bir politika izlediğini de bildirerek, ''Türkiye için var olduklarını, Türk Milleti'nin birliği ve geleceği için burada olduklarını'' sözlerine ekledi. 
     





</TEXT>
</DOC>
