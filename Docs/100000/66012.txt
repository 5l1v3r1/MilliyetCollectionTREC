<DOC>
<DOCNO> 66012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun11.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemeyi basan yüzlerce Filistinli sanıkları öldürdü 
</HEADLINE>
<TEXT>

     Batı Şeria'nın Cenin kentinde bir Filistin güvenlik mahkemesini basan yaklaşık 300 Filistinli, ilk belirlemelere göre 2 sanığı öldürdü. 
     Görgü tanıkları, Koruyucu Güvenlik Servisi'nde çalışan Usame Kmeyl'i 4 gün önce öldürmekle suçlanan sanıklara açılan ateşte, ağır yaralanan bir sanığın da hastaneye kaldırıldığını bildirdiler. 
     Davanın görüldüğü Ticaret Odası'nın önünde toplanan kalabalığın, polis engelini aşarak binaya girdiği, duruşmanın yapıldığı 3. kata çıktığı ve etrafa ateş açtığı belirtildi. 
     Kalabalığın, daha sonra havaya ateş ederek, sanıkların cesetlerini yollarda sürükledikleri belirtildi. 
     Usame Kmeyl, İsrail'e karşı ilk intifadanın başladığı 1980'lerin sonuyla 1990'ların başında İsrail ile işbirliği yaptığından şüphelenilen birçok kişiyi öldürmüştü. 
     Bunun, Filistin Yönetimi'nin kurulduğu 1994 yılından bu yana düzenlenen en kanlı saldırı olduğu sanılıyor. 
     






</TEXT>
</DOC>
