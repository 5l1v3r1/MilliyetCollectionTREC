<DOC>
<DOCNO> 85082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo02.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda ev sahibi takımlar neden avantajlı 
</HEADLINE>
<TEXT>

     Futbolcu, kendi sahasında niçin daha iyi oynar Ev sahibi takımın, rakibi karşısında neden avantajlı olduğu, İngiltere'de yapılan bir araştırmayla açıklandı. 
     ''bizimklinik.com'' sitesinde yeralan araştırmada, İngiliz Psikoloji Cemiyeti'nin Blackpool kentinde yapılan yıllık konferansında ilginç bir çalışmanın sonuçları açıklandı. North Umbria Üniversitesi'nden Dr.Sandy Wolfson ve Dr.Nick Neave, İngiltere Süper Premier Ligi'nde mücadele eden bir takımın oyuncularındaki testosteron erkeklik hormonu düzeyini antrenmanlarda, deplasmanlarda ve kendi sahalarında yaptıkları maçlarda ölçtü. 
     Adı açıklanmayan takımın oyucuları üzerinde yapılan ölçümler, ilginç sonuçlar ortaya koydu. Ölçümlerde, futbolcuların erkeklik hormonu, kendi sahalarında yaptıkları maçlarda önemli oranda arttı. 
     Bir futbol kulübünün ümit takımı üzerinde yapılan ölçümler ise ''ezeli rakiplerle'' yapılan maçlarda da testosteronun, yani erkeklik hormonunun ciddi bir artış gösterdiğini belirledi. Daha sıradan rakiplerle yapılan maçlarda ise bu artış görülmedi. 
     Çalışmayı yürüten 2 uzmandan Dr.Neave, kulüplerin bu araştırma sonuçlarına büyük ilgi gösterdiklerini, özellikle erkeklik hormonunun performansı etkileyecek optimal düzeyinin ne olduğunu öğrenmek istediklerini bildirdi. 
     
     EN ERKEK KALECİ 

     Uzmanlar, futbolcuların kendi sahalarında daha iyi performans göstermesinin nedenini anlamaya çalışırken, hayvanlar dünyasından örnekler veriyor. 
     Bazı bilim adamları, kendi bölgesini koruyan bir hayvanın daha iyi dövüştüğünü hatırlatarak, aynı olgunun insanlar için de geçerli olabileceğini vurguluyor. 
     Yapılan çalışmada, bu görüşe destek veren sonuçlar alındı. Oyuncular arasında erkeklik hormonu en fazla artan, bir bölgeyi korumak içgüdüsüne en fazla sahip olan oyuncu, yani kaleci oluyor. 
     Konferanstaki tartışmalar sırasında, Fransa'da yapılan son Dünya Kupası Finalleri sırasında yapılan bir başka çalışma hatırlatıldı. Bu çalışmaya göre, taraftarlardaki hormon düzeyi de takım kazanınca artıp, kaybedince azalıyor. 
     
     HIRÇINLIĞA ETKİSİ YOK 

     Erkeklik hormonundaki artışla saldırganlık arasındaki ilişki ise çalışmada net olarak kurulamadı. 
     Araştırmacılar, futbolcuların kırmızı kart görmesiyle hormon düzeyleri arasında ise bir neden-sonuç ilişkisi kuramadı. 
     





</TEXT>
</DOC>
