<DOC>
<DOCNO> 63626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sonspo14.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Denizlispor'dan çekiniyor 
</HEADLINE>
<TEXT>

     Lig lideri Galatasaray, yarın Denizlispor ile yapacağı maç için bu kente gitti. 
     Son çalışmasını bu sabah basına kapalı olarak gerçekleştiren sarı-kırmızılı ekipte, sarı kart cezalısı Bülent Akın ve sakatlığı süren Vedat dışında eksik oyuncu bulunmadığı bildirildi. 
     Galatasaray'ın, Denizlispor karşısına Mondragon, Capone, Bülent Korkmaz, Emre, Ayhan, Berkant, Batista, Hasan, Ergün, Sergen ve Ümit Karan muhtemel 11'i ile çıkması bekleniyor. 
     Denizli Atatürk Stadı'nda saat 20.00'de başlayacak ve Digitürk Lig TV'den naklen yayınlanacak maçı hakem Murat Ilgaz yönetecek. 
     
     Albayrak "Gece rüyalarıma girdi" 
     Galatasaray Kulübü Futbol Komitesi Üyesi Abdurrahim Albayrak, Denizlispor deplasmanının kendileri için çok zor geçeceğini belirterek, ''Rakibimizden çekiniyorum. Gece rüyalarıma girdi'' dedi. 
     Denizlispor'un, Yimpaş Yozgatspor'u deplasmanda yenme başarısını gösterdiğini hatırlatan Albayrak, Yimpaş Yozgatspor gibi güçlü bir takımı Yozgat'ta yenmek, her takıma nasip olmayan bir iş. Umarım iyi oynayan ve 3 puanı alan takım biz oluruz. Ama korkuyor, çekiniyorum'' diye konuştu. 
     Liderliklerini devam ettirebilmek için kazanmaları gerektiğini ifade eden Albayrak, sakat oyuncuları bulunmadığını ve çok iyi düzeydeki takımına güvendiğini söyledi. 
     
     Sergen'in bonservisi 
     Abdurrahim Albayrak, Sergen'in bonservisini alabilmek için Siirt Jet-Pa Spor Kulübü Başkanı Takiddin Yarayan ile görüşmelerini sürdürdüğünü de kaydederek, ''Başkan'ı aradım. Kısa zamanda krizleri çözüyoruz. Bu işi hallederiz. Sergen'in bonservisi Galatasaray'da olursa, oyuncumuzun da kafasında sorun kalmaz. Denizli'den döndükten sonra bu işi bitiririz'' diye konuştu. 
     Fatih Akyel konusunda Fenerbahçe ile anlaştıklarını, görüşmelerin dostluk çerçevesinde geçtiğini belirten Albayrak, Fenerbahçe'ye yetki belgesini verdiklerini, ancak bu oyuncu için İspanya'nın Real Mallorca Kulübü'ne karşı başlattıkları hukuki mücadelenin devam edeceğini söyledi. 
     Albayrak, Hakan Ünsal sorununun da bu hafta içinde tamamen çözüme kavuşmuş olacağını sözlerine ekledi. 
     






</TEXT>
</DOC>
