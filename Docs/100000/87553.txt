<DOC>
<DOCNO> 87553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur02.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Melek ve cinler" masal varlıkları mı 
</HEADLINE>
<TEXT>

     AK Parti Samsun Milletvekili Musa Uzunkaya, THY tarafından uçaklarda yolculara sunulan Skylife adlı dergide çıkan yazıda ''melek ve cinlerin aslında var olmayan masal varlıkları'' diye tanımlanmasına tepki gösterdi. 
     Uzunkaya, Devlet Bakanı Yılmaz Karakoyunlu'nun cevaplandırması istemiyle TBMM Başkanlığı'na sunduğu soru önergesinde, sözkonusu yazının, ''dine ve dince kutsal sayılan şeylere hakaret etme'' fiilini içerdiğini savunarak sorumlular hakkında yasal yollara başvurulmasını istedi. 
     Bakan Karakoyunlu ise sözkonusu yazının, bir güzel sanatlar makalesi olduğunu ve konunun uzmanı Mimar Sinan Üniversitesi Güzel Sanatlar Fakültesi Öğretim Üyesi Prof. Dr. Aydın Uğurlu tarafından yazıldığını bildirdi. Karakoyunlu, yazının, Skylife dergisinin Yazı Kurulu tarafından dini açıdan değil, folklorik ve sanatsal öğeler açısından ele alınarak değerlendirildiğini, gerek ulusal gerek evrensel kültürdeki çeşitliliği yansıtması ve sanatsal değeri bakımından da yayına değer bulunduğunu belirtti. 
     THY Genel Müdürlüğü'nce, esasen dinsel içerikli değil tamamen görsel ve sanatsal yanı dikkate alınarak dergide yer verilmiş olan yazının, kesinlikle dinsel inançların zedelenmesi veya hakaret amacının bulunmadığını kaydeden Karakoyunlu, soru önergesindeki hususların bundan sonraki yayınlarda daha fazla hassasiyetle takip edileceğini bildirdi. 
     Prof. Dr. Aydın Uğurlu da yaptığı açıklamada, yazıyı hazırlarken bir çok bilimsel eserden yararlandığını vurguladı. Prof. Dr. Uğurlu, sözkonusu makaleyi, okuyucuya, ''masallarda anlatılan varlıkların İslam mitolojisi ve diğer kültürler ile etkileşimini tarihteki görsel örnekler ve evrensel değerler ile tanıtmak'' düşüncesiyle kaleme aldığını kaydetti. 
     





</TEXT>
</DOC>
