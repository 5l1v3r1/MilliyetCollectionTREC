<DOC>
<DOCNO> 96875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/ekonomi/aeko.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB yek n siyaset 
</HEADLINE>
<TEXT>

Türkiye’nin en büyük işadamı örgütlerinden TOBB’un yaklaşık 30 üyesi önümüzdeki seçimlerde değişik partilerden siyasete girmeye hazırlanıyor 
     EYLEM TÜRK 

     Türkiye’nin önde gelen iki işadamı örgütünden TÜSİAD üyeleri siyasete girme konusunda hevesli gözükmezken, Türkiye Odalar ve Borsalar Birliği’ne TOBB bağlı 30’a yakın oda ve borsa başkanı 3 Kasım tarihinde yapılacak erken seçim öncesi siyasete girmek için kolları sıvadı. 
     İş dünyasının sorunlarının çözümünde daha etkin rol alabilmek için Meclis’e gireceklerini açıklayan işadamları, "Önümüzdeki dönem elimizi taşın altına sokacağız" diyor. Aktif siyasete hazırlanan işadamları arasında, sadece TOBB yönetiminden üç isim bulunuyor. Bunlar arasında, Giresun Ticaret ve Sanayi Odası Başkanı İbrahim Yamak, Denizli Ticaret Odası Başkanı Nail Kalemci, Bursa Ticaret ve Sanayi Odası’ndan İlhan Parseker bulunuyor. Yönetim Kurulu’ndan bu üç üyenin milletvekilliğine adaylıklarını DYP’den koyması bekleniyor. 
     
     Ağırlık DYP diyor 
     Siyasete girmeye hazırlanan diğer oda başkanlarının çoğunluğu da, adaylığını DYP’den koyacaklarını söylüyor. Bu arada geçtiğimiz günlerde hangi partiden olursa olsun Meclis’e girmek isteyen bütün başkanlarına destek vereceğini açıklayan TOBB Başkanı Rifat Hisarcıklıoğlu’nun da başkanları partilerine takdim edeceği belirtiliyor. 
     Siyasete girmeye hazırlanan diğer oda ve borsa başkanları arasında ise İzmir Ticaret Odası Başkanı Ekrem Demirtaş, İzmir Ticaret Odası Meclis Başkanı Necip Kalkan, Nevşehir Ticaret ve Sanayi Odası Başkanı Arif Parmaksız, Adıyaman Ticaret ve Sanayi Odası Başkanı Zafer Ersoy, TOBB eski Yönetim Kurulu Üyesi EBSO eski Başkanı Atıl Akkan, Kırklareli Ticaret ve Sanayi Odası Başkanı Hasan Buzol, Erzurum Ticaret ve Sanayi Odası Başkanı Lütfü Yücelik, Hakkari Ticaret ve Sanayi Odası Başkanı Ahmet Şen, Konya Ticaret Odası Yönetim Kurulu Üyesi Hüsnü Mutluer bulunuyor. 
     
İtalyanlara özeniyorlar      Önümüzdeki dönem TOBB camiasından siyasete girmek isteyenlerin sayısında önemli bir artış olduğunu belirten oda başkanları, bu durumu İtalya örneği ile açıklıyor. 
     Önümüzdeki dönem TOBB camiasından en az 30 ismin siyasette yer alacağını belirten oda başkanları, "İtalya’nın yönetiminde de işadamları var. Türkiye’de neden olmasın. İtalyan Başbakanı da bir işadamı. Siyasette bir kere de işadamları denensin" diyor. 
     Geçen yıl İtalya’da yapılan seçimleri, medya imparatoru Silvio Berlusconi liderliğindeki merkez sağ blok Forza İtalya kazanmıştı. Berlusconi, "Eğer kazanırsam, İtalya’yı anonim şirket gibi yöneteceğim" demişti. 
     Siyasete hazırlanan oda başkanları da bu nedenle işadamlarının mutlaka siyasette olması gerektiğini düşünüyor. Başkanların ortak görüşü, işadamlarının seri karar almakta, pratik yol bulmakta, olayların üzerine gitmekte azimli olduğu yönünde. Bir diğer görüş de mevcut ekonomik sorunların, kendilerini siyasete girmeye ittiği şeklinde. Bazı oda başkanları da, "Elimizi taşın altına koymazsak eleştirmeye de hakkımız yok" diyor. 
     
Önce yasa sonra siyaset      Görüştüğümüz bazı işadamları da seçim ve siyasi partiler yasası değişirse siyasete girmeyeceklerini söyledi. Bunlar arasında Tokat Ticaret ve Sanayi Odası Başkanı Orhan Sarıtaşlı bulunuyor. ATO Başkanı Sinan Aygün de yeni dönemde siyasete sıcak bakan işadamları arasında. Aygün, durumu değerlendirdiğini söylerken ASO Başkanı Zafer Çağlayan ise, partilerden yoğun teklif aldığını belirtti. Trabzon Ticaret ve Sanayi Odası Başkanı Şadan Eren de oda başkanlığının önemli bir görev olduğunu belirtirken, "Siyasi görev verilirse buna hazırım" dedi. 
     



 EKONOMİ 























</TEXT>
</DOC>
