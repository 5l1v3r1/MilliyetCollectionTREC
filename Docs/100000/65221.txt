<DOC>
<DOCNO> 65221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sonspo05.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Lakers toparlanıyor...Orlando'yu rahat geçtiler 
</HEADLINE>
<TEXT>

     ABD Profesyonel Basketbol Ligi'nde NBA , 13. hafta mücadelesine, bu sabaha karşı yapılan 5 maçla devam edildi. 
     Son 2 sezonun şampiyonu ve Pasifik Grubu 2.si Los Angeles Lakers, deplasmanda Orlando Magic'i farklı skorla yenerek, 43. maçında 31. 
     galibiyetini elde etti. 
     Karşılaşmada konuk ekibi galibiyete taşıyan isimler olarak, 30 sayı, 14 ribaunt ve 4 asistle ünlü pivot Shaquille O'Neal, 23 sayı, 8 ribaunt ve 4 asistle Kobe Bryant, 13 sayı ve 6 ribauntla da Devean George dikkati çektiler. 
     Ev sahibi ekipte ise Tracy McGrady, 22 sayı ve 10 ribaunt, Pat Garrity 22 sayı ve Mike Miller da 13 sayı, 5 ribaunt ve 6 asistlik performans göstermesine karşın farklı skorlu yenilgiyi önleyemediler. 
     Geçen sezonun finalisti Philadelphia 76'ers ise kendi sahasında Minnesota Timberwolves engelini, ligin sayı kralı olan sporcusu Allen Iverson'ın 38 sayısıyla geçti. Ev sahibi ekipte ayrıca Derrick Coleman, 18 sayı ve 9 ribaunt, Matt Harpring, 16 sayı ve 9 ribaunt, Kongolu pivot Dikembe Mutombo da 10 sayı ve 11 ribauntla galibiyete katkı yaptılar. 
     Konuk ekipte ise Wally Szczerbiak, 31 sayı ve 5 ribauntluk performansı, galibiyete yetmezken, Kevin Garnett, 18 sayı ve 9 ribaunt, Joe Smith, 7 sayı ve 13 ribaunt, Sloven pivot Radoslav Nesteroviç de 12 sayı ve 12 ribauntla oynadılar. 
     Öte yandan Utah Jazz'ın, kendi sahasında Chicago Bulls'a üstünlük sağladığı maçta 18 sayı kaydeden Utah Jazz'ın ''postacı'' lakaplı ünlü forveti Karl Malone, kariyerindeki 34 bininci sayıya ulaştı. Malone böylece, ligde tüm zamanların en fazla sayı atan oyuncuları listesinde Kerim Abdülcabbar'dan sonra 2. sıraya yükseldi. Ancak Malone'un, Abdülcabbar'ı geçebilmesi için 4 bin 388 sayı daha atması gerekiyor. 
     Lige, yarın sabaha karşı yapılacak 7 maçla devam edilecek. 
     NBA'de, günün maçlarında alınan sonuçlar şöyle 
     
     
Philadelphia 76'ers 96 - Minnesota Timberwolves 91 Indiana Pacers 83 - Memphis Grizzlies 82 Detroit Pistons 88 - Atlanta Hawks 71 Orlando Magic 93 - Los Angeles Lakers 111 Utah Jazz 90 - Chicago Bulls 78 
     






</TEXT>
</DOC>
