<DOC>
<DOCNO> 83446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko08.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketiciler belediyeler ve Tarım Bakanlığı'nı göreve çağırıyor 
</HEADLINE>
<TEXT>

     Tüketicileri Koruma Derneği Genel Başkanı Necati Yentürk, sebze ve meyvede hormon ve ilaç kullanımı iddialarıyla ilgili olarak, Tarım ve Sağlık bakanlıkları ile belediyeleri tüketicilerin ''sağlık'' ve ''güvenlik'' haklarını korumak için göreve çağırdı. 
     Yentürk, düzenlediği basın toplantısında, Almanya'ya ihraç edilen biberlerde tarımsal ilaç artığı çıkmasıyla gündeme gelen konunun insan sağlığı açısından büyük önem taşıdığını belirtti. 
     Olayın benzerinin Çernobil'deki patlamadan sonra da yaşandığı öne süren Yentürk, halkın önüne bilimsel araştırma sonuçlarıyla çıkılmasını istedi. 
     Yentürk, beslenmedeki riskin en aza indirilebilmesi için çiftçi eğitimine önem verilmesi, hormon ve zirai ilaç kullanımının periyodik olarak denetlenmesi, eko tarıma ağırlık verilmesi için çalışmalar yapılması gerektiğini kaydederek, şöyle konuştu 
     ''Tarım ilacı kalıntısı ve hormon testlerinin hızlı ve sağlıklı bir şekilde yapılabilmesi için laboratuvarlar araç-gereç yönünden güçlendirilmeli ve bu görevi yapacak elemanlar eğitilerek sayısı arttırılmalıdır. 
     Tarım ve Sağlık bakanlıkları ile belediyelere de şu çağrıda bulunuyoruz tüketicinin sağlık ve güvenlik hakkına uygun tarım ürünü üretimi ve pazarlamasını sağlamak sizlerin görevidir. Türeticinin sağlık ve güvenlik hakkına saygılı olunuz ve görevinizi yapınız.'' 
     





</TEXT>
</DOC>
