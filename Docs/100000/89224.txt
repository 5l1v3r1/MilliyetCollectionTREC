<DOC>
<DOCNO> 89224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko13.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayında en çok Euro kazandırdı... 
</HEADLINE>
<TEXT>

     Bu yılın Mayıs ayında, bir önceki aya göre en yüksek reel getiriyi yüzde 9.2 ile Euro sağladı. 
     Devlet İstatistik Enstitüsü DİE verilerine göre, seçilmiş finans yatırım araçları içinde, Toptan Eşya Fiyat Endeksi TEFE ile indirgendiğinde mevduat faizi yüzde 3.4, külçe altın yüzde 3.5, dolar yüzde 5.4 kazandırırıken, Euro'nun getirisi yüzde 9.2 oldu. Borsa ise yüzde 6.4 ile yatırımcısını zarar ettirdi. 
     Tüketici Fiyatları Endeksine TÜFE göre indirgendiğinde de, Mayıs ayında mevduat faizi yatırımcısına yüzde 3.2, külçe altın yüzde 3.3, dolar yüzde 5.2 oranında kazanç sağladı. Euro yüzde 8.9 reel getiri sağlarken, borsa yüzde 6.6 oranında kaybettirdi. 
     
     YILIN GÖZDESİ İSE MEVDUAT FAİZİ 
     2001 Mayıs ile 2002 Mayıs aylarını kapsayan yıllık bazda ise TEFE bazında enflasyondan arındırıldığında, sadece mevduat faizi artıda kaldı. 
     Söz konusu dönemde, mevduat faizi yüzde 2.8 oranında reel getiri sağlarken, diğer yatırım araçlarının tamamı zarar ettirdi. Borsa, yıl toplamında yüzde 37.8 ile reel bazda en fazla yatırımcısını zarar ettiren yatırım aracı oldu. Dolar yüzde 17.6, euro yüzde 13.9, altın da yüzde 7.5 oranında kaybettirdi. 
     TÜFE bazında indirgendiğinde de söz konusu 12 ayda, bu kez mevduat faizinin yüzde 5 reel getiri sağladığı dikkati çekti. 
     Bu dönemde reel bazda Borsa yüzde 36.5, dolar yüzde 15.9, euro yüzde 12.1, altın ise yüzde 5.5 oranında yatırımcısına zarar ettirdi. 
     





</TEXT>
</DOC>
