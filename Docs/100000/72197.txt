<DOC>
<DOCNO> 72197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo18.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pele "Çin, Türkiye'ye göre Dünya Kupası'na daha hazırlıklı.." 
</HEADLINE>
<TEXT>

     Efsanevi futbolcu Pele, 2002 Dünya Kupası'nda Brezilya'nın birinci turdaki rakiplerini değerlendirirken, Çin'in Türkiye ve Kosta Rika'ya göre daha hazırlıklı olduğunu söyledi. 
     Şangay'da bir basın toplantısı düzenleyen Pele, grupta büyük bir olasılıkla Çin'in tura daha yakın olduğunu belirterek, ''Çin, Kosta Rika'ya göre daha iyi hazırlanmış durumda. Türkiye için de aynı şeyi düşünüyorum. Çin'in Teknik Direktörü Bora Milutinoviç ile görüştüm. 
     Kendisi de grupta Brezilya ile mücadele edeceklerini söyledi'' diye konuştu. 
     Pele, 4 kez Dünya Kupası'nı kazanan Brezilya'nın şansıyla ilgili olarak da, futbolcuların çoğunun Avrupa'da top koşturmaları ve maçlardan birkaç gün önce biraraya gelmesinin ve teknik direktör değişikliklerinin dezavantaj olduğunu belirtti. 
     Pele, dünyanın en iyi futbolcularının Brezilyalılar olduğunu ancak bunların birarada oynama şansı bulmaları halinde iyi bir milli takıma sahip olacaklarını söyledi. 
     Brezilya'nın, özellikle futbolcuların uzun süren sakatlıkları, teknik direktör sorunları, takım oluşturma sırasındaki tartışmalar çoğu başka kıtalarda oynayan futbolcuların kulüpleriyle yaşanan anlaşmazlıklar, büyük sorunu olarak gösteriliyor. 
     1958, 1962 ve 1970 yıllarında Dünya Kupası'nı alan Brezilya'da 
     forma giyen Pele, ''Biz her zaman finalde olacağımızı düşünürüz. Ancak bütün bu sorunlar, Brezilya'yı önceki gibi şanslı göstermiyor'' dedi. Pele, kupa için Arjantin, İngiltere, Portekiz ve Fransa'yı favori olarak gördüğünü söyledi. 
     






</TEXT>
</DOC>
