<DOC>
<DOCNO> 61622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur04.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin geçen kış trene yöneltti 
</HEADLINE>
<TEXT>

     Yurtta etkisini sürdüren ağır kış koşulları ulaşımda kendisini özellikle şehirlerarası yollarda hissettiriyor. Karayollarındaki olumsuz koşullar, yolculukta trenleri tercih edenlerin sayısını da artırdı. 
     Yoğun kar yağışından dolayı karayollarında seyahat etmekten çekinen ve özellikle zorunlu olmadıkça şehirlerarası yolculuklara çıkmayan vatandaşlar, şehirlerarası ulaşımda şimdi demiryolunu tercih etmeye başladı. 
     Kar yağışında araçların sık sık mahsur kaldığı ve trafik kazalarının arttığı kış mevsiminde, daha güvenli ve konforlu olması nedeniyle tren yolculukları uzun yolculuklarda tercih nedeni oldu. 
     Devlet Demir Yolları Erzurum Gar Müdürü Ahmet Başar, A.A muhabirinin sorusunu yanıtlarken, bu yıl kış mevsiminin ağır geçmesiyle birlikte tren yolculuğu yapan kişi sayısında önemli bir artış görüldüğünü belirterek, insanların tren seyahatlerinde artık kendilerini daha güvende hissettiklerini söyledi. 
     Kış mevsiminin gelmesiyle beraber Erzurum'da tren yolculuklarında yüzde 90 oranında artış kaydedildiğini anlatan Başar, kış şartlarından en az etkilenen ulaşım aracının tren olduğunu söyledi. 
     Karayollarında ulaşımın çok güç sağlanabildiğini, bazen Ankara'dan bir otobüsle aynı saatte hareket eden yolcu treninin, gideceği yere daha önce ulaştığını ifade eden Başar, bu durumu gözönünde bulunduran vatandaşların tren yolculuğunu tercih ettiğini vurguladı. 
     Bu arada, uzun süredir kalabalık görüntülere rastlanmayan tren garları da artık terminalleri aratmıyor. 
     Treni sabırsızlıkla bekleyen vatandaşların oluşturduğu görüntü, yıllar önce trenin alternatifsiz ulaşım aracı olduğu dönemlerden kalan ve Gar Müzesi'nde yer alan fotoğrafları anımsatıyor. 
     






</TEXT>
</DOC>
