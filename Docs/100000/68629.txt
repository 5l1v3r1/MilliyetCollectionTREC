<DOC>
<DOCNO> 68629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sondun04.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kulelerin enkazında bulunan mallar açık arttırmada 
</HEADLINE>
<TEXT>

     ABD'de 11 Eylül saldırıları sırasında yıkılan New York'taki Dünya Ticaret Merkezi'nin enkazında bulunan mallar, açık artırma sitelerinin gözdesi haline geldi. Bu mallara, bu sitelerde giderek daha fazla rastlanmaya başladı. 
     Amerika'nın en büyük internet açık artırma sitesi olan e-Bay, saldırı sonrasında bu tür malların açık artırmayla satılmasına, sadece saldırı kurbanlarına yardım amacıyla izin verdiğini bildirmiş ve bu yoldan yaklaşık 10 milyon dolar sağlanmıştı. Ancak e-Bay'in koyduğu kısıtlamanın 31 Aralık 2001 tarihinde sona erdiği bildirildi. 
     Bu tarihten sonra enkazda bulunan mallar, internetteki açık artırma sitelerini istila etti. Bu sitelerde satışa sunulan hatıra eşyaları arasında, Dünya Ticaret Merkezi'nin tepesindeki seyir platformuna çıkmak için satın alınmış, ancak hiçbir zaman kullanılmamış bir bilet, bozuk paralar ve kompakt diskler bulunuyor. 
     
     İntihar fotoğrafları 
     Satıcılardan biri elinde, kulelerde yangın başlamasından sonra kendini pencerelerden aşağı atmaya hazırlanan insanların fotoğrafları bulunduğunu duyurdu. 
     Bu arada 11 Eylül günü olay yerinde bulunan bir polis memuru ile bir kurtarma görevlisi tarafından çekilerek CD-rom'a kaydedildiği bildirilen fotoğraflar da büyük ilgi uyandırdı. Bu CD-rom'un, 11 Eylül saldırılarıyla ilgili ayrıntılı araştırma yapmak isteyenler açısından çok yararlı olacağı öne sürülüyor. 
     






</TEXT>
</DOC>
