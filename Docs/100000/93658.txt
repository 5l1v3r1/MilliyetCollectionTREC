<DOC>
<DOCNO> 93658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun11.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un şirket yöneticisiyken usulsüzlük yaptığı ortaya çıktı 
</HEADLINE>
<TEXT>

     ABD, dev şirketlerdeki muhasebe yolsuzluklarıyla sarsılırken, Başkan George Bush'un da yıllar önce şirket yöneticisiyken usulsüzlük yaptığı ortaya çıktı. 
     Bush'un 1990'lı yıllarda, Texas eyaletindeki yönetim kurulu üyeliğini yürüttüğü Harken petrol şirketinde görev yaparken, elindeki şirket hisselerini kurallara uygun olmayan şekilde sattığı açıklandı. 
     Bush'un 1990'lı yıllarda Harken hisselerini dört defa sattığı, yükümlülüğü olduğu halde borsa komisyonunu zamanında bu satışlardan haberdar etmediği belirtildi. 
     Beyaz Saray Sözcüsü Ari Fleischer, hisse satışlarındaki bildirim gecikmesini doğrularken, bu durumundan Harken şirketinin avukatlarını sorumlu tuttu. 
     Bush yönetiminin bir yetkilisi, ''Bu durum saatte 55 mil hızla gidilmesi gereken bir yolda 60 mil hızla gidilmesine benziyor. Yani önemli bir ihlal değil'' dedi. 
     Ancak gözlemciler, durumun muhasebe skandallarının ülkeyi sarstığı bir dönemde Bush'u zor durumda bırakabileceğini belirttiler. 
     
     HAKSIZ KAZANÇ 
     Bush'un 1990'da gerçekleştirdiği ve bildirimini geç yaptığı bir satışta 848 bin dolarlık Harken hissesi elden çıkarıldı. 
     Bundan kısa süre sonra şirket, 3 aylık bilançosunu açıklarken, 23 milyon dolar zarar ettiğini bildirince, firmanın hisseleri borsada inişe geçti. Böylece 1990 başında 4 dolar olan Harken hisseleri yıl sonunda 1 dolara düştü. 
     Demokrat Parti yetkilileri, Cumhuriyetçi Bush'un şirket yöneticisi olduğu dönemde yaptığı bu satışta firma içi bilgileri ahlaka uygun olmayan şekilde kullanarak haksız kazanç elde ettiğini savundular. 
     Demokrat Parti Başkanı Terry McAuliffe, Bush'un Amerikan şirketlerine kötü örnek olduğunu ve şu sıralardaki muhasebe skandallarına dolaylı yoldan yeşil ışık yaktığını öne sürdü. 
     Başkan Bush, son muhasebe skandallarıyla ilgili açıklamalarında, bu yolsuzluklardan sorumlu şirket yöneticilerinin cezalandırılması gerektiğini ve reformlar yapılacağını bildirmişti. 
     Ancak gözlemciler, Bush'un eleştirdiği uygulamaların bir kısmını kendisinin de yaptığına dikkat çekiyor. 
     Muhasebe skandalları, Bush yönetiminin diğer üst düzey yetkililerini de zor durumda bırakıyor. 
     Başkan Yardımcısı Dick Cheney'nin daha önce başında bulunduğu Halliburton şirketi hakkında da soruşturma yürütülüyor. 
     
     HARKEN'E FARKLI SUÇLAMALAR 
     Harken şirketine yöneltilen bir başka suçlama da, 1989 yılına ait. 
     Bu yıl içinde şirketin, negatif bilançosunu gizlemek amacıyla bir yan kuruluşunu şirket içinde bazı isimlere satmış göstererek kar beyan ettiği belirtiliyor. 
     Bush'un o dönemde de Harken'in yönetim kurulu üyesi olduğu bildiriliyor. 
     Gözlemciler, Bush yönetiminin bundan sonra şirket yolsuzluklarına karşı etkili önlem alamaması durumunda bu yıl Kasım'da yapılacak Kongre seçimlerinde Cumhuriyetçi Parti'nin ağır yara alabileceğini ifade ediyor. 
     Son skandalların kahramanları olan Enron ve WorldCom şirketlerinin denetimcisi olarak yolsuzluklara katılan Andersen şirketi, söz konusu yıllarda Harken firmasının da denetimini yürütüyordu. 
     





</TEXT>
</DOC>
