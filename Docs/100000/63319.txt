<DOC>
<DOCNO> 63319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/dunya/dun01.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz baskın 
</HEADLINE>
<TEXT>

Kıbrıs Rum kesiminde üç kişi, Milli Muhafız Birliği’ne ait bir karakolu basarak silah ve mermileri aldıktan sonra ortadan kayboldu 
     YORGO KIRBAKİ Atina 

     Kıbrıs Rum Milli Muhafız Birliği’ne ait Evrihu mevkiindeki bir karakola kimliği meçhul silahlı kişiler tarafından baskın düzenlendi. 
     Kıbrıs Rum Savunma Bakanlığı tarafından yapılan açıklamada, yüzleri maske ile örtülü silahlı üç kişi geçen cumartesi sabahı saat 01.30’da Evrihu’daki Milli Muhafız Birliği’nin karakolunu basarak önce nöbetçiyi etkisiz hale getirdi. Daha sonra da karakoldaki diğer Rum askerlerini silah tehditi ile cephaneliğe sokup silahlarını aldı ve ellerini bağladı. Saldırganlar ardından üç adet G - 3 tipi tüfek, 1 adet makinalı, 40 mm’lik bir tanksavar mermisi ile çeşitli tipte mermiler alarak karakoldan uzaklaştılar. İlk belirlemelere göre, üç saldırgandan ikisi Kıbrıslı Rum’du. Üçüncü saldırgan hakkında ise herhangi bir bilgi verilmedi. Tanıkların ifadelerinden, saldırganlardan birisinin, Milli Muhafız Birliği’ne ait karakolda neyin nerede olduğunu çok iyi bildiği belirlendi. 
     Rum Kesimi’nde eşi görülmemiş bu baskın ve soygunun hangi amaçlarla düzenlendiği endişe konusu. Rum Milli Muhafız Birliği ile Rum polis teşkilatı saldırganların yakalanması için geniş çaplı aramalara başladı. 
     



 DÜNYA 












</TEXT>
</DOC>
