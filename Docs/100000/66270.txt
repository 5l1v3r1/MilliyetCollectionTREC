<DOC>
<DOCNO> 66270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur23.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar İstanbul'daki köprü ve viyadükler için uyarmış 
</HEADLINE>
<TEXT>

     İstanbul'daki köprü ve viyadükleri inceleyen Japon teknik heyetin, Marmara Denizi ya da İstanbul merkezli bir depremde bu yapıların hasar görebileceğini rapor ettiği, öncelikli olarak Boğaziçi, Fatih Sultan Mehmet ve Haliç köprüleri ile 4 adet viyadükün sismik takviyelerinin yapılmasının öngörüldüğü bildirildi. 
     ANAP İstanbul Milletvekili Bülent Akarcalı'nın İstanbul'daki 123 köprü ve viyadük üzerinde yapılan deprem araştırmasına ilişkin soru önergesi, Bayındırlık ve İskan Bakanı Abdulkadir Akcan tarafından yanıtlandı. 
     Akcan, 17 Ağustos depreminin ardından bakanlığın daveti üzerine Japon IHI firması bünyesinde oluşturulan teknik heyetin Boğaziçi, Fatih Sultan Mehmet ve Haliç köprülerinde ''gözle muayene yaptıklarını'' ve bir rapor hazırladıklarını kaydetti. 
     Kocaeli depreminin sözkonusu yapılarda önemli bir hasar oluşturmadığı, Marmara Denizi ve İstanbul merkezli olası bir depremde köprülerde hasar oluşabileceğinin raporda vurgulandığını belirten Akcan, şu bilgileri verdi 
     ''Bunun üzerine ileri bir tedbir olarak sözkonusu köprülerin ayrıntılı yapısal muayenelerinin yaptırılması ve bu muayene sonucunda gerekli takviye, yenileme ve veya onarım işlerinin gerekliliği konusunda Japon Altyapı Geliştirme Enstitüsü uzmanlarına 18-25 Eylül 2000 tarihleri arasında proje kapsam raporu hazırlattırılmıştır. 
     Bunu müteakiben İstanbul yakınındaki olası bir depreme karşı İstanbul çevre yolları üzerindeki köprü ve viyadüklerin güçlendirilmesinin gerekip gerekmediğini belirlemek üzere bu kapsamda Boğaziçi Köprüsü, Fatih Sultan Mehmet Köprüsü, Haliç köprüleri ile birinci ve ikinci çevre yolları üzerinde bulunan 29 viyadük incelenmiş ve bunun sonucu olarak yapı tasarım ve büyük köprülerin mühendisliği konularında Japonya'nın önde gelen kuruluşlarından biri olan Japon Yapıları ve Köprüleri Enstitüsü'nün de katılımı ile İstanbul'daki Köprülerin sismik Takviyesi Projesi Fizibilite Raporu'' hazırlanmıştır. Bu rapora göre, öncelikle Boğaziçi, Fatih Sultan Mehmet ve Haliç köprüleri ile 4 adet viyadükün sismik takviyelerinin yapılması öngörülmüştür.'' Bayındırlık ve İskan Bakanı Abdulkadir Akcan, köprülerin takviye projelerinin finansmanı için Japon hükümetine kredi için başvurulduğunu, kredinin temini halinde projenin hayata geçirileceğini de kaydetti. 
     






</TEXT>
</DOC>
