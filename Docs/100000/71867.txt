<DOC>
<DOCNO> 71867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/ekonomi/eko01.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar bankalara yüksek bedel ödemez 
</HEADLINE>
<TEXT>

Kent Gıda’nın Schweppes’e satışında aracı olan Dundas Ünlü’nün ortaklarından Mahmut Ünlü, yabancıların Türk bankalarına yüksek fiyat ödemeyeceğini söyledi 
     Kadife Şahin 
Finans Sohbetleri 

     Kent Gıda’nın hisselerinin yüzde 51’nin İngiliz şirketi Cadbury Schweppes’e satışında aracılık yapan Dundas Ünlü Co’nun ortağı ve Genel Müdürü Mahmut L. Ünlü, yabancı yatırımcıların Türk bankalarına yüksek bedel ödemeyeceğini söyledi. 
     "Türk bankacılığının yabancı sermayeye çok ihtiyacı var ama yabancı sermaye Türk bankalarını cazip görür mü, bu konuda h l çok ciddi tereddütlerimiz var" diyen Ünlü, şöyle konuştu 
     "Türkiye’de uzun yıllar gerçek bankacılık yapılmadı. Bankacılık ucuz maliyetli para toplayıp devlete borç verme sistemi üzerine kuruldu. Verimlilik ve şirket finansmanlarına önem verilmedi. Şimdi ise nasıl para kazanacağız konusunda sorun var. 
     Böyle bir ortamda yabancılar gelip banka alabilir. Ama pek de bedel ödemezler. O zaman da bankası çok zor durumda olmayan banka sahipleri, stratejik vizyon göstererek bu tür ortaklıklar yaparlar mı, bilemiyorum." 
     
     Kapı kapı dolaşıyoruz 
     Türkiye’ye son 30 yılda sadece 13 milyar dolar yabancı sermaye geldiğini ve bunun Türkiye için çok yetersiz bir rakam olduğunu ifade eden Ünlü, Türkiye’yi anlatmak için kapı kapı dolaştıklarını söyledi. Stratejik yatırımcıları aynı sektörde faaliyet gösteren, faaliyetlerini Türkiye’ye taşımak isteyen ve bu amaçla yatırım yapan firmalar olarak tanımlayan Ünlü, "Yatırım için istikrar arayan bu yatırımcı grupları, şirketlerin hak ettiği değeri ödemeye hazır olanlar" diye konuştu. 
     
     Kriz kaçırtıyor 
     Kriz olduğunda bu tür yatırımcıların yatırım yapmaktan kaçındığını belirten Ünlü, şöyle konuştu "Bu nedenle mal fiyatları ne kadar düşerse düşsün krizde bu tür yatırımcıyı çekmek çok zor. Dolayısıyla şu anda kapıda bekleyen yok. Bu tür yatırımcıyı çekmek için elimizde çanta Avrupa’daki büyük şirketlerin kapılarını çalıyoruz. Türkiye ile ilgili bilgileri çok az. Basında çıkan haberler de çoğunlukla olumsuz. Türkiye deyince akıllarına krizler geliyor. Yatırım fırsatlarını göremiyorlar." 
     
Markası olmayan şirkete ilgi yok      Türkiye açısından yeni satın almaların iç pazarda katma değer yaratabilen sektörlerde gerçekleşeceğini bildiren Ünlü, "İç pazar payı olan ve katma değer yaratan şirketlere ilgi olur" dedi. Artı değer yaratmayan, ihracata çalışan şirketlere ilgi olmayacağını bildiren Ünlü, "Çünkü ihracatımız katma değerli ihracat değil. Örneğin gıdada sadece dondurulmuş gıda gönderiyoruz. Tekstil ihracatımızda marka yok. Tekstil, demir çelik ve gıdanın markasız kısmına ilgi olmaz. Markalı ve pazar gücü olan sektörler aktif olacak’ şeklinde konuştu. 
     
Ortağı özelleştirmede uzman      Dundas, Ünlu Co şirketini 1996 yılında İskoç ortağı Alasdair Dundas ile birlikte kurduğunu belirten Ünlü, şirketin adının soyadlarından oluştuğunu bildirdi. Alasdair Dundas’ın eski bir bankacı olduğunu anlatan Ünlü, Dundas’ın Londra’da yatırım bankalarında çalıştığını ve Bankers Trust’ta Avrupa Satın Almalar Bölüm Başkanlığı yaptığını bildirdi. Dundas ile Yatırımbank’ta tanıştıklarını ifade eden Ünlü, Dundas’ın Çek Cumhuriyeti’nde yapılan özelleştirmelerde önemli görevlerde bulunduğunu anlattı. 
     
     



 EKONOMİ 
















</TEXT>
</DOC>
