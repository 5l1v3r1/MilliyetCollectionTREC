<DOC>
<DOCNO> 89279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur04.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski RP'li 3 milletvekilinin dokunulmazlığının kaldırılması istendi 
</HEADLINE>
<TEXT>

     Ankara Cumhuriyet Başsavcı Vekili Bekir Selçuk, eski RP yöneticileri, SP Ankara Milletvekili Mehmet Zeki Çelik, ANAP Iğdır Milletvekili Ali Güner ve AK Parti Konya Milletvekili Özkan Öksüz'ün, kapatılan RP'nin 1997 yılı hazine yardımını 71 il teşkilatına makbuz karşılığı dağıtılmış gibi göstererek, ''kamu kurumunu dolandırdıkları, Siyasi Partiler Yasası'na aykırı davrandıkları ve sahte belge kullandıkları'' gerekçesiyle yasama dokunulmazlıklarının kaldırılması istemiyle fezleke düzenledi. 
     Başsavcı Vekili Selçuk, Ankara 9. Ağır Ceza Mahkemesi'nin ''Kayıp Trilyon'' davasının sonunda, 
     haklarında suç duyurusunda bulunduğu milletvekilleri Çelik, Güner ve Öksüz ile ilgili dosya üzerinde yaptığı incelemeyi tamamladı. Selçuk'un, 3 milletvekili hakkında hazırladığı fezlekede, kapatılan RP'nin Genel Başkanı Necmettin Erbakan, eski genel başkan yardımcıları Şevket Kazan ve Ahmet Tekdal'ın da aralarında bulunduğu 79 kişi hakkında aynı konuyla ilgili dava açıldığı anımsatılarak, davanın sürdüğü sırada, Mehmet Zeki Çelik ve Ali Güner'in 18 Nisan 1999 tarihinde yapılan seçimlerde milletvekili seçildikleri belirtildi. Fezlekede, ''Milletvekillikleri devam etmekte olan Mehmet Zeki Çelik ve Ali Güner hakkında açılmış olan kamu davasının devam edip sonuçlandırılması, Türkiye Cumhuriyeti Anayasası'nın 83 2. maddesi gereğince yasama dokunulmazlıklarının kaldırılması kararına bağlı bulunmaktadır'' denildi. Çelik ve Güner'in haklarında açılan davada yargılanmaları için dokunulmazlıklarının kaldırılması talep edilen fezlekede, mahkemenin, dosyadaki belge ve bilgilere göre suç işlediği gerekçesiyle Konya Milletvekili Özkan Öksüz hakkında suç duyurusunda bulunduğu, dosyanın incelemesinden, Öksüz'ün suça iştirak ettiğinin anlaşıldığı kaydedildi. Fezlekede, Özkan hakkında da, ''kamu kurumunu dolandırma, Siyasi Partiler Yasası'na aykırı davranma ve sahte belge kullanma'' suçlarından soruşturma yapılabilmesi için Anayasa'nın 83 2. maddesi uyarınca yasama dokunulmazlığının kaldırılması talep edildi. Fezleke, Adalet Bakanlığı aracılığıyla TBMM Başkanlığı'na gönderildi. 
     
     RP YÖNETİCİLERİ CEZA ALDI 
     Ankara 9. Ağır Ceza Mahkemesi, ''Kayıp Trilyon'' Davası'nda, kapatılan RP'nin Genel Başkanı Necmettin Erbakan'ı 2 yıl 4 ay, 19 sanığı 1 yıl 2'şer ay, 50 sanığı da 1'er yıl hapis cezalarına çarptırmıştı. 
     Davada, eski Genel Başkan Yardımcıları Şevket Kazan ve Ahmet Tekdal'ın da aralarında bulunduğu 5 kişi beraat etmişti. 
     Mahkeme, eski Şırnak İl Başkanı Abdulmuttalip Tatar ve eski Hakkari İl Başkanı Ahmet Özdemir'i 10'ar ay hapis cezasına çarptırmış, ancak hapis cezalarını paraya çevirerek ertelemişti. 
     
     ESKİ FEZLEKELER MECLİS'TE DURUYOR 
     Bu arada, Ankara Cumhuriyet Başsavcılığı'nın, ''Kayıp Trilyon'' Davası'nı açtığı dönemde, RP'nin eski yöneticileri olan Recai Kutan, Aydın Menderes, Fehim Adak, Abdullah Gül, Musa Demirci, Abdülkadir Aksu, Oğuzhan Asiltürk ve Rıza Ulucak hakkında dokunulmazlıklarının kaldırılması istemiyle hazırladığı fezlekeler, Meclis'te bulunuyor. 
     





</TEXT>
</DOC>
