<DOC>
<DOCNO> 51429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sondun01.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İletişim savaşının komutanları Hollywood kahramanları olacak 
</HEADLINE>
<TEXT>

     Beyaz Saray, ABD'nin terörizme karşı yürüttüğü kampanya çerçevesinde, Hollywood'a bir üst düzey yetkili göndererek, iletişim savaşının nasıl kazanılacağı konusunu değerlendirme kararı aldı. 
     Beyaz Saray sözcüsü Ari Fleischer, ABD Başkanı George Bush'un yakın danışmanlarından olan Karl Rove'un 11 Kasım Pazar günü Hollywood stüdyolarının başlıca yöneticileriyle biraraya geleceğini söyledi. 
     Fleischer, film endüstrisi ve sanatçılardan propoganda savaşı sürdürmek için yardım istenebileceği ihtimalini gözardı etmediklerini belirterek, ''Beyaz Saray, ülke içinde ve dışında yükselen hoşgörü, cesaret ve vatanseverlik gibi değerleri eğlence dünyasıyla paylaşacak'' dedi. 
     Geçmişte uyuşturucu ve alkolle mücadele konusunda ünlü sanatçılardan yardım istendiğini hatırlatan sözcü, ''Beyaz Saray, Hollywood'a yaratıcılığından dolayı büyük saygı duyuyor ve yurt içinde olduğu kadar yurt dışında da halkı eğitmek kapasitesinde olduğunu kabul ediyor'' diye konuştu. 
     Karl Rove'un Pazar günü Paramount, CBS, Showtime ve HBO televizyon kanalları, Dreamworks ve MGM stüdyoları yöneticileriyle görüşmesi bekleniyor. 
     






</TEXT>
</DOC>
