<DOC>
<DOCNO> 71126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/soneko11.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan'da yasalaşması beklenen ÖTV hayatımıza neler getirecek 
</HEADLINE>
<TEXT>

     Özel tüketim vergisi ÖTV ile birlikte Türk vergi sistemi yeni bir yapılanmaya girecek. Yeni dönemde her 100 liralık verginin 20 lirası ÖTV'den gelecek. 
     Nisan ayı sonuna kadar yasalaşması beklenen olan ÖTV, 1 Temmuz ya da 1 Ocak'tan itibaren vergi sisteminde yerini alacak. 
     Gelirler Genel Müdürlüğü, ÖTV taslağı konusundaki çalışmalara hız verdi. Bu ay sonuna kadar Başbakanlığa gönderilmesi planlanan ÖTV düzenlemesinin, Uluslararası Para Fonu'na IMF verilen taahhüt çerçevesinde Nisan ayı içinde yasalaşması gerekiyor. 
     Bu arada Gelirler Genel Müdürlüğü, ÖTV ile ilgili olarak çeşitli kesimlerle ardarda görüşmeler yaptı. Tekel ve özel sigara fabrikaları, Enerji ve Tabii Kaynaklar Bakanlığı, otomotiv sektörü, dayanıklı tüketim malı kuruluş temsilcileri ve diğer kesimlerin yeni vergi düzenlemesiyle ilgili görüş ve önerileri alındı. 
     Düzenlenen toplantılarda Enerji Bakanlığı, akaryakıt ürünleri ithalatında ATV'nin ithalat sırasında değil, dağıtım aşamasında alınmasını isterken, otomotiv sektörü, zaten otomotiv üzerinde aşırı vergi yükü bulunduğunu belirterek, bu sektörün ÖTV'den tümüyle muaf tutulması talebinde bulundu. Otomotivciler, mutlaka ÖTV alınacaksa da, sıfır arabalara indirimli oran uygulanması, verginin de silindir hacmine göre hesaplanması talebinde bulundu. 
     Beyaz eşya ve elektronik cihaz üreten kesimlerin temsilcileri ise buzdolabı, televizyon, çamaşır makinası gibi ürünlerin lüks sayılamayacağını, bu yüzden bunlardan sadece yüzde 18 KDV alınması, ÖTV'nin ise uygulanmaması gerektiğini dile getirdi. 
     
     Bizden ÖTV alınmasın... 
     Maliye tarafı ise ekonomik istikrar programı ve gelir ihtiyacı nedeniyle bu aşamada ÖTV'de vergi muafiyeti ya da indirimli oran uygulamanın söz konusu olamayacağını belirtti. Maliyeciler, ÖTV'ye tabi mallar listesi ve oranların Bakanlar Kurulu'na verilen yetki çerçevesinde ancak ileride iyileştirilebileceğini bildirdi. Maliye yetkilileri, özellikle dayanıklı tüketim mallarının belli bir süre sonunda sadece KDV'ye tabi hale getirilebileceğine işaret etti. 
     Bu çerçevede hazırlanmakta olan ÖTV taslağına göre, Nisan sonuna kadar yasalaşacak olan ÖTV, 1 Temmuz 2002 ya da 1 Ocak 2003'de yürürlüğe girecek. Gelirler Genel Müdürlüğü, uyum süreci nedeniyle yeni düzenlemenin yürürlük tarihinin 2003 yılı başı olmasını tercih ediyor. 
     Yeni vergi, sigara ve alkollü içeceklerde ek vergi, Tütün Fonu, Malul, Şehit, Dul ve Yetimleri Fonu, Eğitim, Gençlik Spor ve Sağlık Hizmetleri Vergisi ve Federasyonlar Fonu'nu, otomotivde taşıt alım ve ek taşıt alım vergisi ile Çevre Fonu'nu, akaryakıt ürünlerinde ise akaryakıt tüketim vergisi ile Akaryakıt Fiyat İstikrar Fonu'nu ortadan kaldıracak. 
     
     KDV'ller ÖTV olack 
     Yeni düzenleme ile akaryakıt ürünlerine maktu, diğer ürünlere ise oransal vergi konulması planlanırken, KDV'de yüzde 26 ve yüzde 40'lık oranlar da devreden çıkacak. Böylece KDV'de IMF'nin ''kaldırılsın'' dediği yüzde 1'lik oran ile yüzde 8 ve yüzde 18'lik 3 oran uygulamada kalacak. 
     Halen yaş ve ağırlığa göre vergilemeye tabi tutulan otomotivde motor silindir hacmine göre vergilemeye geçilirken, bu alanda vergi kaybı olmaması için mevcut taşıt alım, ek taşıt alım, Çevre Fonu ve yüzde 18'in üzerindeki KDV'ler, aynen ÖTV'ye dönüşecek. 
     KDV oranı yüzde 26'dan 18'e düşecek olan beyaz ve elektronik eşyaya da yüzde 8 ÖTV konulacak. Bu oran gerekirse yüzde 10'a kadar yükseltilecek. 
     Gelirler Genel Müdürlüğü yetkilileri, akaryakıt ürünleri ile otomotive konulacak ÖTV'deki oran ve miktarların önümüzdeki günlerde netleşeceğini bildirdiler. 
     İthalat ve imalat aşamasında alınacak olan ÖTV ile birlikte KDV gelirlerinin bütçe içindeki ağırlığı biraz düşecek, buna karşılık ÖTV temel vergi gelirlerinden biri olacak. Geçen yıl ÖTV altında toplanacak kalemlerden 7.5 katrilyon lira gelir sağlandığına dikkat çeken Maliyeciler, yeni dönemde toplam vergi gelirlerinin yüzde 20'sini oluşturacak ÖTV'nin akaryakıt ürünlerindeki vergi hadlerine 
     bağlı olarak çok daha büyük bir paya sahip olabileceğini de vurguladılar. 
     






</TEXT>
</DOC>
