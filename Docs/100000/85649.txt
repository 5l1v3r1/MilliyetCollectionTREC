<DOC>
<DOCNO> 85649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun06.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası için yoğun güvenlik önlemleri alınıyor 
</HEADLINE>
<TEXT>

     Dünya Futbol Şampiyonası'nın evsahiplerinden Japonya'da 11 Eylül benzeri terörist saldırı olasılığına karşı olağanüstü güvenlik önlemleri alınacak. 
     Dünya Kupası maçlarının oynanacağı stadlarla çevresindeki 6 kilometrelik alanda uçuş yasağı uygulanırken, Japonya hava sahası erken uyarı sistemine sahip AWACS uçakları tarafından denetlenecek. 
     İzleyiciler stat çevresinde oluşturulan üç ayrı güvenlik halkasında arandıktan sonra içeri alınacak. ''Holigan'' denilen fanatik taraftarların Japonya'ya girişi de önlenecek. 
     Japonya Ulusal Polis Teşkilatı yetkilileri, 2002 Dünya Kupası çerçevesinde uygulanacak güvenlik önlemleri hakkında yabancı basın mensuplarına bilgi verdi. 
     Herkesin dünya kupasından keyif alması ve şampiyonadan mutlu ayrılması için önlemler alındığını bildiren yetkililer, 11 Eylül saldırılarından yola çıkarak, şampiyonanın da terörist saldırıların hedefi olabileceği endişesiyle güvenlik önlemlerinin artırıldığını bildirdi. 
     Japon yetkililerin verdiği bilgiye göre, terörist saldırılara karşı mobil güçler hazır bulundurulacak. Bu ekipler, bir saldırı halinde çok hızlı hareket edebilecek şekilde hazırlandı. Biyolojik ve kimyasal saldırılara karşı da önlemler alındı. 
     Öte yandan, terörist saldırı olasılığına karşı hava güvenliği de artırıldı. Uçak kaçırma olaylarına karşı, havaalanlarındaki güvenlik önlemleri en üst düzeye çıkarılırken, iç hatlardaki yolcu uçaklarında sivil polisler görevlendirilecek. 
     11 Eylül saldırılarından sonra güvenlik önlemleri artırılan 
     nükleer santrallar daha sıkı korunacak. Havadan gelecek terörist saldırı olasılığına karşı maçların oynanacağı statlar merkez alınmak üzere, 6 kilometre çapındaki alanda, karşılaşmanın başlamasından iki saat öncesinde, bitişinden itibaren de bir saat sonrasında 2 bin 500 feet yaklaşık 750 metre yüksekliğe kadar uçuş yasağı uygulanacak. Uçuş yasağı havadan ve karadan radarlarla denetlenecek. Küçük uçak sahipleri de şampiyona boyunca denetim altında tutulacak. Erken uyarı sistemine sahip AWACS uçakları da havadan gelecek terörist saldırılara karşı denetim yapacak. -HOLİGANLARA GEÇİT YOK- Statlara izleyiciler 4 ayrı güzargahtan yönlendirilecek. Rakip takımların taraftarları farklı güzargahları kullanacak. İzleyiciler stada 3 ayrı güvenlik halkasından geçtikten sonra alınacak. Birinci halkada üst araması yapılarak kişisel eşyalar kontrol edilecek. İkinci ve üçüncü halkada ise bilet ve kimlik kontrolü yapılacak. Şampiyonada görev yapacak güvenlik güçlerine hafif ancak etkili özel ekipmanlar dağıtıldı. Dünya Kupası nedeniyle katılımcı ülkelerden 400 bin dolayında taraftar beklendiğini bildiren yetkililer, güvenlik önlemlerinin bir bölümünün de holiganlara yönelik olduğunu belirtti. Japon güvenlik güçleri, aşırı fanatik taraftarların ülkeye girişinin önlenmesi için her katılımcı ülkeyle yoğun işbirliği yapıldığını kaydetti. Saldırgan taraftarların Japonya'ya sokulmayacağını belirten yetkililer, bunun için havaalanlarında ve limanlarda önlemler alındığını bildirdi. Bu çerçevede, holiganlarla ilgili bilgi toplama merkezi kurulacak ve burada her ülkeden emniyet görevlileri bulunacak. İlgili ülkelerle irtibat bu görevlililer vasıtasıyla kurulacak. Holiganların daha ülkelerindeyken Japonya'ya gelişlerinin önlenmesi için katılımcı ülkelerle işbirliğine gidilirken, bu ülkelerden İngiltere, yakından izlenen bin civarındaki holiganın seyahatini engellemek için tedbir alabileceğini bildirdi. Japonya'da olay çıkaran fanatik taraftarlar için ilgili savcılık tarafından 20 güne kadar gözaltı süresi verilebilecek. Lüzum görülmesi halinde bu kişiler göçmen yasası uyarınca yargılanacak. Yetkililer izleyicileri, stada yeterince erken gelmeleri, yanlarına mümkün olduğunca az eşya almaları ya da mümkünse hiç almamaları ve yetkililerin talimatlarına uymaları konusunda da uyardılar. Güvenlik önlemleri çerçevesinde her takım için iki polis görevlendirildi. Bu görevliler, sorumlu oldukları takımın Japonya'ya gelişinden ülkeden ayrılışına kadar yanından ayrılmayacak. Takımların güvenliğiyle ilgili her temas bu görevliler vasıtasıyla kurulacak. Yetkililer, şampiyona nedeniyle alınan tüm bu güvenlik önlemlerinin Japonya'ya maliyetinin 11 milyar yen dolayında olduğunu bildirdi. 
     





</TEXT>
</DOC>
