<DOC>
<DOCNO> 90700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun08.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de polis ile tarikat üyeleri çatıştı 12 ölü 
</HEADLINE>
<TEXT>

     Filipinler'de polisin bir tarikat liderini yakalamaya çalıştığı sırada çıkan çatışmada 12 kişi öldü. 
     Görgü tanıkları, dün gece ağır silahlarla donatılmış polis gücünün Dinagat adasında Filipin Hayırsever Misyonerler Derneği PBMA lideri Ruben Ecleo'yu tutuklamak için operasyon düzenlediğini, ancak çıkan çatışmada en az 12 kişinin öldüğünü söylediler. 
     Görgü tanıkları ve polis, ölenlerin kaçının tarikat üyesi kaçının polis olduğu hakkında bilgi vermezken, başkent Manila'nın 720 kilometre güneyindeki Surigao del Norte eyaletinin San Jose kasabasında meydana gelen çatışmada, tarikat üyelerinin M-60 makineli tüfekleri kullandığı ve çatışmaların sabahın ilk saatlerine kadar sürdüğü bildirildi. 
     Gazeteler, komünizm karşıtı Hıristiyan tarikatın 1960'lı yıllarda Ecleo'nun babası tarafından kurulduğunu ve Ruben Ecleo'nun müritleri tarafından ''Süper Başkanı'' ve ''Sahip'' diye çağrıldığını yazdılar. 
     Ecleo, Ocak ayından beri eski karısını öldürdüğü şüphesiyle polis tarafından izleniyordu. Ecleo, polisin birçok tutuklama girişiminden kurtulmayı başarmıştı. Mayıs ayında binlerce tarikat üyesi insan barikatı oluşturarak, liderlerini tutuklamak isteyen polisi durdurmuş, Ecleo'yu vermektense ölmeyi tercih edeceklerini söylemişlerdi. 
     Polisin son operasyonunda Ecleo'nun akibetinin ne olduğu ise bilinmiyor. 
     





</TEXT>
</DOC>
