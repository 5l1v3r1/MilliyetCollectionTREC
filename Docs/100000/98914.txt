<DOC>
<DOCNO> 98914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo03.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Tahincioğlu ''İl yöneticilerinin Formula-1 bilgisi yok'' 
</HEADLINE>
<TEXT>

     Dünyada tüm insanların büyük bir tutkuyla izlediği Formula-1 Dünya Şampiyonası için Türkiye'nin 2005 yılındaki yarışlardaki ayaklarından birine aday olması, kentler arasında rekabet yaşanmasına neden oluyor. 
     Bu organizasyonun Bakanlar Kurulu kararıyla Türkiye'de yapılmasına olanak sağlanması sonrasında, İstanbul, İzmir ve Antalya'nın ardından Kayseri, Konya ile Kırşehir illerinin de aday olması bazı tartışmaları da beraberinde getirdi. 
     Otomobil ve Motor Sporları Federasyonu Başkanı Mümtaz Tahincioğlu, adayların çoğalmasının hiçbir anlamı olmadığını belirterek, ''İstanbul, İzmir ve Antalya dışındaki illerin hiç şansı yok'' dedi. 
     Organizasyona aday olan kentlerin yöneticilerinin bu konuda hiçbir bilgilerinin olmadığına dikkati çeken Tahincioğlu, şöyle konuştu 
     ''Formula-1 için bazı kriterler vardır. Bunlar arasında havaalanı ve karayolunun pistle olan bağlantıları, pistin 4-5 giriş ve çıkışa sahip olması, şehirlerde en az 50-60 bin yatak kapasiteli otellerin bulunması, birinci sınıf hastaneler, alışveriş merkezleri, restoran ve organizasyonu izlemeye gelen seyircileri kaldırabilecek bir altyapının olması gerekli. Bu kriterler aday şehirlerde mevcut ise bundan sonra harcanacak rakam 60 milyon dolar civarında. Eğer bunlardan mahrum iseniz bu bütçe 600 milyon dolara kadar çıkabilir.'' 
     
     TÜRKİYE'NİN KAZANCI 

     Formula-1 yarışlarının büyük rantı olan bir organizasyon olduğunu vurgulayan Tahincioğlu, ''Bu organizasyon, Türkiye'nin ekonomik ve tanıtım gücünü arttıracak, spora katkısı da büyük olacak'' dedi. 
     Türkiye'ye en iyi katkıyı sağlayacak ili seçmek zorunda bulunduklarını kaydeden Tahincioğlu, sözlerini şöyle sürdürdü 
     ''Bu organizasyonu dünyada yaklaşık 2.5 milyar insan televizyonlardan izleyecek. Türkiye anılırken, turist sayısı artacak. Ekonomik güce katkısı olacak. Yeni sporcuların yetişmesini sağlayacak. Bu sporcular ayrıca dünya standardında olan pistlerde eğitilecek. Böylece de dünya standardında sporcu yetişmiş olacak. Formula-1, Türkiye'ye 60-150 milyon dolar arasında yıllık gelir sağlayacak.'' 
     
     TÜRKİYE, HER YIL 13 MİLYON DOLAR ÖDEYECEK 

     Tahincioğlu, kendilerinin devletten para almadıklarını, yalnızca arazi için başvurduklarını kaydetti. 
     Tahincioğlu, Türkiye'nin bu organizasyonu alması durumunda, sponsorlar aracılığıyla 2005 yılı itibarıyla uluslararası federasyona her yıl için ödeyeceği rakamın 13 milyon dolar olduğunu, yarış pistinin Eylül 2004'te bitmesi için ayrıca güvence gerektiğini de sözlerine ekledi. 
     





</TEXT>
</DOC>
