<DOC>
<DOCNO> 79600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/yazar/uras.html </URL>
<DATE> 2002/04/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Her köşe başında kahve yerine lokanta açılıyor 
</HEADLINE>
<TEXT>

     Eskiden kahveler insanların buluştukları, sohbet ettikleri yerlerdi. Günümüzde, zengin ülkelerde, zengin şehirlerde insanlar artık dostlarıyla buluşmak, sohbet etmek istediklerinde lokantaya gidiyorlar. 
     New York dünyanın her köşesinden, her gelir düzeyinde insanların akın ettikleri bir kocaman şehir. New York’ta iki tür lokanta var Birinci tür lokantalar sadece karın doyurmak isteyenlerin uğradıkları ayak üstü veya iskemleye ilişerek yemek yedikleri yerler. İkinci tür lokantalar kahvaltıda, öğle yemeğinde, akşam yemeğinde insanlara yemek yanında "sosyal hizmet" veren insanların buluşmasına, birbirleriyle konuşmasına imkan yaratan lokantalar. 
     Ancaaaakkk... Her iki grup lokantada da yemeğin kalitesi, lezzeti, servis çok önemli. Müşteri beğenmediği lokantayı çok çabuk cezalandırıyor, lokanta kapanıyor. 
     
     New York lokantaları 
     Sayın okuyucularıma New York’ta "şimdilerde pek ilgi gören" birkaç lokantadan söz edeceğim. New York’un "Vakko" benzeri mağazası olan Barneys’de erkek ve kadınlar için en kaliteli, en pahalı mallar satılır. Bu mağazanın en alt katındaki "Fred’s" lokantasını şimdi çatıya taşıdılar. Eskiden öğle saatlerinde Fred’s de yemek için kuyruğa girilirdi. 11 Eylül, Fred’s’in müşterilerini de yok etmiş. Fred’s’in en güzel yeri şarap barıdır. Köy ekmeğini yağa banarak bir kadeh şarap içmenin, üstüne kıtır pizza yemenin zevkine doyulmaz. 10 E, 61 St. 212 833 2200 
     Alışveriş mıntıkası olan Madison’da yol üzerindeki "La Goulue" bir Fransız bistrosudur. Personeli Fransız aksanı ile konuşur. Fransız tipi müşteriler lokantaya canlılık verir. Bembeyaz örtülerde, çay, kahve, pasta servisi devam eder. Canlı, heyecanlı mekanlardan, etrafı seyretmekten hoşlananlar için iyi bir yer. 746 Madison Av. 212 988 8169 
     Ünlü büyük alışveriş mağazası Blomingdales’in arkasında Birinci Cadde’deki Queensboro köprüsünün ayağının altındaki boşluğu Sir Terence Conran gıda mağazası ve lokanta olarak değerlendirdi. Onların önündeki boşlukta da mobilya ve aksesuvar mağazası açtı. Lokanta bölümü eski bir tren istasyonu benzeri kemerli ve kubbeli yüksek tavanı, kocaman pencereleri, seramik döşemeleri ile büyük mü büyük. Bu nedenle üçe bölünmüş. Lokanta, klüp ve bar şeklinde üç bölüm halinde işletiliyor. Mutfağında eski Grenowille’nin şefi olan ünlü Daniel Orr var. Bar bölümü yalın ve modern döşemesi, servisi ve de nefis sandviçleri sandviç yanında buz gibi birası ile hoş bir yer. 409 E. 59 th. St. 212 980 2455 
     Soho’daki Il Buco, dekoru, servisi ve yemeği ile güzel bir İtalyan lokantası. Şefler Jemory Griffity ve Maria Glordano gerçek anlatımıyla nefis yemekler hazırlıyor. Yönetici Simonette Bortolozzi zarif bir İtalyan hanım. Babası da eski bir hariciyeci olan, Murat isminde bir Türk hariciyeci ile uzun yıllar arkadaşlık etti. Son günlerde Murat’ın izini kaybettiği için üzgün. Bu yazıyı Ahmet Vardar yazsa idi "Murat, Simonetta’yı hemen ara. Yoksa kulağını çekerim" diye yazardı. 47 Bond St. 212 533 1932 
     Yazı uzadı. Bundan sonra yazmak istediklerimi kısa yazayım. Chelsee denilen liman bölgesine yakın, et paketleme mıntıkasına yakın ünlü lokantalardan Pastis havasını kaybetmiş. Karışık ve adap usül bilmeyen müşteriler bağıra bağıra konuşuyor. Yemekler de kötü. 11 Little W. 12 th St. 212 929 4844 Pastis’in hemen ötesindeki Markt isimli Belçika bistrosu ise havası, servisi, yemekleri ve birası ile gidilecek yer. 401 W. th St. 212 727 3314 
     
     Kaliteyi bozmayanlar 
     Le Pere Pinard rustik bir Fransız lokantası. Servis kötü, personelinin zorlama atraksiyonları insanı rahatsız ediyor. Ama yemekten sonra bar önünde yüksek sesli müzik ile gençler dans ettiklerinden ilgi görüyor. 175 Ludlow St. 212 777 4917 
     Gelelim havasını ve kalitesini kaybetmeyenlere... Balthazar, ekmeğiyle, şarabı ile, eti ile, balığı ile, tatlısı ile, servisi ile, müşteri kalitesi ile insanın her zaman girmek isteyeceği bir lokanta. 80 Spring St. 212 965 1414 
     Mercer Kitchan, modern, yalın, canlı ve heyecanlı Soho’nun orta yerinde bir kahve ve lokanta. Sokak seviyesindeki camlı bölümünde hafif bir şeyler yemenin, bir kadeh şarap veya kahve çay içmenin zevki başka. 29 Prince - Mercer St. 212 533 1932 
     
     







Oooo, mooo, iğne battı, canımı yaktı... 


Çiçek Arif... 


Üniversite hastanelerinin itirazı 


Erkekler kadınlara niye öyle bakar 


Harcama kültürü 


Güneş ülkesi 


Eğitimde uluslararası kalite arayışı 


Çözüm yolu insan gibi’ düşünmekten geçiyor 


Bedel ödemişler 


Turizmde umutlu sezon 


Çin Başbakanı ile iş yemeği 


Geçmiş daha geçmedi 


Yakın tarihle oynamayınız 


Şımarık yatırım da tarihe karışıyor 


Her köşe başında kahve yerine lokanta açılıyor 


Bu kez mehtap küsmedi 


</TEXT>
</DOC>
