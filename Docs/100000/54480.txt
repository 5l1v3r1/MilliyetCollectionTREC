<DOC>
<DOCNO> 54480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/spor/ygokce.html </URL>
<DATE> 2001/11/28/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Bu lig, lig değil 
</HEADLINE>
<TEXT>

     ANTALYASPOR, çözülmüş, dağılmış... Türkiye turizmin lider kenti, futbolda dibe oturmamak için son direniş örneklerini sergiliyor. Futbolcular transfer taksitlerini alamıyorlar. Primler, maaşlar aksıyor. Meşin topun üzerinde kurulan hayatlar sallanıyor, sarsılıyor. Bir zamanlar İzmirli büyük kuyumcuların yönetiminde büyük işler yapan Göztepe, dramatik günler geçiriyor. Rıza Çalımbay ve futbolcuları, ligin ilk haftalarındaki güçlerini ve motivasyonlarını kaybetmiş durumdalar. Para yok çünkü. Ödemeler aksamakla kalsa, sabredip dayanacaklar. Ama formaya, ayakkabıya, çoraba ve konçlara haciz işlemi yaptıran alacaklılar, maça çıkarken soyunma odasında atıyorlar ilk golü... 
     Dramatik örnekler çoğaltılabilir, Malatya'dan Diyarbakır'a Bursa'dan Kocaeli'ne sıkıntı kademe kademle ilerliyor. 
     Türkiye Ligi, kuruluşunun üzerinden kırkdört yıl geçmesine rağmen hala kurumlaşabilmiş değil. Hala iğreti direkler üzerinde - sallanarak - duruyor. 
     Ligin çatısı üzerinde "büyüklerin" ördüğü kalın bir şal var. O şalın renklerine, parıltılarına bakıp aldanıyoruz. Şalın altındaki gerçeklerin de şalla eşdeğer ölçülerde olduğunu sanıyoruz. 
     Şalın bir köşesinde Galatasaray var... UEFA Şampiyonlar Ligi'nde sürekli olarak ülkemizi temsil ediyor. Uzun birikim dönemlerinden sonra başarıyı sürekli kılmanın haklı gururunu yaşıyor. Kadrosunu yenileyerek gücünü tazeliyor. Kupa'da dün uğradıkları yenilgi, örneği çok görülen bir kazadır, boşverin ... Galatasaray zirvelerde yaşıyor. Fenerbahçe'de öyle Onlar şimdilik iç rekabeti daha çok önemsiyorlar. Avrupa hedeflerini ertelemiş görünüyorlar. Aziz Yıldırım ve arkadaşları, ezeli rakipleri ile transfer pazarında da vites yükselterek yarışa girmiş durumdalar. Güç "daha...daha... daha..." temposuyla soluk kesen bir gösteriye dönüşüyor. Beşiktaş, büyük hedefleri ile büyük sıkıntıları arasında çözüm arayışında. Bu ahvalde Nihat da elden gidiyor. Trabzonspor ise kolay kolay atlatamayacağı yapısal sancılarla kıvranıyor. Acaba gerçek yeri neresi Büyüklerle tutuştuğu üst düzey rekabet ortamı mı, yoksa ötekilerin yanı mı 
     Türkiyi Ligi, yıllardır "Dörtler ve ötekiler" biçiminde oynanıyordu. Bu yıl tablo farklılaşmaya başladı. Ezeli rakipler Fenerbahçe - Galatasaray ve ötekiler" formatını istesek de görmek zorundayız. 
     Oysa CNN Türk'ün yaptırdığı bir araştırmaya göre eğilimli kesimin yüzde 61'i Anadolu kulüplerinin de İstanbul kulüplerinin gösterdiği başarıyı göstermesini bekliyor. Beklentilerin aksine, rekabet genişlemiyor, daralıyor. Milli Takımımız Dünya Kupası'nda ama, ligimiz parçalanıyor, ufalanıyor, dağılıyor. 
     Kurumlaşmayı sadece TV yayın gelirleri ile sınırlayıp yan gelip yatarak kulüpçülük yapmanın galiba sonu geldi. Belediye destekleri de tükenme noktasına yaklaşıyor. Bu sağlıksız yapıdan büyük şampiyonlar çıkmaz... Büyük yıldızları beklemek de hayaldir. Şimdi gerçeği görmenin vaktidir 
     Hayır, bu lig, lig değildir 
     
     



 SPOR 

























</TEXT>
</DOC>
