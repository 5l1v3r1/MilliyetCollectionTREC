<DOC>
<DOCNO> 86905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/spor/spo07.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıkış yok 
</HEADLINE>
<TEXT>

Kafa, fizik, taktik hiçbir şekilde hazır değiller. Afrika Kupası yıkımını unutamıyorlar. Tunus hiç şans tanınmayan ekiplerden biri. 
     Mehmet Demirkol 

     1986 Dünya Kupası’nda Fransa’yı üçüncü sıraya kadar çıkaran efsanevi teknik adam Henri Michel kupanın başlamasına sadece dört ay kala şöyle diyerek ayrıldı takımın başından "Oyuncularla aynı frekansta değilim. Ve onlara iletmek istediklerimi iletemiyorum." Afrika Kupası’na gol bile atamadan veda ettiler. Tunus kupanın kötü takımlarından biri olarak hayal kırıklığı yaratmıştı. Ama daha büyük hayal kırıklığı Michel’in yerine doğru düzgün bir atama yapılamaması oldu. Souyah Ammar ve Laabidi Khemaeis ikilisi göreve getirildi. Başta geçiciydi, ama sonra neden olduğu anlaşılmaz şekilde göreve devam etmelerine karar verildi. Tunus’ta bugün yapılan analizlerde kendi milli takımlarının kupanın en formsuz takımlarından biri olduğu vurgulanıyor. Taktik, teknik, fizik ve motivasyon olarak hazır değiller. Michel belki de bundan bahsediyordu. 
     Ama yine de savunmaları asla bozulmuyor. Hiç gol atamayarak elendikleri Afrika Kupası’nda bile sadece bir gol yediler. Şimdi onlara biraz olsun güven veren ise Afrika Kupası’nda sakatlıkları nedeniyle oynamayan iki forvetleri Ali Zitouni ve Ziad Jaziri’nin dönüşleri. 
     
Yıldız      Ziad Jaziri 
     Tunus’tan Fransa Ligi’ne, büyük ihtimalle Socheaux’a gidiyor. Ülkenin en golcü ikinci ismi. Afrika Kupası’ndaki başarısızlık 23 yaşındaki bu oyuncunun sakatlık nedeniyle forma giyememesine bağlanıyor. Afrika’da yılın futbolcusu seçiminde ilk 10’a girdi. 
     

</TEXT>
</DOC>
