<DOC>
<DOCNO> 94511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur40.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Önal'ın istifa dilekçesi... 
</HEADLINE>
<TEXT>

     Devlet Bakanlığı ve DSP milletvekilliği görevinden istifa eden Recep Önal, Başbakan Bülent Ecevit’e gönderdiği istifa dilekçesinde şunları kaydetti 
     ''TC Başbakanı ve DSP Genel Başkanı ve Değerli Genel Başkanım. Kamu yönetiminde 35 yıl başarılı bir biçimde çalışarak edindiğim birikimle halkıma hizmeti sürdürebilmek için liderliğinizdeki DSP’de 1999 yılı başında siyasi yaşamıma başladım. Üstlendiğim görevleri ülkemiz yararını ön planda tutarak partimizin temel ilkelerine gönülden bağlı, dürüst, şeffaf özü sözü doğru bir milletvekili ve bakan olarak, bana güvenenleri mahcup etmeme çabası içinde şevk ve heyecanla yerine getirmeye çalıştım. Partimizin karşılıklı sevgi, saygı ve hoşgörü temeline dayanan vefa duygusunu ve uzlaşma kültürünü esas alan etik ilkelerinden son günlerde uzaklaşılmaya başlandığını görmek beni üzmektedir. Parti içi tartışmaların medya önünde yapılmasının partimizin birlik ve bütünlüğüne zarar verdiğine ve ülkemizin içinde bulunduğu ekonomik ve sosyal zor koşulları daha da ağırlaştırdığına inanıyorum. Ülkemiz yararına görmediğim bu yeni eğilimin içinde olamayacağımdan, Devlet Bakanlığı görevimden ve çok sevdiğim partimden ayrılıyorum.'' 
     





</TEXT>
</DOC>
