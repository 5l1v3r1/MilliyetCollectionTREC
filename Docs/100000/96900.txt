<DOC>
<DOCNO> 96900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/guncel/gun08a.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi dışlamak AB için aptallık’ 
</HEADLINE>
<TEXT>

"Türkiye’nin soğuk bir omuza değil, yardıma ihtiyacı var" diye yazan İngiliz dergisinde, "Eğer çökerse, sonuçları korkunç olur" görüşü yer aldı 
     İngiltere’de yayımlanan haftalık siyaset ve ekonomi dergisi The Economist, "AB’nin Türkiye’yi dışlamasının aptallık olacağını ve Batı hükümetlerinin seçim sonrası kurulacak koalisyonun kalbinde Kemal Derviş’i görmek istediklerini" yazdı. 
     Derginin son sayısında yer alan yazıda, "Türkiye’nin ve bu ülke için iyi şeyler dileyenlerin, her şeye karşın reformlardan vazgeçmemeleri gerektiği" vurgulandı. 
     Türkiye’nin yaklaşık 40 yıldır, AB üyeliği için çaba harcayan Batı’nın iyi bir dostu, NATO’nun önemli bir müttefiki olduğu kaydedilen yazıda, Irak operasyonu için de Türkiye’nin kilit önem taşıdığına işaret edildi. 
     Türkiye’nin politik ve ekonomik bir kaosa düşmesinin ülke içindeki ve bölgedeki sonuçlarının "korkunç" olacağını savunan The Economist, IMF ve Kemal Derviş’in çabalarıyla 2 yıldır süren ekonomik krizden çıkılmaya çalışıldığını, ülkenin "yeni bir taze başlangıç yapmaya uğraştığını" kaydetti. 
     
     Derviş uygun aday 
     Gelecekle ilgili tahmin ve yorumlarda da bulunan dergi, "Batı hükümetlerinin, seçim sonucunda çıkacak koalisyonun kalbine yerleştirilmek üzere AB’ye yatkın, liberal ve reformcu’ bir kişinin bulunmasını dilediklerini" bildirdi. Dergi, Derviş’i bu tanıma uygun bir aday olarak gösterdi. 
     "Kopenhag Zirvesi’nde Türkiye’nin üyelik görüşmelerine davet edilmesi gerektiğini" vurgulayan The Economist’teki yazı, şu ifadelerle noktalandı 
     "Ancak bu son kriz atlatılsa bile, h l pek çok Avrupalı, Türkiye’nin AB’ye katılmak için gereken kriterlere sahip olup olmadığı kuşkusunu taşımayı sürdürecek. Bu konudaki kuşkuların giderilmesi uzun zaman alabilir ve sonuç için bir neslin daha geçmesi gerekebilir. Ancak Türkiye 1980’lerden bu yana hem ekonomik, hem de politik olarak çok yol aldı. AB hükümetlerinin, kapıyı Türkiye’nin yüzüne kapatmak için aptal olmaları gerekir. Bu ülkenin soğuk bir omuza değil, yardıma ihtiyacı var." 
     Dergi, hazırladığı üç sayfalık bir diğer analizde de, Türkiye’deki gelişmelere geniş şekilde yer verdi. 
     



 GÜNCEL 





















</TEXT>
</DOC>
