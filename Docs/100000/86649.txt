<DOC>
<DOCNO> 86649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/guncel/agun.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Mahkeme AFFETMEDİ 
</HEADLINE>
<TEXT>

Anayasa Mahkemesi, Cumhurbaşkanı Ahmet Necdet Sezer’in gerekçesine katılarak af yasasını iptal etti, ancak gerekçe Resmi Gazete’de yayımlanıncaya kadar tahliyeler sürecek 
     ANKARA Milliyet 

     Af Yasası’nın daha önce bazı hükümlerini iptal eden Anayasa Mahkemesi, bunların yerine çıkarılan yeni yasayı da Anayasa’ya aykırı buldu. Yeni yasayı "toplu özel af" olarak yorumlayan Yüksek Mahkeme, Meclis’te 5’te 3 çoğunluk sağlanmamış olmasını gerekçe gösterirken, yürütmeyi durdurma kararı vermedi ve yeni tahliyelere yeşil ışık yaktı. 
     Mahkeme, yasal boşluk oluşmaması için Meclis’e 6 aylık süre verdi. Bu sürenin son günlerinde çıkarılan 4758 sayılı yasada, 10 yıllık indirimin, çekilmesi gereken ceza üzerinden yapılması benimsendi. Cumhurbaşkanı Sezer ise düzenlemeyi, "toplu özel af" olarak nitelendirdi ve Meclis’in özel af çıkarma yetkisinin ancak 5’te 3 çoğunlukla, yani 330 oyla kullanılabileceğine işaret etti. Yasayı veto eden Sezer, yasanın TBMM’den dönmesi üzerine mecburen onay verdi, ardından Anayasa Mahkemesi’ne iptal davası açtı. 
     Yüksek Mahkeme de, Sezer’in başvurusunu dün görüşmeye aldı. Cumhurbaşkanı Sezer’in görüşlerine katılan Anayasa Mahkemesi’nin dünkü oturumu sonunda kararı açıklayan Başkanvekili Haşim Kılıç, düzenlemeyi oybirliğiyle iptal ettiklerini, ancak yürürlüğü durdurma istemini oyçokluğuyla reddettiklerini bildirdi. Kılıç, kararın gerekçesi Resmi Gazete’de yayımlanıncaya kadar yürürlüğünün devam edeceğini kaydetti. Bu durumda mahkemeler, tahliye kararı vermeye devam edebilecek. 
     

</TEXT>
</DOC>
