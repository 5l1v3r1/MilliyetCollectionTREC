<DOC>
<DOCNO> 71837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo17.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta deprem... Yönetici Goncay "Oyum Hasan Arat'a ..." 
</HEADLINE>
<TEXT>

     Beşiktaş Kulübü Yönetim Kurulu Üyesi Hasan Gocay, kulüp başkanı Serdar Bilgili için sert suçlamalarda bulundu. 
     Serdar Bilgili yönetiminde görev alan Hasan Gocay, Serdar Bilgili'nin Beşiktaş'ı iyi yerlere getireceğine inanmadığını ve ay sonunda yapılacak kongrede, oyunu diğer başkan adayı Hasan Arat'a vereceğini söyledi. 
     Hasan Gocay, Bilgili ile 2 yıl birlikte çalıştığını hatırlatarak, ''Kulübü iyi yönetemedik. Yapılan hatalarda benim de kabahatim olmuştur. Ancak ben bir fert olarak elimden geleni yapmaya çalıştım. 
     Erol Kaynar, Ahmet Hamoğlu ve Hayri Cem küstürüldü. İyi ve demokratik bir yönetim gösterilmedi.Ben Serdar Bilgili'nin bundan sonra da başarılı olacağına inanmıyorum'' diye konuştu. 
     Bilgili'nin hatalarını konuşmasının Beşiktaş açısından yararlı olacağına inandığını belirten Gocay, ''Genel kurul üyelerimize karşı sorumluluğum nedeniyle istifa etmiyorum. Benim amacım, bu hataların Beşiktaş için tekrar edilmemesidir'' dedi. 
     
     "Yaptığı etik değerlere sığmaz" 
     Gocay, Bilgili'nin dünkü Galatasaray derbisinde protokol tribününde kendisine ait olan bileti, yönetime yeni alacağı bir kişiye verdiğini de belirterek, ''Bu yaptığı etik değerlere sığmaz. Yönetime yeni alacağı kişilerde, kiminle çalışacaklarının farkına varsınlar. 
     100. yılını kutlayacak Beşiktaş'ta, bir başkanın böyle davranmaması 
     gerekirdi'' diye konuştu. 
     Kulüp yönetimlerinde artık tek adam devrinin sona ermesi gerektiğini vurgulayan Gocay, şunları söyledi 
     ''Serdar Bilgili, ne kadar demokratik olduğunu, dünkü hareketiyle göstermiştir. Gençlik ve Spor İstanbul İl Müdürü Vedat Bayram sayesinde maça girebildim. Ancak daha sonra stadı terkettim. Serdar Bilgili'nin bu hareketine anlam veremiyorum. Ben 40 yıldır maçlara giderim. 2 yıl önce maçlara nasıl gidiyorsam, bundan sonra da öyle gideceğim.'' Gocay, Bilgili hakkındaki düşüncelerinin kesinlikle dün yaşanan olaylardan kaynaklanmadığını, uzun süredir kendisinde var olan düşünceleri dile getirdiğini de sözlerine ekledi. 
     






</TEXT>
</DOC>
