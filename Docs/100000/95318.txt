<DOC>
<DOCNO> 95318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/soneko09.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "AB üyeliği Türk sanayisinin rekabet gücünü artıracak" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Avurupa Birliği AB üyeliğinin Türk sanayisinin rekabet gücüne olumlu katkılarda bulunacağını söyledi. 
     Özilhan, '' Türkiye AB'ye tam üyeliğini gerçekleştirerek, dünyanın bu en önemli siyasi ekonomik bloğunun bir parcası olarak, hem ekonomik ve siyasi istikrarını garanti altına alacak hem de karar mekanizmalarında yerini alarak kendi çıkarlarını daha iyi savunma olanağı bulacaktır'' dedi. 
     TÜSİAD tarafından hazırlanan ''Yeni Rekabet Stratejileri ve Türk Sanayisi'' başlıklı rapor, düzenlenen basın toplantısıyla kamuoyuna açıklandı. 
     Özilhan, toplantının açılışında yaptığı konuşmada, Türkiye'nin yoğun ve hareketli gündeminin her dakika yeni gelişmelere sahne olduğu bugünlerde dikkatleri başka konulara yoğunlaştırmanın zor olduğunu bildiğini, ancak kısa bir süre için de olsa Türkiye'nin geleceğini ilgilendiren önemli bir konuyu gündeme getirmek isediklerini söyledi. 
     21. yüzyılın, ulusal ekonomilerin uluslararası nitelik kazanarak 
     yeniden şekillendiği bir yüzyıl olarak başladığını, artarak sürecek olan bu dinamiğin başlıca itici gücünün her geçen gün artan uluslararası ticaret olduğunu vurgulayan Özilhan, uluslararası ticaret kurallarının serbestleşmesi, doğrudan yatırımların önündeki engellerin büyük ölçüde kalkması, ulaşım maliyetindeki düşüşler, bilgi ve iletişim teknolojilerindeki gelişmelerin işdünyası için ülke sınırlarını gün geçtikçe ortadan kaldırdığına dikkati çekti. Şirketlerin üretim teknolojilerini seçerken, yatırımlarını yaparken, mal ve hizmetlerini satacakları pazarları saptarken, artık daha geniş bir coğrafi alanı gözönünde bulundurduklarını anlatan Özilhan, bu gelişmelere bağlı olarak dünya ticaretinin başta sanayi malları olmak üzere son yıllarda sürekli olarak üretimden daha hızlı arttığını ifade eti. Özilhan, ''1990-1999 döneminde dünya üretimi yüzde 2.5 artarken uluslararası ticaretteki artış yüzde 6.9 olmuştur'' dedi. Özilhan, sözlerini şöyle sürdürdü ''İş dünyası bu yeni duruma ayak uydurmaya çalışırken, ülke bazında ve küresel bazda ekonomi politikalarının serbestleştirilmesi ve uyumlaştırılması da, kaçınılmaz olarak gündeme gelmektedir. Zira bu yöndeki düzenlemeler ticaretin serbestleşmesi, uluslararası mal ve hizmet ticaretini kısıtlayıcı ulusal mevzuatın yeniden ele alınması, özelleştirme, fikri hakların korunması, yatırımların uluslararası kurallara bağlanması ve rekabet politikaları gibi alanlardaki küresel uyumlaştırma çabalarına katkıda bulunacaktır.'' Uluslararası ticaretin giderek serbestleşmesinin yanı sıra dünyada gözlemlenen diğer bir gelişmenin de hızla artan bölgeselleşme dinamikleri olduğunu belirten Özilhan, ülkelerin coğrafi, tarihsel ve kültürel yakınlıklarından dolayı kurdukları bölgesel ticari yapılanmaların, uluslararası ticaretin büyük bir bölümünün bölge içi ticaret şeklinde gerçekleştirilmesi sonucunu doğurduğunu söyledi. Özilhan, her ne kadar uluslararası ticaretin serbestleşmesinde önemli gelişmeler ortaya çıkmışsa da, ticaret artışında bölgesel bloklar içindeki ticaret artışının payının unutulmamaması gerektiğini ifade etti. Özilhan, devamla şöyle dedi 
     
     AB ÜYELİĞİ 
     ''AB, bu tip gelişmelerin en iyi örneklerinden birini teşkil etmektedir. Türkiye de tarihsel, coğrafi ve ekonomik bağlarla zaten içiçe olduğu AB'ye tam üyeliğini gerçekleştirerek dünyanın bu en önemli siyasi ve ekonomik bloğunun bir parçası olarak, hem ekonomik ve siyasi istikrarını garanti altına alacak hem de karar mekanizmalarında yerini alarak kendi çıkarlarını daha iyi savunma olanağı bulacaktır. 
     TÜSİAD, AB üyeliğinin Türk sanayisinin rekabet gücüne olumlu katkılarda bulunacağını uzun zamandan beri savunuyor. Aynı şekilde Gümrük Birliği de başta otomotiv olmak üzere bazı sektörlere rekabet gücünü gözle görülür şekilde artırmıştır.'' Gelişmiş, çağdaş bir refah toplumu olma yolunda sanayileşmenin önemini gözardı etmemek gerektiğini vurgulayan Özilhan, mevcut durumda, Türkiye'de kamu yönetimi ile sanayi politikalarının birbirlerini olumsuz yönde etkilediklerinin görülmekte olduğunu kaydetti. 
     Tuncay Özilhan, sanayileşmenin sağlam temeller üzerine inşa edilebilmesi için sanayileşme politikalarının küresel ekonominin gerçeklerinin göz önüne alınarak saptanması, toplumun eğitim düzeyinin yükseltilmesi, rekabet ortamını sağlayacak hukuksal alt yapının oluşturulması ve istikrar ortamının sürekliliğinin sağlanması gerektiğini belirtti. 
     Özilhan, ''Türk sanayisinin rekabet gücünü artması, AB üyeliğine hazırlanan Türkiye'nin üyelik sonrasında AB'ye uyumunun kolaylaşması ve sektörlerin rekabet koşuluna rahatça ayak uydurabilmesi açısından büyük önem taşımaktadır'' diye konuştu. 
     





</TEXT>
</DOC>
