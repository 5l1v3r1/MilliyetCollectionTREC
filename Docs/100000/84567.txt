<DOC>
<DOCNO> 84567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko10.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde ÖTV sıkıntısı... 
</HEADLINE>
<TEXT>

     Otomotiv sektöründe Özel Tüketim Vergisi ÖTV sıkıntısı yaşanıyor. 
     Özellikle 2. el otomotiv piyasasında satışların büyük bölümü, yakında Meclis'e sevkedilecek Özel Tüketim Vergisi ÖTV yasasıyla birlikte, ikinci elde verginin kalkacak olmasına endekslenmiş bulunuyor. 
     Buna göre ikinci el otomobil satışında alıcılar bekleyişlerini sürdürürken, otomobil satın alanların büyük bölümü de, otomobil devirlerini, yasa çıktıktan sonra almak üzere bekliyor. 
     İkinci el otomobil alım satımı yapan galeri ve diğer kuruluşlar, vatandaşın beklemede olduğu, ancak çıkması beklenen ÖTV yasasının ne getireceğinin de tam olarak bilinmediğini söylediler. 
     Vatandaşların bir kısmının, çıktığı ortamda Temmuz ayında yürürlüğe girmesi beklenen ÖTV yasasıyla, ikinci el otoda ''taşıt alım vergisinin'' kalkacağı beklentisi içinde oldukları ve taleplerini erteledikleri ifade edilirken, araç satın alanların bir bölümünün de aracın devrini, Temmuz ayından sonra almak üzere anlaştıklarına işaret ediliyor. 
     Sonuçta, açılmaya yakın ikinci el piyasasında belirsizlik etkili olurken, net açıklamalar bekleniyor. 
     Bu arada ikinci elde verginin kalkmasının, yine bu gruptaki otomobil fiyatlarına artış olarak yansıyacağı, ikinci eldeki bu artışın bir süre sonra ''0'' kilometre araba satışlarına da yansıyacağı ifade ediliyor. 
     
     0 KİLOMETREDE ''TAKAS'' SIKINTISI 
     Yakında çıkması beklenen ÖTV yasasının, 0 kilometre araç satışlarını çok fazla etkilemeyeceği, ancak yine de belirsizlik nedeniyle insanların beklemede olduğu, yeni canlamaya başlayan talebin bu kez ÖTV yasası nedeniyle ertelenebileceğine dikkat çekiliyor. 
     0 kilometre otomobil satışlarında ÖTV yönüyle tek sıkıntı, 
     'takaslarda'' söz konusu. Takas yolayla 0 kilometre araç satışında, alıcıdan alınan ikinci el otoların satışında, devir işlemlerinin sonraya bırakılmak istenmesi nedeniyle, yeni araba satan bayilerin sıkıntılı olduğu dile getiriliyor. 
     
     İKİNCİ EL KISMI, HEMEN YÜRÜRLÜĞE GİRECEK 
     Hem yeni hem de ikinci el otomobil satışı yapanların ortak sıkıntısı ise ''belirsizlik ve gerçekte yasanın ne getireceğinin'' tam olarak bilinmemesi olarak ortaya çıkıyor. 
     Bir bayiinin dediği gibi, otomobil piyasası ÖTV yasasını bekliyor ancak, ''şapkadan ne çıkacak'' bu bilinmiyor. 
     Maliye Bakanı Oral ise daha önce yaptığı açıklamada, alıcıların daha fazla beklemede kalmamaları için, TBMM'ye bugünlerde sevkedilmesi beklenen ÖTV tasarısında, ''ikinci elde'' taşıt alım vergisinin kaldırılmasına ilişkin hükmün yasa çıktığında, diğer hükümlerinin ise Temmuz'da yürürlüğe girmesinin düşünüldüğünü söylemişti. 
     
     ÖTV NE GETİRİYOR 
     ÖTV yasa tasarısına bakıldığında, 16 adet vergi, harç, fon ve fon payı, tek bir vergi haline getiriliyor. 
     Motorlu araçlarda ise ''Taşıt Alım ve Ek Taşıt Alım Vergisi ile Çevre Fonu ve Trafik Tescil Harcının'' yerini alacak olan ÖTV, motor silindir hacmi esas alınarak nispi uygulanacak. 
     Vergileme değer esasına göre yapılacağından, rekabet eşitsizliği ortadan kalkacak. 
     ÖTV'nin ilk edinimde alınması nedeniyle, ikinci el otomobil satışlarında vergi olmayacak. Böylece, tescil kayıtları gerçek durumu yansıtacak. Verginin mükellefi satıcılar olacak ve bu nedenle alıcıların zaman kaybı önlenecek. 
     Ayrıca ikinci el otomobil satışında bir vergi kaybı olacağı düşünülmezken, kayda giren satışların artmasıyla vergi hasılatının yükselmesi bekleniyor. 
     





</TEXT>
</DOC>
