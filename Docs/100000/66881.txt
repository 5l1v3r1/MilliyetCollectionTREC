<DOC>
<DOCNO> 66881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/spor/spo02.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat’ı isteriz 
</HEADLINE>
<TEXT>

     FENERBAHÇE Asbaşkanı Murat Özaydınlı, Galatasaray ile oynayacakları derbi maçına hakem Metin Tokat’ın verilmesini istedi. Özaydınlı, "Sayın Tokat nasıl olsa seyirciden etkilenmiyor. 52 bin kişi de onun için farketmez. İlk maçı da o yönetmişti. Yozgat maçında görmediği penaltıya rağmen haftaya da görev alsın. Bizim Ali Uluyol’u istediğimiz yolunda çıkan söylentiler ise tamamen asılsız" diye konuştu. 
     YÖNETİCİ Nihat Özdemir de Galatasaray maçının şimdiden Türkiye’nin gündemine oturduğunu belirtti. Özdemir, "Hakemin kim olacağı tartışmaları hemen başladı. Bu maçı yönetecek Türkiye’de çok hakem var. Ancak, Metin Tokat’ın derbiyi yönetmesi her iki takımı da psikolojik olarak rahatlatacaktır. Çünkü Sayın Tokat bu maçı güle oynaya idare eder ve hiç kimsenin de sesi soluğu çıkmaz" ifadelerini kullandı. 
     
Kötü oyun iyi skor      LORANT, en kötü oyunlarını oynadıklarını, ancak en başarılı sonucu elde ettiklerini söyledi. Alman hoca, "Bu sahada oynamak gerçekten zordu. Çok net gol pozisyonları bulduk, gereksiz yere harcadık. Hakem bir pozisyona kadar iyi idare etti. O pozisyon da ilk yarıdaki elle oynamaydı. Herhalde göremedi. Bunu insanlık haline bağlamak lazım" dedi. 
     FENERBAHÇE’NİN teknik patronu sözlerini şöyle noktaladı "Benim için önemli olan forvet oyuncularının bir maçta bol gol pozisyonu bulmasıdır. Andersson, kaçırdıklarına tabii ki üzülmelidir. Takım maçı kazandıysa, kaçan goller önemli değildir. Ancak ümit ederim, haftaya da golcülerimiz bu gol pozisyonlarını elde ederler." 
     
Notlar      78 gün sonra 
     FENERBAHÇE, bu sezon ligde kaybettiği son 4 deplasman maçını yitirdikten sonra, dünkü galibiyetle 78 günün ardından üç puanla tanışmış oldu. Sarı - Lacivertliler en son 23 Kasım 2001’de Göztepe’yi İzmir’de 5-0 yenmişlerdi. 
     
     Bütçe 85 trilyon 
     FENERBAHÇE’NİN 2002 yılı tahmini bütçesi 85 trilyon 95 milyar lira olarak belirlendi. Tahmini bütçede, kulüp ve futbolculara ödenecek transfer gideri olarak 34 trilyon lira ayrıldı. 
     
     Ümitler farklı 
     GEÇEN hafta Kocaeli’ye 2-1 yenilen Fenerbahçe Ümit Takımı moral buldu. Sarı-Lacivertliler, Yozgat’ı 3-0 yendi. 
     
     Rapajc ilk kez 
     HIRVAT futbolcu bu sezon ilk kez Yozgat’ta golle tanıştı. Rapajc, geçen sezonun 32. haftasında Erzurum’da son golünü atmıştı. 
     
     Olay çıktı 
     GENÇ Fenerbahçeliler Derneği üyeleri 6 otobüsle Yozgat’a gelirken, bazı taraftarlar emniyet güçleri tarafından tutuklandı. Polisin arama yapmasına izin verilmemesi üzerine çıkan arbedede bir güvenlik görevlisi yaralandı. 
     
     Uche gripti 
     TEKNİK Direktör Werner Lorant ribe yakalanan Uche’nin forma giyememesi nedeniyle Mert Meriç’e görev verdi. Alman hoca Johnson’u da kesti ve ikinci yarıda oyuna aldı. 
     



 SPOR 


























</TEXT>
</DOC>
