<DOC>
<DOCNO> 61785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko23.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Leopar tanklarının iyileştirilme projesi imzalandı 
</HEADLINE>
<TEXT>

     Leopard-1A1 ve A1A4 tankları iyileştirme proje sözleşmesi, Savunma Sanayii Müsteşarlığı'nda düzenlenen törenle imzalandı. 
     Sözleşmeye, Genelkurmay 2. Başkanı Orgeneral Yaşar Büyükanıt, Savunma Sanayii Müsteşarı Dursun Ali Ercan ve Aselsan Genel Müdürü Necip Berkmen imza koydular. 
     Genelkurmay 2. Başkanı Orgeneral Büyükanıt, törende yaptığı konuşmada, projenin önemli bir aşamaya geldiğini söyledi. 
     Bu aşamaya gelmenin kolay olmadığına işaret eden Orgeneral Büyükanıt, projeye emeği geçenlere de teşekkür etti. 
     Verilen bilgiye göre proje kapsamında, Kara Kuvvetleri Komutanlığı envanterinde mevcut 162 adet Leopard 1A1 ve A1A4 tankının atış kontrol sistemlerinin iyileştirilmesi için, gerekli işletme yedeklerinin temini ve kullanıcı eğitimlerinin alınması planlanıyor. 
     Tasarımı Aselsan'a ait olan atış kontrol sisteminin tank üzerine entegrasyonunu içeren prototip geliştirme dönemi ve gerekli testlerin, 24 ay içinde Aselsan tarafından tamamlanması öngörülüyor. 
     Prototip geliştirme dönemini mütakip, seri üretim dönemi faaliyetinin 1010. Ordudonanım Ana Tamir Fabrikası'nda Arifiye 26 aylık bir süre içinde gerçekleştirilmesi planlanıyor. 
     Bu arada Aselsan'a tahsis edilen bir tank üzerinde, bilgisayar kontrollü atış kontrol sistemi, hareket halinde atış kabiliyeti, gece gündüz hedef tespit teşhis ve atış kabiliyeti, otomatik hedef takip ve sürücü gece görüş kabiliyeti kazandırılmasına yönelik AR-GE çalışmaları başlatıldı. 
     






</TEXT>
</DOC>
