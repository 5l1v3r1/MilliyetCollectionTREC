<DOC>
<DOCNO> 76038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur01.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş Sinema Oyuncuları Derneği'nin ödülleri dağıtıldı 
</HEADLINE>
<TEXT>

     Çağdaş Sinema Oyuncuları Derneği'nin ÇASOD ''9. ÇASOD Oyuncu Ödülleri'', Pera Palas Oteli'nde düzenlenen törenle sahiplerine sunuldu. 
     Ödül törenine bir telgraf gönderen Kültür Bakanı İstemihan Talay, Türk sinemasının son yıllarda, Türkiye'nin kültürünü ve sinemasını tanıtma uğraşını en iyi şekilde yerine getirdiğini ifade ederek, ''Türk sineması, son yıllarda önemli başarılar kazanmıştır'' dedi. 
     Talay, sinemaya uzun yıllar emek veren Türkan Şoray'ın da ''Emek'' ödülünü layıkıyla kazandığını belirterek, ödüle değer bulunan oyuncuları kutladığını kaydetti. 
     ÇASOD Başkanı Rutkay Aziz, törende yaptığı konuşmada, yasaksız bir Türkiye ve Türk sineması dileğinde bulundu. 
     Törende daha sonra, ''Yazgı'' filmiyle Zeynep Tokuş ve ''O da Beni Seviyor'' filmiyle Ece Ekşi'ye, ''Umut veren kadın oyuncu'' ödülleri verildi. 
     Yine ''Yazgı'' filmiyle Serdar Orçin ve ''Herkes Kendi Evinde'' filmiyle Tolga Çevik'e de ''Umut veren erkek oyuncu'' ödülleri sunuldu. 
     ''İtiraf'' filmindeki rolüyle Taner Birsel ''En iyi erkek oyuncu'', ''Büyük Adam Küçük Aşk'' filmindeki rolüyle ise Füsun Demirel ''En iyi kadın oyuncu'' ödüllerine değer görüldü. 
     Ödülünü alırken kısa bir konuşma yapan Füsun Demirel, filmin Türkiye'de yasaklandığını ve Danıştay'ın kararını beklediklerini ifade ederek, ''Ödülü alıyorum ama içim buruk. Hala anlayamıyorum, 2002 yılında Türkiye'de bir sanat eseri nasıl yasaklanıyor. Tüm sinemacı arkadaşlara sesleniyorum hep birlikte yasaklara karşı bir şeyler yapalım'' dedi. 
     İsmail Hakkı Şen'e de yine ''Büyük Adam Küçük Aşk'' filmindeki rolü dolayısıyla ''Jüri özel ödülü'' verildi. 
     
     Şoray'a emek ödülü 
     Ünlü oyuncu Türkan Şoray'a da, ''Emek'' ödülü sunuldu. Ödülü veren Kültür Bakanlığı Müsteşar Yardımcısı Hüseyin Akbulut, Şoray'ın, ''Türkan Şoray kanunları'' olarak bilinen ilkelerini yıllarca koruyan çok önemli bir sanatçı olduğunu söyledi. 
     Ödülünü almadan önce filmlerinden kesitler gösterilirken gözlerinin dolduğu görülen Şoray da ödülün kendisi için çok büyük önem ifade ettiğini belirterek, ''Meslektaşlarımın beni bu ödüle layık görmeleri o kadar anlamlı, o kadar güzel ki... Yıllarca bu büyülü yolda aynı kaderi paylaştık. Bana bu mutluluğu yaşattığı için, 'teşekkürler sinema' diyorum'' dedi. 
     
     Değerlendirmeye katılmak istemediler 
     Öte yandan, ''Deli Yürek'', ''Hemşo'' ve ''Şarkıcı'' filmlerinin yapımcılarının, ödül için 2001 yılında çekilen tüm Türk filmlerinin ele alındığı değerlendirmeye filmlerini sokmak istemedikleri bildirildi. 
     ÇASOD Başkanı Rutkay Aziz, bu filmlerin yapımcılarının katılmak istememe nedenlerini belirtmediklerini vurgulayarak, ''Oyunculara ödül veren bir derneğiz. Oyuncuları mı cezalandırmak istediler bilmiyorum, ama ben biraz üzüldüm açıkçası'' diye konuştu. 
     






</TEXT>
</DOC>
