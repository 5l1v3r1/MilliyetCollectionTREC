<DOC>
<DOCNO> 94636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun20.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kulelerin yerine yenisi dikilmeyecek 
</HEADLINE>
<TEXT>

     ABD'de 11 Eylül 2001'de terörist saldırı sonucu yerle bir olan New York'taki Dünya Ticaret Merkezi İkiz Kuleleri'nin yerine yenilerinin dikilmesinin sözkonusu olmadığı bildirildi. 
     Reuters'in haberine göre, enkaz kaldırıldıktan sonra İkiz Kuleler'in yerine yapılacak binalar ve saldırıdan zarar gören çevre bina ve sokakların onarımıyla ilgili planlama süreci, saldırıda yakınları ölenlerden emlakçılara, aile gruplarından politikacılara ve devlet kurumlarından belediye yetkililerine kadar hemen her kesimden New York'luların katıldığı tam bir demokratik sürece dönüştü. 
     Tartışmanın bütün tarafları, onarımın ne şekilde ve hangi büyüklükte olacağı konusunda anlaşamazlarsa bile, binalarda ölen 2 bin 823 kişinin anısını yaşatmaya yönelik bir anıtın dikilmesinde görüş 
     birliği içinde bulunuyor. 
     Yıkılan binaların enkazının tamamen ortadan kaldırılmasından sonra, eski binaların yerinde 8 katlı bir bina derinliğinde çukur oluşurken, saldırıda ölenlerden 1700'ünün cesedi asla bulunamadı. 
     İkiz Kuleler'in yerinde nasıl bir anıtın yapılacağı konusunda hazırlanan 6 plan bu ay sonunda kamuoyuna açıklanacak ve bu planlar Eylül ayında 3'e indirilecek. Uygulamaya konulacak planın yıl sonunda kesinleşmesi bekleniyor. 
     





</TEXT>
</DOC>
