<DOC>
<DOCNO> 57526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur08.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüste diş protezinden, çocuk bezine kadar neler unutuluyor 
</HEADLINE>
<TEXT>

     Kent içi ulaşımını sağlayan otobüslerde, tarak, çocuk bezi, diş protezi, cüzdan, kalem gibi pek çok eşya dalgınlıkla unutuluyor. 
     Edirne Belediyesi Otobüs İşletmesi Müdürlüğü'nden alınan bilgiye göre, vatandaşlar şehir içinde en çok kullanılan ulaşım aracı otobüslerde, günün yoğunluğu ve stresi ile yanlarında taşıdıkları birçok eşyayı unutuyorlar. 
     Yetkililer, unutulan bazı eşyaların yolcular tarafından otobüs şoförüne iletildiğini belirterek, şunları kaydetti 
     ''Otobüs seferleri sona erdikten sonra araç sürücüsü, otobüs koltuklarında veya koridorlarda unutulan eşyaları alıyor. Ara sıra, yolcular buldukları eşyayı şoföre veriyorlar. Bırakılan eşyalar arasında çok ilginç olanlar da var. Otobüslerde, tarak, şapka, palto, kalem, çocuk bezi, altın zincir, diş protezi, cüzdan, yiyecek, gibi pek çok eşya dalgınlıkla unutuluyor. Evine aldığı kıymayı bile araçta bırakanlar var. Vatandaşların bir kısmı kaybolan eşyalarını arayıp sorma bilincinde değiller. Otobüste unutulan eşyaları uzun süre müdürlüğün ilgili biriminde saklıyor ve sahibine ulaşmaya çalışıyoruz.'' Otobüslerin en çok dar gelirliler ve öğrenciler tarafından kullanılan toplu taşım aracı olduğunu ifade eden yetkililer, ''Unutulan eşya bulan için değil ama unutan için önemli olabiliyor'' dedi. 
     Bazı yolcuların başkasına ait unutulan değerli eşyayı aldıklarına dikkati çeken yetkililer, bu tür yakışıksız olayları onaylamadıkları söyledi. Yetkililer, yolcuların buldukları eşyayı belediyenin Zabıta Müdürlüğü'ne ya da Otobüs İşletmesi Müdürlüğü'ne bırakabileceklerini kaydetti. 
     






</TEXT>
</DOC>
