<DOC>
<DOCNO> 84225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/ekonomi/eko03.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim Türkiye’yi etkilemez 
</HEADLINE>
<TEXT>

IMF Türkiye Masası Şefi Kahkonen, Merkez Bankası ve devlet bankalarının özerkliğine dikkat çekerek, erken seçimin ekonomik dengeleri olumsuz etkilemeyeceğini söyledi 
     İSMAİL ŞAHİN 

     Uluslararası Para Fonu IMF heyetinin stand - by anlaşması çerçevesinde olumlu sonuçlanması halinde 1.1 milyar dolarlık kredi diliminin serbest bırakılacağı, ikinci gözden geçirme çalışmaları dün başladı. IMF Türkiye Masası Şefi Juha Kahkonen başkanlığındaki heyet İstanbul’da Yabancı Sermaye Derneği YASED , Türkiye Bankalar Birliği, Türkiye İhracatçılar Meclisi TİM , Türk Sanayicileri ve İşadamları Derneği TÜSİAD yetkilileri ile görüştü. 
     
     İşaretler olumlu, risklere dikkat’ 
     IMF heyeti YASED’de yatırım ortamının iyileştirilmesi konusundaki çalışmalar hakkında bilgi alırken, büyüme ve enflasyon konusunda olumlu sonuçlar alındığını, ancak risklere de dikkat edilmesi gerektiğini belirtti. 
     TÜSİAD yönetimi de IMF heyeti onuruna Divan Oteli’nde bir akşam yemeği düzenledi. TÜSİAD Başkanı Tuncay Özlihan, Kahkonen’in olası bir erken seçimle ilgili olarak, "Türkiye’nin ekonomik kurumlarının, Merkez Bankası ve devlet bankalarının bağımsız olduğunu, dolayısıyla seçimin ekonomik dengeleri etkilemeyeceğini" söylediğini aktardı. 
     Özilhan, IMF’nin Türkiye’nin ekonomik uygulamalarından memnun olduğunu belirterek, Kahkonen’in Türk ekonomisinin normal seyrine girdiğini kaydettiğini de belirtti. Görüşmede İstanbul Yaklaşımı da gündeme geldi. IMF heyetinin bu konudaki gecikmeye dikkat çektiği öğrenildi. 
     
İhracatçılar ince ayar istedi      TİM Başkanı Oğuz Satıcı, IMF heyetine, "İstikrarlı kur rejimi, düşük volatilite, proaktif Merkez Bankası talep ediyoruz. Yüksek dalgalanma içinde TL gerçek değerini bir türlü bulamıyor. Politikalarımızın, gereken ince ayarların yapılarak sürdürülmesi gerekmektedir" dedi. 
     Satıcı, görüşme sonrasına, Kahkonen’in dalgalı kurdan geri dönüş olmadığını, ama Merkez Bankası’nın kendi limitleri içinde hareket edebileceğini söylediğini aktardı. IMF yetkililerinin enflasyon muhasebesine 2003’te geçileceğini söylediğini kaydeden Satıcı, vergilerde kısa dönemde iyileştirme yapılamayacağı izlenimi aldıklarını belirtti. 
     
     Program tam uygulanmalı’ 
     Kahkonen de programdan çok iyi sonuçlar elde edildiğini ve ekonominin sağlam temeller üzerine oturmaya başladığını belirterek, "Program tüm meyveleri alacak şekilde uygulanmalı" dedi. 
     
İstanbul Yaklaşımı son aşamada      Dünya Bankası Özel Sektör Direktörü Ira Liebermann, "Beş - 10 gün içinde, İstanbul Yaklaşımı’nda son adımlar atılacak" dedi. 
     Liebermann başkanlığındaki Dünya Bankası heyeti, Türkiye Bankalar Birliği yetkilileriyle bir araya geldi. Görüşmenin ardından soruları yanıtlayan Liebermann, çok sayıda sorunlu kredi ve firma olduğu için, sürecin ağır işlediğini ifade ederken, "Bu kompleks durumu çözmeye çalışıyoruz" diye konuştu. Liebermann, Karşılıklar Kararnamesi’ni Ankara’da görüşeceklerini, ayrıca cuma günü bir kez daha İstanbul’da bankacılarla bir araya geleceklerini söyledi. 
     



 EKONOMİ 





















</TEXT>
</DOC>
