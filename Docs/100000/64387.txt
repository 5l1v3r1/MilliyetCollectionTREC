<DOC>
<DOCNO> 64387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/spor/aspo.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
3. YILDIZA FÜZE LAZIM 
</HEADLINE>
<TEXT>

Fenerbahçe, Başkent’teki nefes kesen mücadelede üç puan bıraktı. Bu darbeyle şampiyonluk yarışındaki şansını büyük tehlikeye attı. Hakem Ali Aydın’ın üç kırmızı kart çıkardığı karşılaşmada, Fenerbahçe ikinci yarı tek kale oynadı. Ankaragücü çok iyi kapandı ve sahadan zaferle ayrıldı 
     Lorant’a kadro eleştirisi 
     FENERBAHÇE, Samsun’dan sonra Ankara deplasmanında da vurgun yedi. Revivo’nun sakatlığı ile sarsılan, Rapajc ve Lazetic’i yedeğe oturtan Lorant, Uche’yi liberoya çekerek büyük eleştiri aldı. Niyazi’nin 22. dakikadaki ters vuruşu ile öne geçen Sarı - Lacivertliler, Yusuf’un değerlendiremediği yüzde yüzlük pozisyondan sonra 27. dakikada Faruk Namdar’ın sayısına engel olamadı. 
     
     Kırmızı kart yağmuru 
     ANKARAGÜCÜ, beraberliği sağladıktan sonra daha etkili geldi. 38’de Hakan Keleş, 41’de de İsmet bir anda farkı ikiye çıkardı. Andersson’un 43. dakikadaki golü Fenerbahçe’yi tekrar umutlandırdı. Hakem Ali Aydın, ikinci yarıda önce Abdullah’ı, sonra da yardımcı hakeme küfür eden Yusuf’u oyundan attı. Başkent ekibinden Özgür de 82. dakikada kırmızı kart gördü. 
     

</TEXT>
</DOC>
