<DOC>
<DOCNO> 93670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun23.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika gençlerin intiharını tartışıyor 
</HEADLINE>
<TEXT>

     Belçika'da gençler arasında intihar oranı giderek artarken, sosyal bunalım tartışmaları da devam ediyor. 
     Belçika Ulusal İstatistik Enstitüsü INS , ülkede her yıl 20 binin üzerinde intihar girişimi olduğunu, yaklaşık 2200 insanın bu nedenle öldüğünü, intihar edenlerin sayısının giderek arttığını belirtiyor. 
     INS'in elindeki son verilere göre, intihar sonucu ölenlerin yüzde 70'ini erkekler oluşturuyor. Enstitü, 5 ila 14 yaş çocuklarda da 
     intihar teşebbüsleri görülmesinin, bunların 12 kadarının ölmesinin, endişe verici olduğunu kaydediyor. Verilere göre, 15-24 yaş grubundaki gençlerden, her yıl 200 kişi intihar ediyor. İntihar eden Belçikalıların en fazla kendini asma yöntemiyle yaşamlarına son verdikleri, bunu ateşli silah kullanma, boğulma, yüksek yerlerden atlama ve gaz yöntemlerinin izlediği bildirildi. INS, gerçek intihar rakamlarının daha yüksek olduğunu, nedeni kesin olarak belirlenemeyen ölümlerin istatistik dışı bırakıldığını duyurdu. Uzmanlar, intihar verilerinin, ''ülkedeki sosyal bunalımın bariz bir göstergesi'' olduğunu, gençlerin ruhsal sorunlarının giderek arttığını belirtiyorlar. İşsizlik ve şiddet olaylarının artmasının, Belçika toplumunun ruh sağlığını olumsuz etkilediği ifade ediliyor. Nüfusu 10 milyon olan Belçika'da her yıl yaklaşık 105 bin kişi ölüyor. Bu ölümlerin 40 bini kalp ve damar rahatsızlıkları, 28 bini kanser, 10 bini akciğer hastalıkları, 4300'ü mide sorunları, 3000'i sinir sistemine bağlı hastalıklardan kaynaklanıyor. Trafik kazalarında 1600 kişi ölürken, intiharların 2200'ü aşkın ölüm nedeni olduğu dikkat çekiyor. Öte yandan, Belçika Psikiyatrlar Derneği, 10 milyon nüfuslu ülkede 2000'den az psikiyatr bulunduğunu, ruhsal sorunların artmasında, bu unsurun da rol oynadığını açıkladı. Belçika'daki 1913 psikiyatrdan randevu almak için bir ila 6 ay beklemek gerektiğini belirten dernek yetkilileri, bir ''tedavi sorunu'' yaşandığını ifade ettiler. Yapılan açıklamada, ''intihar girişiminde bulunan insanların bile, bir psikiyatr görmek için aylarca bekletildiği'' kaydedildi. Dernek, ülkede doktor ve psikiyatr sayısının kısıtlandığına, yılda sadece 20 psikiyatrın diploma alabildiğine dikkat çekerek, yasal değişiklik gereği üzerinde durdu. 
     





</TEXT>
</DOC>
