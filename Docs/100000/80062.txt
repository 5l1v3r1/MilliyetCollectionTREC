<DOC>
<DOCNO> 80062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/spor/spo01.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a son süre 
</HEADLINE>
<TEXT>

Beşiktaş yönetimi, Alman hocanın önümüzdeki haftaya sarkan mahkemesinin de sonucunu bekleyecek. Ancak Serdar Bilgili dışında tüm yöneticilerin ipin çekilmesini istediği öğrenildi 
     BİLAL MEŞE 

     Rapor okunamadı 
     2001 - 2002 sezonunu başarısız bir grafikle kapayan Siyah - Beyazlı ekip, tam anlamıyla hoca kaosunun içine girdi. Daum’un, Almanya’da süren davasının önceki gün yapılan duruşmada da sonuçlanmaması özellikle Başkan Serdar Bilgili’yi zor bıraktı. Ancak İletişim Komitesi Başkanı Mete Düren, son duruşmada usül üzerine çıkan tartışma yüzünden, bilirkişi raporunun gündeme gelemediğini, bu yüzden Alman hoca ile ilgili kararın önümüzdeki haftaya bırakıldığını açıkladı. 
     
     Sesler yükseliyor 
     DÜREN, gelecek hafta yapılacak mahkemeden çıkacak karara göre, Daum konusunu masaya yatıracaklarını da söyledi. Daum’u sadece Başkan Serdar Bilgili’nin istediği, diğer yöneticilerin gönderilmesi için baskılarını yoğunlaştırdığı ifade edildi. Siyah - Beyazlılar’ın, yeni yabancı hoca alınması önerisine Bilgili’nin "Türkiye’yi tanıyıncaya kadar bir sezon daha kaybederiz" diye karşı çıktığı ileri sürüldü. Samet Aybaba ile Ersun Yanal alternatiflerinin de saklı tutulduğu da bildirildi. 
     
İlhan’a ilgi      SİYAH - Beyazlı takım, Göztepe maçının hazırlıklarını dün Belgrad Ormanları’nda yaptığı krosla sürdürdü. İlhan Mansız, ormanı gezenlerden büyük ilgi görürken, hatıra fotoğrafı çektirmekten yoruldu. Bu arada Kaptan Tayfur 33. yaşını, Fulya Tesisleri’nde arkadaşlarıyla kutladı. Fotoğraf Cengiz Malgır 
     
"Sansasyon yaratıyorlar"      BEŞİKTAŞ İletişim Komitesi Başkanı Mete Düren, muhalefetin üye yapımındaki suçlamalarını sansasyon olarak nitelendirdi. Konuyla ilgili yorum yapmaktan kaçınan Düren, "Beyhude uğraşıyorlar" dedi. Usulsüz üyeler kaydettiği ileri sürülen Genel Sekreter İsmail Ünal ise "Şu an için yorum yapmak istemiyorum. Gerektiği zaman, gerekli kurullar açıklama getirir" ifadelerini kullandı. 
     SİYAH - Beyazlı Yönetim Kurulu da muhalefetin suçlamalarına yanıt vermedi. Bu arada Başkanı Serdar Bilgili ve yöneticiler bugün Ankara’ya gidecek ve ziyaretlerde bulunacak. Yönetim, Cumhurbaşkanı Necdet Sezer ile Başbakan Bülent Ecevit’in yanı sıra Genel Kurmay Başkanı Hüseyin Kıvrıkoğlu’nun makamına çıkacak. Ayrıca bazı milletvekileriyle temaslarda bulunulacak. 
     
"İptal olmaz"      HUKUK Kurulu üyelerinden Avukat Ali Riza Dizdar, muhalefetin gündeme getirdiği yaşı küçük üye olayına açıklık getirdi. Dizdar, "Eğer bu yaşı küçük arkadaşımız kullanmışsa, sadece oyu iptal edilir, kongrenin iptal edilmesi söz konusu olamaz. Ayrıca sahte evraktan dolayı soruşturma açılır. Tüzükte Fenerbahçeli ya da Galatasaraylılar üye olamaz diye madde yok. Yeni tüzükte, üye olmak isteyenlerden nüfus kaydı ile sabıka belgesi de istenecek" dedi. 
     
Çocuktan ye golleri      İSPANYA’DA yapılan Dünya Kupası’nda üçüncü olan Beşiktaş Koleji, 23 Nisan Bayramı etkinlikleri çerçevesinde şöhretlerle yaptığı özel maçı 11-1 kazanırken, adeta şov yaptı. Başkan Serdar Bilgili ile Menajer Sinan Engin’in de izlediği karşılaşmayı FIFA Kokartlı hakemlerimizden Lale Orta yönetirken, başlama vuruşunu Beşiktaş Belediye Başkanı Yusuf Namoğlu yaptı. 
     
Murat öfkesi      SİYAH - Beyazlı takım, daha önce imza attırdığı İstanbulsporlu Murat’ın, Galatasaray ile de sözleşme yaptığı iddiaları üzerine ayağa kalktı. Menajer Sinan Engin, "Bu haber doğruysa, Murat iki yıl futbol oynayamaz. Kendisine ulaşamıyoruz. Ancak böyle bir hata yapacağını sanmıyoruz" diye konuştu. Bu arada menajerler kanalıyla Ahmet Dursun’a Real Betis, Baya’ya Basel, İbrahim’e Auxerre ve Tayfur’a Celtic, İlhan Mansız’a Hertha Berlin’in talip olduğu ileri sürüldü. 
     
Görünmez kaza      BEŞİKTAŞLI Ronaldo, evinde ayağına masa düşmesi üzerine sakatlandı. Ayağı kesilen ve dört dikiş atılan Brezilyalı futbolcunun, hafta sonuna kadar yetişeceği ve Göztepe maçında yerini alacağı kaydedildi. 
     



 SPOR 

































</TEXT>
</DOC>
