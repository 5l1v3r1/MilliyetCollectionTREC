<DOC>
<DOCNO> 64196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur15.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciler meslekdaşlarına destek için mahkemede 
</HEADLINE>
<TEXT>

     Gazeteci-yazar Celal Başlangıç'ın, ''Korku Tapınağı'' adlı kitabında ''Askeri kuvvetleri tahkir ve tezyif etmek'' suçu işlendiği gerekçesiyle kitabın yayıncısı Osman Nihat Tuna ile yargılanmasına başlandı. 
     İstanbul 2. Ağır Ceza Mahkemesi'ndeki duruşmaya, tutuksuz yargılanan Celal Başlangıç ile Osman Nihat Tuna katıldı. 
     Kimlik tespitlerinin ardından sorguları yapılan sanıklardan Celal Başlangıç, 4 bölümden oluşan kitabında Güçlükonak, Silopi, Lice ve Tunceli'de yaşanan sorunların anlatıldığını kaydetti. 
     Kitapta bahsedilen bölgelerde birçok defa bulunduğunu, yazdıklarının, olayı yaşayanların kendisine anlattıklarına ve belgelere dayandığını ifade eden Başlangıç, kitapta yazdıklarını daha önce de değişik gazetelerde yayınladığını, o dönemde bu yazıların tekzip edilmediğini ya da dava konusu olmadığını söyledi. 
     Kitabın adının da eleştirildiğini belirten Başlangıç, ''18 yıldır yaşadıklarımı üst üste koyunca ben bile korktum. Bu nedenle kitabın ismini 'Korku Tapınağı' koydum'' diye konuştu. 
     Osman Nihat Tuna da kitabın toplatılması konusundaki kararın kaldırılmasını istedi. 
     Başlangıç'ın avukatı Hasip Kaplan ise daha önce İstanbul DGM Cumhuriyet Başsavcılığı'nca incelenen ve dava konusu yapılmayan kitap hakkında, Adalet Bakanlığı'nın isteği üzerine İstanbul Cumhuriyet Başsavcılığı tarafından dava açıldığını söyledi. 
     Kitapta bahsedilen olaylara ilişkin Avrupa İnsan Hakları Mahkemesi'nde açılan bir davada Türkiye'nin, önemli miktarda para ödemeye mahkum olduğunu ifade eden Kaplan, ''Bu olayı yazan müvekkilim sanıkken, olayları gerçekleştirenler dışarıda serbestçe dolaşıyor'' dedi. 
     Kaplan, kitabın toplatılmasına ilişkin kararın kaldırılmasını da talep etti. 
     Esas hakkındaki görüşün hazırlanması için dosyanın Cumhuriyet Savcısı'na verilmesine, ''toplatma'' kararının kaldırılması isteminin ise hükümle birlikte değerlendirilmesine karar veren mahkeme heyeti, duruşmayı erteledi. 
     İstanbul Cumhuriyet Başsavcılığı'nca hazırlanan iddianamede, sanık Celal Başlangıç'ın ''Korku Tapınağı'' adlı kitabın yazarı, Osman Nihat Tuna'nın da yayıncısı olduğu belirtiliyor. 
     Kitapta ''askeri kuvvetleri tahkir ve tezyif etmek'' suçunun işlendiği belirtilen iddianamede, sanıkların 1 ile 6 yıl arasında ağır hapis cezasına çarptırılması talep ediliyor. 
     -YAZAR BAYRAMOĞLU DA HAKİM KARŞISINA ÇIKTI- Bu arada, aynı mahkemede, yazar Ali Bayramoğlu da Sabah Gazetesi'nde yayınlanan ''Ankara'da Kaos'' başlıklı yazısında ''Askeri kuvvetleri tahkir ve tezyif etmek'' suçunu işlediği gerekçesiyle hakim karşısına çıktı. 
     Jandarmanın operasyonlarına ilişkin hazırladığı yazının eleştiri sınırları içinde kaldığını söyleyen Bayramoğlu, yazıda suç unsuru bulunmadığını ifade etti. 
     Duruşma, dosyadaki eksikliklerin giderilmesi için ertelendi. 
     İstanbul Cumhuriyet Başsavcılığı'nca hazırlanan iddianamede, Ali Bayramoğlu'nun da TCK'nın 159. maddesinin 1. fıkrası uyarınca 1 ile 6 yıl arasında hapis cezasına çarptırılması talep ediliyor. 
     Duruşmaları, gazeteci-yazar Nail Güreli, Oral Çalışlar, İpek Çalışlar, sanatçı Şanar Yurdatapan ve Çağdaş Gazeteciler Derneği İstanbul Şubesi üyelerinin de aralarında bulunduğu çok sayıda kişi destek vermek amacıyla izledi. 
     






</TEXT>
</DOC>
