<DOC>
<DOCNO> 86552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun37.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül teröristi ile aynı ismi taşıyan doktor kabus yaşıyor 
</HEADLINE>
<TEXT>

     ABD'de 11 Eylül terör saldırılarında elebaşı olarak görülen Mısırlı Muhammed Atta ile aynı adı taşıyan Maryland'lı Dr. Muhammed Atta tam anlamıyla kabus yaşıyor. 
     11 Eylül öncesinde, yeni evlendiği eşiyle New York'u ziyaret eden, Broadway müzikallerini izleyip, lüks Fransız lokantalarında yemek yiyen Dr. Muhammed Atta, terörist saldırının ardından tehdit telefonları aldığını ve kredi kartı sliplerini incelemeye alan Federal Soruşturma Bürosu'nun FBI kendisini birkaç kez ziyaret ettiğini bildirdi. 
     New York Post gazetesinin kapak konusu yaptığı habere göre, FBI, Dr. Atta'nin izini, kaldığı Helmsley oteli ile ''Sefiller'' Les Miz adlı oyun için bilet satın alırken kullandığı kredi kartından buldu. 
     Dr. Atta ve eşi Sophie, ''bugün bile, seyahat ederken ve kredi kartı kullanırken adlarının kendilerine korku verdiğini'' belirttiler. 
     ''Hakkında, 11 Eylül öncesi New York'a gelerek otelde kaldığı yolunda ihbar yapıldığını'' anlatan Johns Hopkins üniversitesi uzmanlarından Mısır kökenli Dr. Atta, Manhattan'daki Cabrini tıp merkezinde de 3 yıl süreyle görev yaptığını hatırlattı. 
     11 Eylül'den sonra, terörist saldırıyı yapanların başında kendisiyle aynı adı taşıyan Muhammed Atta'nın bulunduğunu öğrendiğinde ''hayatının şokunu'' yaşadığını anlatan Dr. Atta'nın Fas kökenli ve hemşire olan eşi ise ''İkiz Kulelerin yıkıldığını görmek zaten kalbimizi paramparça etmişti. Daha sonra olayla ilgimiz varmış gibi muamele görmek bizim için tam bir kabus oldu'' dedi. 
     FBI'ın soruşturma yapmak için 13 Eylül'de evlerine geldiğini de açıklayan Dr. Atta, adımı söylediğimde karşımdaki kişilerin ilk tepkisi, '' aman Tanrım demek oluyor'' diye konuştu. 
     Sophie Atta ise Paris'ten New York'a dönüşünde havaalanında can sıkıcı sorularla karşılaştığını ve pasaportunu alan gümrük görevlisinin kendisine, ''Biliyor musunuz bunu neden aldım Çünkü siz Bayan Atta olabilirsiniz'' dediğini anlattı. 
     





</TEXT>
</DOC>
