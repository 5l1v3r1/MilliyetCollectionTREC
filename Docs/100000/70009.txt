<DOC>
<DOCNO> 70009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko21.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbank'ın Avrupalı mağdurları hak aramak için Ankara'da 
</HEADLINE>
<TEXT>

     Demirbank'ın Avrupalı mağdurlarının temsilcileri haklarını aramak için Ankara'ya gelerek İsviçre ve Almanya Federal Cumhuriyeti büyükelçiliklerini ziyaret ettiler. 
     Bankacılık Düzenleme ve Denetleme Kurumu BDDK tarafından 6 Aralık 2000 tarihinde el konulan ve tüm hisseleri önce Tasarruf Mevduatı Sigorta Fonu'na TMSF devredilen, 2001 yılında da İngiliz sermayeli HSBC'ye satılan Demirbank'ın, halka açılan yüzde 20'sine ortak olan Almanya, İsviçre, Avusturya, Fransa ve İspanya vatandaşı yaklaşık 1200 kişinin temsilcileri bugün Ankara'ya geldi. 
     Avrupalı Demirbankzedelerin Ortak Hareket Birliği Die İnteressengemeinschaft Deutscher Demirbank-Actionare-IGDD adlı platformun Almanya'daki avukatı Dr. Christian Rumpf A.A muhabirine yaptığı açıklamada, BDDK'nın Demirbank'la ilgili verdiği kararın hukuka aykırı olduğunu ileri sürerek, haklarını almak için tüm yollara başvuracaklarını söyledi. 
     Rumpf, ''Bankalar Kanunu'nun 14. maddesi, bir bankaya el konulması işlemini 3 aşamada düzenliyor. Ancak ilk iki aşamanın atlanarak uygulanmasıyla biz mağdur edildik. Biz bir yandan hukuk yollarına başvuracağız, bir yandan da ilgili kurumlara mağduriyetimizi anlatacağız'' diye konuştu. 
     Avrupa'daki Demirbank eski hissederlarının ellerindeki hisselerin şu andaki değerinin yaklaşık 60 milyon euro olduğunu belirten Rumpf, büyük bir ihtimalle dava yolunu seçeceklerini anlatırken, ''Türk devleti ve Kurum için durum biraz zor olabilir. Çünkü Demirbank bildiğiniz gibi HSBC'ye satılmıştı ve bu satış tamamen yerine getirildi. Bu durumu geriye çevirmek son derece zor olacak. Ama uygun bir çözüm bulacağız'' dedi. 
     






</TEXT>
</DOC>
