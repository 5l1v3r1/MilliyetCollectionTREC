<DOC>
<DOCNO> 67893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur26.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamamcıların genel kurulu hamamda yapıldı 
</HEADLINE>
<TEXT>

     İzmir Hamamcılar ve Banyocular Odası genel kurulu, tarihi Karataş Hamamı'nın avlusunda yapıldı. 
     İzmir Esnaf ve Sanatkarlar Odası İESOB Başkanı Mehmet Ali Susam, genel kurulda yaptığı konuşmada, hamam kültürünün Türklerde gelenek olduğunu belirterek, bu kültürün tüm dünyaya taşındığını söyledi. 
     Susam, halen hamamcılığın her gelir ve kültür grubunda ilgi uyandırdığını kaydederek, ''Bugün geleneksel Türk hamamları tarihi mekanlarda, 5 yıldızlı otellerde her kesime hitap eder kimlikte hizmet veriyor'' dedi. 
     Susam, hamam kültürünün geçmişi koruyarak geleceğe de taşınacağını dile getirdi. 
     Hamamcılar ve Banyocular Odası Başkanı Nafi Karaca da, Türk hamamının bugün dünyanın birçok yerinde ''Türk Hamamı'' adıyla tanındığını söyledi. Karaca, ülke turizminde de hamamların önemli yeri bulunduğuna işaret ederek, döviz kazandırıcı unsur olduğunu anlattı. 
     Dünyanın değişik ülkelerinde Türk Hamamı adıyla açılan bazı mekanların amacından uzak hizmet verdiğine değinen Karaca, ''Uzakdoğu'da açılan bazı Türk hamamları fuhuş sektörüne hizmet ediyor ki, bu da hamam imajını zedeliyor. Buradan bunu protesto ediyoruz'' diye konuştu. 
     Nafi Karaca yeniden başkan seçilirken, genel kurulun bitiminde oda üyeleri hamama girerek, birbirlerini keselediler. 
     






</TEXT>
</DOC>
