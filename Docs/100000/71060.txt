<DOC>
<DOCNO> 71060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/yasam/yas02.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika’nın kaşifi Çinliler çıktı 
</HEADLINE>
<TEXT>

İngiliz tarihçiden şok iddia 15. yüzyılda dünyanın bir çok yerine ilk ayak basan Çinli Zheng He’ydi.. 
     DIŞ HABERLER SERVİSİ 

     İngiliz tarihçi Gavin Menzies’in eski yazıtlar, haritalar ve antropolojik çalışmalarla desteklediği bulguları, dünya tarihi konusunda bugüne kadar bilinenlerin ciddi biçimde tekrar tartışılmasına kapı açtı. 
     Çünkü Menzies’in bulgularının doğrulanması durumunda, ABD’yi Kristof Kolomb’un, Ümit Burnu’nu Vasco de Gama’nın, Avustralya’yı James Cook’un keşfettiğini, Magellan’ın Pasifik’i kateden ilk kişi olduğunu yazan tarih kitaplarının silbaştan yazılması gerekecek. 
     
     Amiral Zheng’in dev filosu 
     Tarihçi Menzies’in bulguları, önümüzdeki günlerde Londra’da Kraliyet Coğrafya Derneği’nde 200’ü aşkın, diplomat, bilim adamı ve denizcinin önünde açıklanacak. 
     Ve işte bu verilere göre, dünya tarihine altın harflerle kazınan keşifler ve deniz yolculuklarının büyük çoğunluğu, 1421 - 1423 tarihleri arasında Çinli Amiral Zheng He’nin liderlik ettiği bir keşif donanması tarafından yapıldı. Eski bir deniz subayı olan Menzies, yıllardır incelenen Piri Reis’in 1501 tarihli haritası ile Waldseemüller’in 1507’de, Cantino’nun 1502’de, Jean Rotz’un ise 1542’de çizdikleri haritaların Amiral Zheng’in iki yıl süren deniz yolculuklarında çizilen haritalardan yola çıkılarak hazırlandığını söylüyor. 
     
     Kolomb’a Zheng yol gösterdi 
     Tam 14 yılını Amiral Zheng’in keşiflerini araştırmaya adayan Menzies, Venedik’te ele geçirdiği 1459 tarihli bir haritada Güney Afrika’daki Ümit Burnu’nun net bir şekilde görüldüğünü iddia ediyor. Oysa Ümit Burnu, 1497’de Portekizli tarihçi Vasco de Gama’nın keşfettiği biliniyor. 
     Menzies’e göre Kolomb ve dönemin diğer Avrupalı kaşifleri, yolculuklarına çıkmadan önce Amiral Zheng’in haritalarından yararlandı. Dönem kaşiflerinin mektupları ve seyir defterleri de bu iddiayı doğrular nitelikte. Yani Kolomb, sürekli Batı’ya yelken açmadan önce ne ile karşılaşacağını Amiral Zheng sayesinde biliyordu. 
     
     Ünleri tehlikede 
     Kristof Kolomb 
     1451’de İspanya’da doğdu, 1492-3’te Karayip Adaları’nı, 1493-6’ta Yeni Dünya’yı, 1498-1500’te Güney Amerika’yı keşfetti. 
     
     Ferdinand Magellan 
     1480’de Portekiz’de doğdu. 1520’de deniz yoluyla dünyayı turlayan ilk kaşif olarak kayıtlara geçti. Atlantik ile Pasifik Okyanusları’nı bağlayan Magellan Boğazı’nı buldu. Pasifik’i kateden ilk kişi olarak biliniyor. 
     
     James Cook 
     1728’de İngiltere’de doğdu. Antarktika’dan Bering Boğazı’na, Kuzey Amerika kıyılarından Avustralya’ya ve Yeni Zelanda’ya olmak üzere üç keşif gezisi yaptı. 1770’de Avustralya’nın günaydoğu kıyısına çıktı. 
     
     Vasco de Gama 
     1460’larda Portekiz’de doğdu. Hindistan’a üç keşif gezisi yaptı. Bu geziler Batı Avrupa’yı Doğu’ya bağlayan Umut Burnu’nun bulunmasıyla sonuçlandı. 
     
     Giovanni de Verrazzano 
     1485’de İtalya’da doğdu. 1524’de Amerika’ya yelken açarak, Kuzey Amerika’nın Doğu kıyılarında önemli keşifler yaptı. 
     



 YAŞAM 



















</TEXT>
</DOC>
