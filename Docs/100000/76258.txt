<DOC>
<DOCNO> 76258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur18.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'dan İbrahim Tatlıses için suç duyurusu... 
</HEADLINE>
<TEXT>

     Pop müzik sanatçısı Tarkan Tevetoğlu, kendisine ''basın yoluyla hakaret ettiği'' gerekçesiyle sanatçı İbrahim Tatlıses hakkında savcılığa suç duyurusunda bulundu. 
     Tevetoğlu'nun avukatı Süheyl Atay tarafından İstanbul Basın Savcılığı'na verilen suç duyurusu dilekçesinde, Tatlıses'in, Star Televizyonu'nda yayınlanan ''İbo Show'' adlı programda müvekkili hakkında ''Sen kim oluyorsun '', ''Ben 24 yıldır kendi işime bakıyorum pe...'' gibi sözler söylediği öne sürüldü. 
     Bu sözlerle İbrahim Tatlıses'in, TCK'nın 482. maddesinde düzenlenen ve 6 ile 3 yıl arasında hapis cezasını öngören ''Basın yoluyla hakaret etmek'' suçunu işlediği öne sürülen dilekçede, Tatlıses hakkında kamu davası açılması istendi. 
     Başvuruyu inceleyen İstanbul Basın Savcılığı, söz konusu olayın Küçükçekmece Cumhuriyet Başsavcılığı'nın yetki alanında kalan Star Televizyonu'nda gerçekleşmiş olmasını dikkate alarak, ''Yetkisizlik'' kararıyla suç duyurusunun ilgili savcılığa gönderilmesine karar verdi. 
     Avukat Atay, ayrıca İstanbul 2. Asliye Hukuk Mahkemesi'nde, müvekkilinin ''kişilik haklarına saldırıda bulunulduğu'' gerekçesiyle İbrahim Tatlıses aleyhine 50 milyar lira manevi tazminat istemli dava açtı. 
     






</TEXT>
</DOC>
