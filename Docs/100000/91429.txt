<DOC>
<DOCNO> 91429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/soneko09.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Çiller meclise gelirse çalıştığını görür" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Meclis'in devamlı çalıştığını belirterek, ''AB'nin hal yeri sokaklar değil Meclis'tir. Çiller, Meclis'e gelirse çalıştığını görür'' dedi. 
     Aşık Veysel Festivali'ne katılmak üzere Sivas'ın Şarkışla ilçesine gelen Tarım ve Köyişleri Bakanı Gökalp, ilçe esnaflarıyla görüşerek sorunları hakkında bilgi aldı. 
     MHP İlçe Örgütü ziyareti sırasında gazetecilerin DYP Genel Başkanı Tansu Çiller'in ''AB meselesi halledilmeden TBMM'nin tatile girmemesi gerektiği'' görüşünün hatırlatması üzerine, Bakan Gökalp, ''Bizim Meclisimiz devamlı çalışıyor. Çiller, kendisi ara sıra Yeniköy'den çıkıp Meclis'e gelirse çalıştığını görür. AB'nin hal yeri Meclis'tir, sokaklar değildir. Kendisine söyleyin sayfiye yerlerini bırakıp Meclis'e gelsin'' şeklinde yanıtladı. 
     Daha sonra, Aşık Veysel Şatıroğlu'nun Sivrialan Köyü'ndeki mezarını ziyaret eden Tarım ve Köyişleri Bakanı Gökalp, burada yaptığı konuşmada, şunları söyledi 
     ''Hiçbir engel karalama bizleri bu hizmetimizden ayıramaz. 
     Sivas'ta hepimiz bir aradayız. Bizim kavgamız yok, döğüşümüz yok. Şu manzara Türkiye'ye bir şeyleri ve güzellikleri anlatıyor, bir gerçeği anlatıyor. Bizim aramıza nifak tohumları sokmak isteyenler utansın. 
     İstanbul'da, Ankara'da senaryoyu yazıp Sivas'ta oynatan ve 30'dan fazla canımızın yanmasına neden olanlar, içerde hapiste çürüyenlerin bu şekildeki bir kadere uğramasına neden olanlar utansın. 
     Sivas'ın güzelliğini, kardeşliğini, birliğini, milliyetçiliğini, vatanperverliğini, dindarlığını, çalışkanlığını, güzelliğini tüm Türkiye ve tüm dünyaya biz Aşık Veysel'in doğduğu noktadan, yattığı noktaya kadar tüm dünyaya gösteriyoruz. Burada özellikle medyaya, basına çok büyük görev düşüyor. Biz burada ne kadar bağırsak da bizim sesimizi Türkiye'ye siz duyuracaksınız.'' 
     





</TEXT>
</DOC>
