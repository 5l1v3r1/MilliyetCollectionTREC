<DOC>
<DOCNO> 58146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sonspo07.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Son nokta federasyondan "Ya evlenin yada ayrılın" 
</HEADLINE>
<TEXT>

     Antrenörü Yücel Kop ile yaşadığı yasak ilişkiden ödün vermeyen Süreyya Ayhan'ın, atletizmden kopma riski nedeniyle yaptırım uygulamakta zorlanan spor teşkilatı, kamuoyu baskısını da gözönünde bulundurarak, çiftin beraberliklerini resmileştirmeleri için evlilik koşulunu gündeme getirdi. 
     Süreyya Ayhan ile Gaziantep'e gidişinden önce görüşen Gençlik ve Spor Genel Müdürü Kemal Mutlu, teşkilatın bu beraberlikten duyduğu rahatsızlığı dile getirirken, Ayhan ve Kop'un Ocak ayında evleneceklerini açıklaması üzerine rahat bir nefes aldı. 
     Ayhan'ın, Kop'un eşinden ayrılarak, 10 yılı aşkın bir süredir devam eden beraberliklerini evlilikle sonuçlandıracaklarını vaat etmesi üzerine konuyu beklemeye alan genel müdür Mutlu, evliliğin gerçekleşmemesi durumunda, çiftin sportif birlikteliklerinin sona erdirileceği uyarısında bulundu. 
     
     Alternatif antrenör 
     Gençlik ve Spor Genel Müdürlüğü'nün kadrolu antrenörü olan, ancak antrenörlük kursunu usulsüz tamamladığı iddiasıyla teftişten geçen ve Çankırı'da çalıştığı dönemlerde, il müdürlüğünde yaşanan olaylara adı karışan Yücel Kop, Süreyya Ayhan'ın başarılarına karşın spor teşkilatı için tartışılan isim olmayı sürdürüyor. 
     Spor teşkilatı, dünya çapında bir atlet durumuna gelen ve bir dünya şampiyonasında final koşan ilk Türk atlet unvanını alan Süreyya Ayhan'a yeterli olamayacağı düşünülen Yücel Kop'a, alternatif bir antrenör arayışına da hız verdi. 
     Ayhan ile yaptığı görüşmede bu konuyu da açan Mutlu, yetenekli sporcunun geleceği için bu tür bir girişimin yararının büyük olacağını vurgulayarak, Atletizm Federasyonu tarafından Romanya'dan getirilecek 5 Rumen antrenörden 1 tanesini, Kop ile Ayhan'ın antrenmanlarını 
     denetlemek üzere görevlendirileceğini milli sporcuya açıkladı. 
     Atletizm Federasyonu, uygulamaya koymayı planladığı ''Rumen Modeli'' çerçevesinde, Romanya'nın dünya çapında atletleri Gabriela Szabo ve Violetta Beclea-Szekely gibi Ayhan ile aynı kategoride yarışan sporcuların da hocalığını yapmış bir antrenörü, Kop'un eğitimi ve Ayhan'ın çalışmalarıyla görevlendirecek. 
     






</TEXT>
</DOC>
