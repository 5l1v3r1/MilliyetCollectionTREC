<DOC>
<DOCNO> 58496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur05.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutfakta şu küçük öneriler büyük iş görür.. 
</HEADLINE>
<TEXT>

     Mutfakta bazı ''püf noktaları''na özen gösterilmemesi yüzünden, yiyeceklerin protein, vitamin ve besin değerlerinin kaybedildiği bildirildi. 
     Yemek pişirmenin bazı ''püf noktaları'' şunlar 
     ''- Et kuru ısıda pişirildiğinde protein kaybı az olur. Izgara yapılırken, çok yüksek ısıda olmaması, ateşte uzun süreli ve evirip çevirmeden pişirmek gerekiyor. Çok fazla evirip çevirmek protein kaybına neden oluyor. 
     - Sütü fazla kaynatmamak gerekiyor. Uzun süreli kaynatma sütün protein yapısını bozar. Vücuda fazla bir yararı olmaz. Sütle yapılan tatlılarda da şeker en son ilave edilmeli. Şeker, erken konulduğunda sütün içindeki protein yapısını bozuyor. 
     - Kuru baklagiller pişirildiğinde, haşlama suyu dökülmemeli. Kuru fasulye ve nohudu bir gece önceden suda bekletmek gaz yapıcı özelliğini ortadan kaldırır. 
     - Makarnayı suyunu çektirerek pişirmek gerekiyor. B grubu vitaminleri var. Kaynatıldığında B vitamini suya geçiyor. Suya geçtiği için vitamin değeri kalmıyor. Bunun için makarnayı pilav gibi suyunu çektirerek pişirmek en iyisidir. 
     - Sebzeleri doğradıktan sonra uzun süre bekletmemek lazım. 
     İçindeki vitaminler ısıya ve ışığa dayanıksızdır. Doğrar doğramaz hemen pişirmek gerekiyor. Salataları anında doğrayıp tüketmek gerekiyor. Salata yapılırken küçük doğranması da besin değerini düşürüyor. İri doğranması daha faydalı olur. Ayrıca, yıkandıktan sonra doğranmalı. 
     - Her yemeğin bir pişirme süresi vardır. Çok fazla pişirmek faydalı değil. 
     - Yumurtayı fazla haşlarsanız, protein yapısı bozulur. Yumurtayı 3 ile 5 dakika arasında haşlamak yeterlidir. 
     - Yemek pişirildiğinde tencerenin kapağı kapalı tutulmalı. Çünkü buharlaşma yoluyla vitamin değeri düşüyor. 
     - Pasta yaparken, hazırlanan karışımı çok fazla çırpmamak lazım. 
     Fazla çırpıldığında protein ve besin değeri yok oluyor. 
     - Patates kabuğuyla haşlanmalı ve meyveler kabuğuyla tüketilmeli. 
     - Patates ve soğan ışıksız ortamlarda, tahıllar cam kavanozda saklanmalı. 
     - Kızartmalar fritözde yapılmamalı. Kızartma yağı ne kadar çok beklerse, yapılarındaki bağlar kırılır ve farklı maddeler ortaya çıkar. Bu maddeler de kansere yol açabilir. Kızartma yağını birden fazla kullanmamak gerekiyor. 
     - Yağları ışıklı yerlerde ve madeni kaplarda ve sıcakta saklamamak gerekiyor. 
     - Etler, parçalara ayrılarak ve üzeri kaplanarak saklanmalı.'' Gökçe, yemek hazırlanırken lezzet ve estetiğin öne geçtiğini ve birçok şeyin bilinmesine rağmen, bunların uygulanmadığını kaydetti. 
     Bazı kuralları yerine getirerek, vitamin ve mineral kaybını en aza indirmenin mümkün olduğunu anlatan Gökçe, ''Bu kurallara uyulmadığında besin değeri yüzde 100 iken yüzde 20'ye kadar iniyor'' dedi. 
     






</TEXT>
</DOC>
