<DOC>
<DOCNO> 77509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/yazar/kohen.html </URL>
<DATE> 2002/04/10/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Ortadoğu'da Türk, Yunan el ele... 
</HEADLINE>
<TEXT>

     Fikir geçen cumartesi günü, Yunan Dışişleri Bakanı Yorgo Papandreu'nun Kahire dönüşü Dışişleri Bakanı İsmail Cem'i cep telefonundan arayıp Mısır'daki temaslarını aktardığı görüşme sırasında gelişti. 
     İsrail - Filistin çatışmalarına son vermek için acaba iki ülke ortak bir girişimde bulunamaz mıydı 
     İki bakan bu fikri hayata geçirmek için derhal kollarını sıvadı. 
     Cem aynı gün İsrailli meslektaşı Şimon Peres'i aradı. Papandreu ile birlikte bölgeye gelmek ve bu arada Ramallah'ta kuşatma altındaki karargahında bulunan Yaser Arafat ile de görüşmek istediklerini bildirdi. 
     Peres buna sıcak bakıyordu ama hükümetinin görüşünü de alması lazımdı. 
     Dün Peres Cem'i aradı ve olumlu yanıtı duyurdu. İsrailli Bakan aynı zamanda Kudüs'te bulunan Türk parlamenterlerini de bu gelişme hakkında bilgilendirdi. 
     Evet, son dakikada bir engel çıkmazsa, Cem ile Papandreu önümüzdeki haftanın ortasında Kudüs - Ramallah hattındaki "ortak barış misyonu"nu gerçekleştirebilecekler... 
     
     BU sevindirici olayın birkaç bakımdan önemi var 
     Daha birkaç gün önce AB dönem başkanı İspanya Dışişleri Bakanı Pique ve Birliğin dış politika sorumlusu Solana, benzer bir ziyarette bulunmak istemiş, ama bu İsrail tarafından reddedilmişti. Cem - Papandreu ikilisinin inisiyatifinin kabul görmesi, bir başarı. 
     Bu girişim, Cem'in de dün belirttiği gibi, sembolik bir anlam taşıyor. İki komşu ülke, yıllardır süren anlaşmazlıklara rağmen, son zamanlarda bir yakınlaşma sürecine girdi. Şimdi de Ortadoğu'da birlikte hareket ediyor. Bu da iki ülkenin dünyanın bu kritik bölgesinde çıkarlarının ortak bir çizgide buluştuğunu gösteriyor. 
     İki ülke de, bu konuda birlikte çalışmanın yararına inanıyor. Şöyle bir soru da akla gelebilir Türkiye kendi başına böyle bir girişimde bulunamaz mıydı Yunanistan'a ne ihtiyaç vardı Aynı soruyu belki bazı Yunanlılar da soruyordur. Oysa bu misyona ağırlık veren, bu ortaklıktır. 
     
     CEM ve Papandreu taraflarla görüşmelerinde ne söyleyecekler, ne yapmaya çalışacaklar 
     Kuşkusuz ilk hedef, "her türlü şiddetin sona erdirilmesi"dir. Bir yetkilinin deyişi ile "inşallah ziyaret tarihine kadar ateş kesilir, İsrail kuvvetleri geri çekilir ve böylece esas bundan sonraki aşamalar için gerekli zemin daha müsait olur". 
     Ankara Powell'in temaslarından sonra, böyle müsait bir ortamın oluşacağını umuyor. O takdirde Cem - Papandreu ikilisi "barışın parametreleri"ni konuşacak, yani BM Güvenlik Konseyi'nin son üç kararının uygulanması ve Tenet ile Mitchell raporlarının yaşama geçirilmesi olanaklarını görüşecek. Tabii hem İsrail, hem Filistin tarafı ile... 
     Filistin tarafı derken, kastedilen tabii Arafat'tır. Türkiye için Yunanistan için de Arafat, Filistin'in meşru lideridir. Gerçi İsrail Başbakanı Şaron Meclis'teki son konuşmasında gene kendisine karşı ağır suçlamalarda bulundu ve onu artık muhatap saymadığı mesajını verdi ama uluslararası camia hatta ona güvenmeyen ABD Arafat'ın herhangi bir müzakereden dışlanamayacağını ve ivedilikle onun üzerindeki kısıtlamaların kaldırılması gerektiğini savunuyor. 
     Cem - Papandreu misyonundan kimse mucize beklemiyor. Hatta Türk diplomatları çok ihtiyatlı konuşuyor. Ancak Türk diplomasisinin amacı - dünkü yazımızda belirttiğimiz gibi - "eşgüdümlü bir hareket" "concerted action" başlatmak ve ABD'yi, AB'yi, BM'yi, Rusya'yı, İKÖ'yü devreye sokmaktır. Bu sağlanırsa, misyon başarıya ulaşmış sayılacaktır. 
     
     







Dil meselesi 


"Kol kalınlığında ve dört lüle..." 


Gazocağı iğnesi 


Musevilerin tepkisi 


Gençliği söz sahibi yapalım, ama nasıl 


İktidarla yeni zengin arasında kavga... 


Barış ayini 


Yetişkinlerin eğitimi 


Hangi toparlanma Nasıl olacak 


Altın, hukuk, deprem ve Işıkara 


Ortadoğu'da Türk, Yunan el ele... 


Prof. Işıkara medya hastalığına mı yakalandı 


Deprem rantının sarsıntısı, depremden daha büyük olacak 


Yaşatarak unutturmamak... 


Ericsson'dan Tayland masajı ve morali 


Bu bahar gelecek Başka yolu yok 


Arsa sizin 


Halkımız da ilgi ve bilgi’ istiyor 


</TEXT>
</DOC>
