<DOC>
<DOCNO> 50594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur03.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence yapmaktan şu ana kadar 32 kişi hüküm giydi 
</HEADLINE>
<TEXT>

     TCK'yı ihlal ederek ''işkence yaptığı'' iddiasıyla haklarında işlem yapılan Emniyet ve Jandarma personelinden 32 kişinin hüküm giydiği bildirildi. 
     İçişleri Bakanı Rüştü Kazım Yücelen, SP Rize Miletvekili Mehmet Bekaroğlu'nun ''işkence olayları'' konusundaki soru önergesini yanıtladı. 
     Yücelen, Emniyet Teşkilatı'nda 1 Ocak 2000 ile 30 Haziran 2001 tarihleri arasında TCK'nın 243. maddesinin ihlali iddiasıyla 203 personel hakkında adli yönden başlatılan işlemlerin sonuçlandığını belirterek, 26 personelin ise yargılamasına devam edildiğini bildirdi. 
     Haklarında işlem yapılan personelin 117'sinin beraat ettiğini kaydeden Yücelen, 14'üne ''men-i muhakeme'', 29'una ''takipsizlik'', 134'üne ''erteleme'' kararı verildiği, 30 personelin ise hüküm giydiğini söyledi. 
     Yücelen, Jandarma Genel Komutanlığı bünyesinde TCK'nın aynı maddesinin ihlali iddiasıyla 1 Ocak 2000 ile 11 Temmuz 2001 tarihleri arasında adli yönden 9 personel hakkında başlatılan yargılamanın sonuçlandığını, 27 personelin yargılanmasının sürdürüldüğü, haklarında karar verilen personelden 7'sinin beraat ettiğini, 2'sinin ise hüküm giydiğini bildirdi. Yücelen, Jandarma Komutanlığı'nın aynı konuya ilişkin olarak yapmış olduğu idari işlem sonucunda 4 personelin açığa alındığını da kaydetti. 
     Bakan Yücelen, bir insanlık suçu olan ve hiçbir şekilde tasvip edilmeyen işkence ve benzeri olayların tamamen önlenmesi amacıyla özelikle Emniyet Teşkilatı ve Jandarma Genel Komutanlığı bünyesinde bulunan personelin hizmet öncesi ve hizmet içi eğitimler ile aydınlatılmaya çalışıldığını, bununla da yetinilmeyerek personelin konuya ilişkin hassas davranmasını sağlamak amacıyla haberli ve habersiz denetimler yapıldığını kaydetti. 
     Yücelen, buna rağmen TCK'nın ihlalinden dolayı mağdur duruma düşmüş olan vatandaşların yargı mercilerinde açmış oldukları davaların lehlerine sonuçlanması durumunda, kendilerine maddi ve manevi tazminat ödenmek suretiyle mağduriyetlerinin giderilmekte olduğunu söyledi. 
     






</TEXT>
</DOC>
