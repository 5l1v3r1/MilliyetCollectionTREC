<DOC>
<DOCNO> 58056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/spor/spo01.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongreyi biz kazanamayız 
</HEADLINE>
<TEXT>

Bilgili ile yemek yiyen Daum, şampiyonluk yarışında rakipsiz olduklarını söyledi ve "Ama kongreyi biz değil, siz kazanabilirsiniz" dedi 
     BİLAL MEŞE 

     "Top sizde" 
     BEŞİKTAŞ Teknik Direktörü Christoph Daum, şampiyonluk yarışında avantajlı olduklarını söyledi. Başkan Serdar Bilgili ile bir araya gelen Alman hoca, "Bunca eksiğe rağmen Galatasaray’ı elimizden kaçırdık, Fenerbahçe’yi sahasında devirdik. Ancak kongrede takımın yapacağı bir şey yok, top sizde. Şampiyonluk yarışında ne Galatasaray, ne de Fenerbahçe asla engel değil" diye konuştu. 
     
     Angelica’ya rica 
     BAŞKAN Serdar Bilgili yemek süresince sürekli Daum’u ikna etmeye çalıştı. Bir ara Alman hocanın sevgilisi Angelica’dan da yardım isteyen Bilgili, "Christoph çok sabırsız, lütfen devreye girin. Şubat ayında her şey istediği gibi olacak" ricasında bulundu. Christoph Daum bu akşam yeniden Almanya’ya gidecek. Yarın Koblenz’de kokain davasına katılacak olan Daum, cumartesi de takımın başında sahaya çıkacak. 
     
Bayram savunmaya      BEŞİKTAŞ’TA sarı kart cezalısı Ahmet Yıldırım’ın yerine kimin görev yapacağı henüz açıklık kazanmazken, en büyük adayın Bayram olduğu belirtildi. Alman hoca, Bayram’ı savunmaya çekerken, sol kanada Tümer’i monte edip, Gaziantepspor karşısında çift forvet oynatacak. Ahmet Dursun’un, İlhan Mansız’a eşlik etmesi bekleniyor. Sakatlığı geçen Yasin Sülün’ün de bu hafta forma giyebileceği kaydedildi. Öte yandan Siyah - Beyazlı ekip, Gaziantepspor maçının hazırlıklarını dün medyaya kapalı olarak sürdürdü. 
     
Recep’ten sessiz veda      TÜRK futboluna ve Beşiktaş’a uzun yıllar hizmet eden Recep Çetin, futbola sessiz sedasız veda etti. 65’i A olmak üzere toplam 110 kez Ay - yıldızlı formayı giyen Çetin, Beşiktaş’ın "jübile maçı oynayalım" teklifini geri çevirdi. Çetin, "Artık bırakmanın zamanı gelmişti. Dürüst başladım, dürüst bitirdim. Hedefim bundan sonra Türk futboluna teknik adam olarak hizmet etmek" dedi. 
     



 SPOR 























</TEXT>
</DOC>
