<DOC>
<DOCNO> 94011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/guncel/gun08.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselerde kıyafet özgürlüğü olmalı mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Marmara Üniversitesi Atatürk Eğitim Fakültesi Eğitim Bölümü’nden Yrd. Doç. Dr. Nurhayat Özdayı, Kadıköy’de 6 genel lisede okuyan 213 öğrenciyle, "öğrencilerin gözüyle lise eğitimi" konulu bir araştırma yaptı. Öğrencilerin yüzde 44’ü okula serbest kıyafetle gelmek istediklerini belirtti. Liselerde kıyafet özgürlüğü olmalı mı Konuyla ilgili görüşler şöyle 
     
     Prof. Haluk Yavuzer H.A.Yücel Eğitim Fak. 
Eğlence yerine döner      Kıyafet serbestliği her ne kadar ergenlik dönemindeki bireyin bağımsızlık arzusunu tatmin etse de, farklı sosyo ekonomik düzeydeki ailelerden gelen çocukların kıyafetleri arasındaki uçurum, önemli bir dengesizliğe neden olabilir. Özgür kıyafette zamanla okula giden gençlerin okul dışı eğlence yerine gider biçimde giyinmeleri hiç sürpriz olmayacaktır. Onu uygulayan okullar başarısızlık yaşadılar. Yurtdışında pek çok ülke tek tip kıyafet üzerinde görüş birliğindedir. Üniforma, öğrenciye öğrenciliğini hatırlatan bir simgedir aynı zamanda. Ama serbest kıyafet, yılın belirli günlerinde 3 - 5 kez uygulandığı zaman genç için özel bir anlam taşıyarak ona heyecan verecektir. 
     
     Ömer Balıbey İstanbul Milli Eğitim Müd. 
Fakiri, zengini var      Öğrenciler her zaman özgürlüğü seçer. Ancak bir kılık kıyafet yönetmeliği var ve buna uymak gerekir. Yönetmeliğin amacı, çocuklarımızın belli bir düzen içerisinde eğitim alması. Değişen şartlar ne getirir bilemeyiz ancak belli kurallar çerçevesinde eğitim almaları gerekir. Kılık kıyafet serbest olduğunda sıkıntı olabilir. Çünkü fakiri var, zengini var. İnsanlar arasında ayrım olmamasını istiyoruz. Gençler serbest kıyafetle gelmek istiyorlar, onlar kendi açılarından haklı. Okula belli kurallara uyarak gelmelerini istiyerek, devlet de kendisi açısından haklı. Uçurumlar, ayrımlar olmasın diye böyle kural getirilmiştir. 
     
     Köksal Toptan Milli Eğitim eski Bakanı 
Denemekte yarar var      1993’te okulların kapanmasına 10 - 15 gün kala, kıyafeti serbest bırakmıştım. Deneyelim istedim. Hiçbir şikayet gelmedi. Olayın ekonomik ve sosyal boyutu var. Hep önlük denildi. Önlük, çocukların tek tip görünmesinden daha çok, özellikle fakir kesimler ve köylerdeki insanların biraz içlerini gizleme kaygısından kaynaklandı. Ancak çağımızda her aile, tüm zorluklara karşın çocuğuna yazın ve kışın giydirebileceği bir sivil giysi bulabilir. En azından pilot olarak denemekte yarar var. Aynı sırada oturan birinin, her gün başka giysiler giyip gelmesi, ötekinin ise sürekli aynı şeyi giymesi nasıl bir ruh hali yaratır, bu boyutunu da düşünmek lazım. 
     
     Kemal Parlak Psikolog 
Tek tip doğru değil      Tek tip kıyafetin doğru olmadığına inanıyorum. Toplumda değerler, anlayışlar ve birçok şey değişiyor. Bu anlamda öğrencilerin anlayışları da değişiyor. Buna rağmen kıyafetler değişmiyor. Türkiye yoksul bir ülke, belki o bakımdan çocuklarda etkilenme olabilir. Ancak insanlar günlük yaşantısında da her haliyle zaten harcadığı para, giydiği kıyafet, ayakkabı ya da markadan da birbirleriyle arasındaki farkı anlayabiliyorlar. O yüzden de serbest kıyafet uygulamasının bunu etkileyeceğini sanmıyorum. Öğrenciler, tek tip kıyafet yerine istediklerini giyebilmeliler. 
     



 GÜNCEL 
























</TEXT>
</DOC>
