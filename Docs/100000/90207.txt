<DOC>
<DOCNO> 90207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur13.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı'nda "deprem deneyi" tamamlandı... 
</HEADLINE>
<TEXT>

     TÜBİTAK Marmara Araştırma Merkezi Yer ve Deniz Bilimleri Enstitüsü Öğretim Üyesi Doç. Dr. Oğuz Selvi'nin, Adapazarı'nda olası bir depremin zamanı ve büyüklüğü hakkında bilgi verecek olan sismik deneyi tamamlandı. Deneyin sonuçlarının, birkaç ay sonra alınacağı bildirildi. 
     Selvi, 2 gün süren deney hakkında A.A muhabirine yaptığı açıklamada, Tokyo Teknoloji Enstitüsü'nden uzmanlarla ortaklaşa gerçekleştirilen ''Adapazarı baseninde geniş açılı sismik kırılma ve yansıma profili'' konulu deneyin, programlanan şekilde tamamlandığını söyledi. 
     Deneyin zaman yetersizliği nedeniyle 2 güne sığdırıldığını belirten Selvi, şöyle konuştu 
     ''Çelebiler ve Kumbaşı Köyü arasındaki 16 kilometrelik hat üzerinde gerçekleştirdiğimiz deneyin, ikinci etabı da tamamlandı. 
     Deneyi, dün gece Kumbaşı Köyü'nde 50 metre derinlikteki çukura yerleştirilen 100 kilogram dinamitin patlatılmasıyla bitirdik. 2 saniye süreyle hissedilen ve 0.37 oranında sarsıntı yaratan deneyin verileri, 350'şer metrelik aralarla yerleştirilen 80 cihazla ölçüldü. 
     Deney normal koşullarda tamamlandı. Olumsuz bir gelişme yaşanmadı.'' Oğuz Selvi, deneyin sonuçlarının birkaç ay sonra belirleneceğini de sözlerine ekledi. 
     Deney, kentin jeolojik yapısı, Kuzey Anadolu Fay Hattı'nın bu bölümünün 17 Ağustos depremi sonrası durumu, olası bir depremin zamanı ve büyüklüğü konusunda bilgi edinilmesini sağlayacak. 
     





</TEXT>
</DOC>
