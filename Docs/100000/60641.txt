<DOC>
<DOCNO> 60641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/agun.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüde yaya trafiği... 
</HEADLINE>
<TEXT>
Haydi kartopuna 
İstanbul'da dün işe veya okula gitmek için sabah yola çıkanlar 15 dakika içinde her yer kar tutunca neye uğradıklarını şaşırdı 
     Meteorolojinin günler öncesinden uyarmasına karşın, yeterli önlem alınmaması nedeniyle İstanbul'da dün adeta kar faciası yaşandı. Sabah 08.00'de yağmaya başlayan yoğun kar bir anda her yeri örtünce trafik felç oldu. Boğaziçi Köprüsü'ne giren vatandaşlar, araçlarını yol kenarlarına bırakıp yürüyerek karşıya geçti. Fatih Sultan Mehmet Köprüsü'nde ise kilometrelerce araç konvoyu oluştu. 
     
     VALİ BU BİR KRİZ ORTAMI 
     İstanbul Valisi Erol Çakır, "Bu bir kriz ortamıdır. Üç gün süreceği belirtilen yoğun kar yağışını en az hasarla geçireceğiz. Kimse mecbur kalmadıkça trafiğe çıkmasın" dedi. 
     İstanbul'da yaşananlar dün özetle şöyle 
     Şehir içinde karla kaplanan yollarda araçlar çaresiz kaldı. Birçok sürücü aracını yol kenarına çekerek, zincir taktı. İşyerlerine ulaşanlar ise oldukca azdı. Şehir Hatları vapurları seferlerini yapamadı. Riski göze alan vatandaşlar, Üsküdar ve Kadıköy'den motorlarla karşıya geçti. İstanbul Boğazı transit gemi trafiğine kapatıldı. 
     
     REKOR SAYIDA KAZA 
     Sabah saatlerinden itibaren kentte yaklaşık 500 maddi hasarlı trafik kazası meydana geldi. Esenler Otogarı'ndan hareket edecek şehirlerarası yolcu otobüslerine, sadece zincir takmaları halinde çıkış izni verildi. Atatürk Havaalanı pisti karla kaplandı. Bunun üzerine saat 09.00'dan itibaren uçakların iniş ve kalkışları durduruldu. Pist temizlendikten sonra uçakların iniş ve kalkışına yeniden izin verildi. 
     
     DIŞ SEFERLER İPTAL 
     İlerleyen saatlerde THY'nin İstanbul - İzmir arasındaki beş seferi iptal edildi. İstanbul - Erzurum, İstanbul - Denizli ve İstanbul - Konya arasındaki birer sefer de yapılamadı. Bazı dış seferler de iptal oldu. 
     Alman Havayolları Lufthansa'nın Frankfurt'tan gelen uçağı ile İzmir ve Malatya'dan kalkan iki THY uçağı Sabiha Gökçen Havaalanı'na inmek zorunda kaldı. 
     İstanbul’da birçok üniversite de tatil edildi.Dershaneler de bugün ve yarın tatil oldu. Bu arada Mydonose Showland’deki iki günlük Yılmaz Erdoğan gösterisi 8-9 Ocak’a ertelendi. 
     
     YOLDA KALANA AMBULANS 
     İstanbul Büyükşehir Belediyesi, sokakta yaşayan kimsesizlerin donma tehlikesine karşı Alibeyköy'de bir spor tesisini geçici misafirhaneye dönüştürdü. İl Sağlık Müdürlüğü de, yolda kalıp 112'yi arayanların ambulansla alınarak, hastanelerde misafir edileceğini duyurdu. 
     
     DONARAK ÖLDÜLER 
     Beyoğlu ve Gaziosmanpaşa'da kimliği belirlenemeyen iki kişi donarak yaşamını yitirdi. Beykoz Kavacık’ta ise buzda ayağı kayarak yere düşen 60 yaşındaki Hüseyin Mansur, kalp krizi geçirerek öldü. 
     
İETT de kara teslim      Kar yağışına İETT otobüslerinin de takılması, işlerine gitmek zorunda kalan vatandaşları zor durumda bıraktı. Dondurucu soğukta duraklarda otobüs bekleyen vatandaşların imdadına minübüsler yetişti. İETT, özellikle yüksek semtlere yapılan seferleri durdurdu. Körüklü otobüslerin tümü trafikten çekildi. Kar başlamadan önce yola çıkan, dolayısıyla kara zincirsiz yakalanan diğer İETT otobüsleri de kriz ekiplerinin yetiştirdiği zincirlerle seferlere devam etmeye çalıştı. 
     



 GÜNCEL 


















</TEXT>
</DOC>
