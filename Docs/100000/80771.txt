<DOC>
<DOCNO> 80771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur21.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı'na göre Cumhurbaşkanı anayasaya aykırı davrandı 
</HEADLINE>
<TEXT>

     Adalet Bakanı Hikmet Sami Türk, 23 Nisan 1999 Tarihine Kadar İşlenen Suçlardan Dolayı Şartla Salıverilmeye, 
     Dava ve Cezaların Ertelenmesine Dair Kanun'da Değişiklik Yapılmasına İlişkin Kanun'un Cumhurbaşkanı Ahmet Necdet Sezer tarafından veto edilmesini değerlendirirken, ''Cumhurbaşkanı, bu davranışıyla Anayasa'ya aykırı bir davranışta bulunmuştur'' dedi. 
     Adalet Bakanı Türk, Bolu Adliyesi'ni ziyaretinde, gazetecilerin, Cumhurbaşkanı Sezer tarafından veto edilen kanunla ilgili sorularını yanıtlarken şöyle konuştu 
     ''Bugün Anayasa Mahkemesi'nin verdiği 6 aylık süre sona erdi. 
     Dolayısıyla ortaya hukuki bir boşluk çıkmıştır. Aslında Sayın Cumhurbaşkanı, veto işlemi yapacağına, kanunu yayınlayıp Anayasa Mahkemesi'ne başvursaydı, o tespiti Anayasa Mahkemesi'nin yapmasına da fırsat vermiş olurdu. 
     Anayasa Mahkemesi, gerçek bir af mı, yoksa şartla salıverme mi söz konusu, bunu belirleyebilirdi. Çünkü Anayasa Mahkemesi, kararında bu kavramları birbirinden açık şekilde ayırmıştı. Bunlar ayrı ayrı kavramlardır. 
     Dolayısıyla şartla salıverilme gibi bir kavramı ''koşullu özel af'' olarak niteleyip, Meclis'in kabul ettiği bir kanunu geri göndermek, anayasa hukuku ile bağdaşan bir tasarruf değildir. 
     Cumhurbaşkanı, bu davranışıyla Anayasa'ya aykırı bir tasarrufta bulunmuştur.'' Daha sonra Bolu kapalı ve açık cezaevlerini ziyaret eden Adalet Bakanı Türk'e bir mahkum, ''Sayın Bakan, bize af yok mu '' diye sordu. 
     Bakan Türk, ''Size af çıkardık ama Sayın Cumhurbaşkanı yasayı veto ederek Meclis'e geri gönderdi'' diye yanıt verdi. 
     Bakan Türk, daha sonra hangi suçtan hükümlü olduğunu sorduğu mahkumdan, ''uyuşturucudan'' yanıtını alınca, ''Yalnız bu suç kapsama alınmamıştı'' dedi. 
     





</TEXT>
</DOC>
