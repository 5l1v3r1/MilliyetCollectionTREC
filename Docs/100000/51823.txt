<DOC>
<DOCNO> 51823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/spor/ygokberk.html </URL>
<DATE> 2001/11/12/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Light’tan Extra’ya 
</HEADLINE>
<TEXT>

     Filmin adı Efes - Ülker. Zaten ligin de. Geri kalan takımlar da filme ilave renkli miki gibi. Ya da renksiz miki. Mesela siyah - beyaz. İşte dün ilk yarı bitti. Bir maçla biten ilk yarı. Ne garip, ligin ilk yarısı tek maçla bitiyor. O maç da ilk periyotta bitiyor. İkinci yarı bir daha oynayacaklar ve lig de bitecek. Lige bak lige... 
     İlk periyodun 20 - 30’luk skoru, bütün maça damgasını vurdu. Kerem son topu kullanabilse, maç da 10 sayı ile bitecekti. Efes’i ilk defa iyi basketbol oynarken gördük. Zevk de aldık, keyif de. Ülker’i Ülker’in temposunda, hızında oynayarak yendiler. Adeta onları kendi silahlarıyla vurdular. 
     Avantajları üç yeni yabancıları. Geçen sene Ülker maçlarında sendrom yaşayan takımın beşine üç yabancı koymuşsun. Sendrom - mendrom tanımadılar. Müthiş oynadılar. Mehmet Okur, bu ligin oyncusu değil. Belki de ligde match - up’ı olmayan tek oyuncu. İçeride - dışarıda, her yerde çok etkili. Kerem de bugün eski Kerem’di. Benchten gelenler de gerekli katkıyı yapınca bugünkü Efes’i yenmek adeta imkansızdı. 
     Ülker handikaplıydı. Zaza’nın ve Tutku’nun genç oyuncu statüsünden sahada olmaları gerekiyordu. Kerem’i maç kadrosuna almayıp tercihlerini Asım’da kullandılar. Mustafa Abi’yi dışarıda bırakıp Kerem tercih edilebilirdi. O zaman da bir numara zaafı çıkacaktı. Bence Ülker’in kader adamı Asım oldu. Üstüne kurulan oyunu bozdu. Oyunda hiç yoktu. Eley sakatlıktan çıktığı için bir vardı, bir yoktu. Bu Efes’e uzunsuz direnmek de mümkün değildi. Yine de üçüncü periyodun sonlarında müthiş bir 10 dakika oynadılar. Tek Lollis’le tüm Efes’e direndiler. Lollis’in belki boyu kısa ama enini boyu gibi kullanan bir oyuncu. Şu ligde aldığı paraya helal olsun denecek bir kaç oyuncu varsa herhalde en başta Lollis geliyor. 
     TRT son anda maç yayınları için razı olmuştu. Bu hafta ilk yayınlar yapıldı. Ülker - Efes maçındaki tempo, basketbol kalitesi, olağanüstü mücadele, TRT’ye yapılan büyük kıyaktı. Bu maçı bir tek salondakiler seyretseydi, yazık olurdu. 
     



 SPOR 






















</TEXT>
</DOC>
