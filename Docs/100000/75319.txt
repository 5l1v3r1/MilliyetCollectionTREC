<DOC>
<DOCNO> 75319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/soneko19.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Chibber "İstanbul yaklaşımına verilecek miktar tartışılıyor" 
</HEADLINE>
<TEXT>

     Dünya Bankası Türkiye Direktörü Ajay Chhibber, İstanbul yaklaşımına yönelik finansmanla ilgili olarak verilecek miktarın hala tartışıldığını belirterek, ''Ancak 5 Nisan'daki toplantının sonunda finansmanla ilgili bir açıklama yapabiliriz'' dedi. 
     Chhibber, Ankara Dedeman Oteli'nde düzenlenen Vergi Denetmenleri Derneği'nin ''AB Uyum Sürecinde Mali İdare'' konulu paneli öncesinde gazetecilerin sorularını yanıtladı. Ajay Chhibber İstanbul yaklaşımı için verilecek kredi ile ilgili soruyu yanıtlarken, bu konuda bir yol bulmaya çalıştıklarını söyledi. 
     Dünya Bankası Türkiye Direktörü Chhibber, ihracatın finansmanı için de desteği artırmak istediklerini belirterek, şunları kaydetti 
     ''Bunu 5 Nisan'daki Bakan Derviş'in, TOBB'un, TÜSİAD'ın katılacağı toplantıda tartışacağız. Bu toplantının sonunda finansmanla ilgili bir açıklama yapabiliriz. Mümkün olduğu kadar yardım etmek istiyoruz. Bu yardım ekonominin canlanmasına yardım edecek. Şu andaki en önemli şey ekonominin büyümesi. IFC değil, Dünya Bankası kredisi olacak. IFC adına konuşamamam ama Dünya Bankası kredi sağlayacak.'' Enerji projeleriyle ilgili bir başka soru üzerine de Chhibber ''Bazı öneriler geliyor bize 6 ay içinde bir sonuç alınacağını düşünüyorum. Gerekçeli karar bekleniyor. Bu yıl sonuna kadar bir yol haritası bulunacak'' yanıtını verdi. 
     Şeffaflık ve iyi yönetişim kararnamesi ile ilgili bir soruyu da Chhibber, ''Zaten bu onaylandı. Sadece yayınlanması sorunu var. 
     Hükümetin bize verdiği bilgiye göre önümüzdeki hafta yayınlanabilir'' dedi. 
     Chhibber, 1.35 milyar dolarlık PFPSAL-2 kredisi ile ilgili olarak da ''Boarda yönetim kurulu Nisan ortasında girmeyi planlıyoruz'' dedi. 
     Maliye Bakanı Sümer Oral ise ''özel iletişim vergilerinin artırılması yönünde bir çalışma var mı'' şeklindeki soru üzerine, ''Hayır öyle bir çalışma yok'' yanıtını verdi. 
     Buna karar verecek olanın kendisi olduğunu ifade eden Oral, ''Hayır böyle birşey yok'' dedi. 
     






</TEXT>
</DOC>
