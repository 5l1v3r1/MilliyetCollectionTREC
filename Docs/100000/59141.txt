<DOC>
<DOCNO> 59141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sonspo15.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerlist "Federasyon ve MHK'nin tarafsızlığı kalmamıştır" 
</HEADLINE>
<TEXT>

     Fenerlist organizasyonu, yaptığı yazılı açıklamada, Futbol Federasyonu'nun ve MHK'nın tarafsızlığını kalmadığını, rekabet ve adaletin öldürüldüğünü, kararlar ve cezaların takım renklerine göre değişmekte olduğunu söyledi. 
     Fenerlist organizasyonundan yapılan açıklamada, şu görüşlere yer verildi 
     ''Geçen sezon ortaya çıkan Hep Destek Tam Destek anlayışı, yönetim, teknik kadro ve futbolcularla taraftar arasında benzeri görülmemiş bir birlikteliğe imza atmıştır. Mustafa Denizli önderliğinde takımımız, çok zorlu ve baskılar altında geçen sezonu şampiyonlukla noktalamıştır. 
     Bu anlayış, şahıslara bağlı, geçici bir anlayış değildir. Teknik direktöründen başkanına, yönetim kurulundan futbolcusuna ve amatör branşlarına kadar her platformda başarı için birlik ve beraberlik esası üzerine oturtulmuştur. Camiayı zedeleyici değil seviyeli ve ölçülü eleştirilerle bezenmiş bir yaklaşımdır. Bu noktadan sonra da yönetimimize, başkanımıza, futbolcularımıza ve yeni teknik direktörümüze de desteğimiz sürecektir. 
     Ancak, Fenerbahçe'nin iç sorunlarının gündemin tepesine oturtularak, Türk futbolunu avucunun içine alan federasyon, MHK odaklı futbol terörünün geri planda bırakılmasına izin verilemez. Özellikle son 5 haftada sistemli bir biçimde devam eden ilginç hakem atamaları ve Galatasaray, Beşiktaş odaklı hakem yanlışları, Fenerbahçe'nin şampiyonluk yarışında çok ciddi zarar görmesine, diğer takımlarımızın da haklarının gaspına sebep olmuştur. 
     Beşiktaş, Gaziantepspor maçında sahaya giren taraftarların emniyet ve Beşiktaş Menajeri Sinan Engin kontrolünde tribünlere tekrar alınması, can tehlikesi yüzünden 2. yarıda adil maç yönetmekten korkan Ali Aydın'ın şaşırtıcı vurdumduymazlığı, Türk futbolundaki çifte standardın başka bir örneğidir. 
     Federasyon ve MHK'nın tarafsızlığı kalmamıştır. Rekabet ve adalet öldürülmüş, FIFA kuralları hiçe sayılarak adeta kendi kanunlarını uygular hale gelmişlerdir. Kararlar ve cezalar takım renklerine göre değişmektedir. 
     Dünya Kupası'na gidecek ülkemizde yaşanan bu kokuşmanın, spor camiası ve medya tarafından da sineye çekilmesi çok daha vahim ve üzücüdür. 
     Ceza kurulu tarafından 27 Aralık Perşembe günü Sergen Yalçın, İlhan Mansız ve Beşiktaş Kulübü'ne verilecek cezaların takipçisi olacağız. 
     Yönetim, dernekleri, kısacası tüm Fenerbahçe camiasını da bunlarla mücadele etmeye çağırıyoruz.'' 
     






</TEXT>
</DOC>
