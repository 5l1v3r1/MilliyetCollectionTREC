<DOC>
<DOCNO> 85229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun07.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den Avrupa'ya ortak göçmen politikası önerisi 
</HEADLINE>
<TEXT>

     İngiltere'nin Avrupa'dan sorumlu Dışişleri Bakan Yardımcısı Peter Hain de Başbakan Tony Blair gibi AB ülkelerine, kaçaklar ve suç çeteleriyle mücadele konularında ortak bir politika çağrısı yaptı. 
     Başbakan Tony Blair'in dün İspanya Başbakanı Jose Maria Aznar ile görüşmesinde gündeme getirdiği konuyu bir kez daha gündeme getiren Hain, özellikle gerçeği yansıtmayan mülteci adaylarının durumları konusunda ortak önlemler geliştirilmesini istedi. 
     Bunun dışında başta çocuk pornosu olmak üzere, çeşitli çete suçlarında da ortak mücadele ve kararlılığın önemli olduğunu vurgulayan Hain, bütün bu alanlarda ortak bir politika oluşturulmadıkça mücadelenin yetersiz ve başarısız kalacağını savundu. 
     Bilindiği gibi İngiltere kaçaklar konusunda olduğu gibi çocuk pornosuyla mücadelede de AB ülkelerine ortak bir mücadele öneriyor ve bu konuda sabıkası olanların Avrupa çapında hazırlanacak bir ''tehlikeliler'' listesine alınarak izlenmesini istiyor. 
     Geçen 18 ay boyunca tartışılan konuların bazı uygulama güçlükleri yüzünden askıda kaldığını bildiren İngiliz bürokratlar, Hain'in Seville zirvesi öncesinde çağrısını yineleyerek dikkatleri bu konulara bir kez daha çekmeye çalıştığını belirtti. 
     İngiltere Dışişleri Bakan Yardımcısı Peter Hain, Birmingham'da yaptığı konuşmada, AB ülkelerine ortak politika ve işbirliği çağrısını yinelerken, suç çeleri ve kaçaklarla mücadelenin, aşırı sağcı Fransız politikacı ''Le Pen''in temsil ettiği Avrupa çapındaki ırkçılık tehlikesiyle mücadelenin tek yolu olduğunu da bildirdi. 
     





</TEXT>
</DOC>
