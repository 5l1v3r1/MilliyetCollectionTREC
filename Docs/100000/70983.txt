<DOC>
<DOCNO> 70983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur14.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "MHP'ye 'Apo'yu astırmadılar' dedirtmeyeceğiz" 
</HEADLINE>
<TEXT>

     SP Genel Başkanı Recai Kutan, idam tartışmalarını, ''iktidar partilerinin tükenmişliklerini örtmek için gündemi değiştirme gayreti'' olarak değerlendirerek, ''Burada dikkat çekici olan MHP'nin tutumudur. MHP, verdiği sözleri tutmadığı için eriyen tabanına mesaj vermek düşüncesiyle idam konusunun üzerine atılmıştır'' dedi. 
     Kutan, partisinin TBMM Grup Toplantısında yaptığı konuşmaya, milletin ve ''Milli Görüş camiasının'' geçmiş bayramını kutlayarak başladı. 
     Her kurban bayramında olduğu gibi, bu bayramda da ''din, hac ve inançlar üzerine ahkamlar kesildiği'' görüşünü dile getiren Kutan, kurban derisi toplanırken görevlilerin zor kullandığını, vatandaşa kötü muamelede bulunduklarını iddia etti. 
     Afganistan'a Türk askerinin gönderilmesini de eleştiren Kutan, ''Askerlerimiz Afganistan'a niçin gitti, orada ne yapacak '' diye sordu. Türkiye'nin bulunduğu bölgede sıcak gelişmelerin yaşandığını anlatan Kutan, yaşanacak bir savaşın bölgeyi altüst edeceğini, bölgenin coğrafyasını değiştireceğini söyledi. 
     Kutan, Türkiye'nin, sonuçları sınırlarımızı tehdide kadar varacak olan bir savaşın içine adım adım sürüklendiğini öne sürdü. 
     
     Nereden çıktı idam tartışmaları 
     Hükümetin, ''yapay gündem'' diye nitelendirdiği bir idam tartışmasını başlattığını anlatan Kutan, bu tartışmanın nereden çıktığını sordu. İdam cezasının kaldırılmasını Avrupa Birliği'nin AB 
     istediğini kaydeden Kutan, nitekim 57. Hükümet'in 1999 yılı sonunda AB'ye üyelik sürecini başlattığını, bu süreç için Ulusal Programı hazırladığını hatırlattı. Ulusal Program'da orta vadede idam cezasının kaldırılacağını bu Hükümet'in taahhüt ettiğini, Başbakan Bülent Ecevit, Yardımcıları Devlet Bahçeli ve Mesut Yılmaz'ın bunu imzaladığını belirten Recai Kutan, şöyle konuştu ''Abdullah Öcalan'ın idam dosyasını Başbakanlık'ta bekletenler de aynı kişilerdir. Peki şimdi ne oldu da bir anda ortalığı idam tartışmaları kapladı. Yapılan, iktidar partilerinin tükenmişliklerini örtmek için gündem değiştirme gayretidir. Ecevit ve DSP, kriz ve savaş rüzgarlarını örttüğü için bu tartışmalardan memnun. Yılmaz ve ANAP, öteden beri AB'ye ve demokrasiye oynuyor. Bu şekilde başarısızlık ve yolsuzluk baskılarını savuşturmaya, siyasi arenada tekrar yer bulmaya çalışıyor. Burada en çok dikkat çekici olan MHP'nin tutumudur. Açıkça söylüyorum, MHP bu konuyu istismar ediyor. MHP, verdiği sözlerin tutmadığı için eriyen tabanına mesaj vermek düşüncesiyle idam konusunun üzerine atılmıştır.'' MHP'nin klasik siyaset biçimine geri döndüğü görüşünü savunan Kutan, bu partiyi, bütün malzemeleri ve milletin kredilerini tükettikten sonra, ''şimdi tekrar milletin hislerini ve duyarlılıklarını siyasetin malzemesi yapmakla'' suçladı. 
     
     MHP'ye "astırmadılar" dedirtmeyeceğiz 
     Kutan, şöyle devam etti 
     ''Şimdi MHP'nin ne yapmak istediğini soruyorum Apo'yu asmak mı istiyorlar, yoksa bu konuyu seçim malzemesi olarak kullanmak mı 3 yıldan beri hükümetteler, niçin Öcalan dosyasını Başbakanlık'ta beklettiler, TBMM'ye yollamadılar Sonra Ulusal Program'da orta vadede, bütün idam cezalarını kaldıracağız diyen kendileri değil mi 
     Ama şimdi, terör tehlikesi var onun için bir süre daha idam cezaları kalsın diyorlar. Terörün yoğun olduğu 90'lı yıllarda idam cezası vardı, hiç de terörün azalmasını sağlamadı. Hayır, MHP'nin derdi sorun çözmek değil, onlar daha önce olduğu gibi bu sorunları seçim malzemesi yapmak istiyorlar. Ama milletimiz, şehit üzerine, kan üzerine, dar ağacı üzerine siyaset yapmaya kredi vermeyecek. Biz de bu istismara izin vermeyeceğiz. MHP'ye, biz asacaktık ama ortaklarımız muhalefetle işbirliği yaparak, astırmadılar dedirtmeyeceğiz.'' 
     






</TEXT>
</DOC>
