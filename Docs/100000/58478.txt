<DOC>
<DOCNO> 58478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sonspo07.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi yenen Diyarbakırsporlu futbolculara 6 gün izin... 
</HEADLINE>
<TEXT>

     Diyarbakırspor Kulübü Basın Sözcüsü Naci Sapan, takımın Fenerbahçe maçında iyi bir oyun çıkararak haklı bir galibiyet aldığını söyledi. 
     Naci Sapan, Malatyaspor galibiyetinin vermiş olduğu moralle hazırlandıkları Fenerbahçe maçından galip gelmelerinin kendilerini sevindirdiğini bildirdi. 
     Fenerbahçe'nin büyük bir takım olduğunun farkında olduklarını ve ona göre önlem aldıklarını da kaydeden Sapan, ''Futbolcu, taraftar, yönetim ve teknik heyet olarak galibiyete şartlanmıştık. Bunu da futbolcularımız sahaya yansıtarak başardılar'' dedi. 
     Sapan, şöyle konuştu 
     ''Hüseyin Kalpar hocamızla birlikte başlayan yükselişimizi bu maçla sürdürdük. 5 maçta 12 puan çıkararak yükselişin tesadüfi olmadığını gösterdik. Saha zemini oyuna daha elverişli olsaydı, sahadan daha farklı bir skorla ayrılabilirdik. Taraftarlara, bu galibiyeti yaşatan hocamız ve futbolcularımıza teşekkür ediyoruz. Tüm liglerde mücadele eden tüm takımların sahip olmak istediği ancak sadece Diyarbakırspor'da bulunan taraftarlarımıza da teşekkür ediyorum. Bu galibiyeti futbolcu, yönetim ve teknik heyet olarak taraftarlarımıza yeni yıl armağanı olarak veriyoruz.'' 
     
     Prim ve taksitler kampta... 
     Sapan, Fenerbahçe maçı sonrası futbolculara 6 günlük izin verildiğini kaydederek, takımın 28 Aralık'ta ikinci devre hazırlıkları için Antalya Bellek'te kampa girecegini söyledi. 
     Kampın 15 gün süreceğini de ifade eden Sapan, ''Futbolcularımız yeni yıla kampta girecekler. Burada, plaka sayımız olan 21'i puanımıza yansıtan futbolcularımıza 5'er milyarlık galibiyet primi ile taksitleri burada kendilerine dağıtılacaktır'' diye konuştu. 
     






</TEXT>
</DOC>
