<DOC>
<DOCNO> 97202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/guncel/gun02.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO’ya saldırı önlendi 
</HEADLINE>
<TEXT>

17 Kasım’ın ilk saldırı eylemlerinde yer aldığı iddia edilen kadınlardan birinin, yazar Sartre’ın bir dönem sekreterliğini yaptığı ileri sürüldü 
     YORGO KIRBAKİ Atina 

     17 Kasım terör örgütü’nün, NATO’nun Kosova’daki KFOR birliklerine saldırı hazırlıkları yaptığı ortaya çıktı. Elefterotipia gazetesinin manşetten verdiği habere gore, 17 Kasım’ın yakalanan üyelerinden bazıları polise, bu saldırı hakkında bilgi verdi. Örgütün Atina’daki hücre evlerine yapılan baskınlarda da, bu bilgileri doğrulayan deliller ele geçirildi. 
     Gazete, KFOR konvoyuna Selanik limanından Kosova’ya giderken saldırı planları yapıldığını ve bir sonraki aşamaya geçilerek, konvoya saldırının nerede düzenleneceğinin bile belirlendiğini yazdı.Yunan polisinin tetikçi terörist avını da çarşambaya kadar tamamlayacağı ileri sürüldü. Polisin daha sonra, 17 Kasım’ın yakalanan lideri Aleksandros Yiotopulos’tan başka, 3 - 4 kişilik beyin takımını da ele geçirmek için "dede" ve "nine" avına çıkacağı dile getirildi. 
     Yunan basınındaki haberlerde, örgütün biri beyin takımı, diğeri tetikçi grubunda yer aldığına dair iki kadın hakkında şüpheler bulunuyor. Sözkonusu kadınlardan ilki, Yiotopulos’un Paris’de yaşadığı yıllardaki sevgilisi. 17 Kasım’ın 1975 - 80 döneminde ilk saldırılarında yer aldığı iddia edilen bu kadının, Fransa’da Jean Paul Sartre’nin bir dönem sekreterliğini yaptığı ileri sürüldü. 
     İkinci kadınınsa, yakalanan teröristlerden hiçbirinin itiraf etmediği 1994’teki Etniki Bankası eski Müdürü Mihalis Vranopulos cinayetine karıştığının sanıldığı belirtildi. Aynı kadının Vranopulos ile "yakın ilişkisi" olduğu ve 17 Kasım üyelerine Vranopulos hakkında bazı bilgiler vermiş olabileceği belirtildi. 
     



 GÜNCEL 




















</TEXT>
</DOC>
