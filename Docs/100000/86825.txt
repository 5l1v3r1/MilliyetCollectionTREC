<DOC>
<DOCNO> 86825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo31.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, kombine bilet için fiyat seçenekleri... 
</HEADLINE>
<TEXT>

     Fenerbahçe Şükrü Saraçoğlu Stadı'nın kapasitesini artıran sarı-lacivertli yönetim, 1 Haziran'dan sonra satışa sunacakları kombine biletlerin fiyatlarını belirlemeye çalışıyor. 
     İç transferde oyuncularıyla anlaşan ve Brezilyalı Washington'u da renklerine bağlayan Fenerbahçe, Arjantinli milli futbolcular Ariel Ortega ve Matias Jesus Almeyda'nın da önümüzdeki günlerde transfer edilmesinin ardından taraftarların büyük ilgi göstermesini bekledikleri kombine biletlerin fiyatlarını belirlemek için çalışmalarını sürdürüyor. 
     Genel Sekreter Vedat Olcay, kombine bilet fiyatlarını birkaç gün içinde belirleyeceklerini ve satışa sunacaklarını ifade ederek, ''Kombine biletleri, tribünleri bloklara ayırarak satışa sunucağız. 
     Tüm tribün kombine biletleri ayrı ayrı fiyatlarla satılacak. Aynı tribünde de ortadan yanlara doğru bir tarife olacak. Orta sıralar daha pahalı satışa sunulacak. Şimdi bunun üzerinde çalışıyoruz. Önümüzdeki günlerde fiyatları açıklayacağız'' diye konuştu. 
     
     ŞİRKETLEŞME ÇALIŞMALARI 

     Fenerbahçe Kulübü Başkanı Aziz Yıldırım ve yöneticiler, şirketleşme ve halka arzla ilgili 1 Haziran Cumartesi günü Olağanüstü Genel Kurul'da yetki isteyecekleri kongre üyelerini bilgilendirmeye devam ediyor. 
     Fenerbahçe Gönüllüleri Derneği ve 1907 Fenerbahçe Derneği'nin üyelerine dün şirketleşme ve halka arz ile ilgili bilgi verip, üyelerin sorularını yanıtlayan başkan Yıldırım ve yöneticilerin, 31 Mayıs Cuma günü de Sarı-Lacivert Derneği üyelerine dernek binasında bu konuda bilgi verecekleri bildirildi. 
     Bu arada sarı-lacivertliler, Fenerbahçe Şükrü Saraçoğlu Stadı'nda kongre üyelerinin şirketleşme ve halka arz ile ilgili sorularını yanıtlamaya devam ediyor. Asbaşkan Murat Özaydınlı'nın bugün statta üyelere bilgi verdiği bildirildi. 
     





</TEXT>
</DOC>
