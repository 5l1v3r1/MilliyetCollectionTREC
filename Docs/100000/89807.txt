<DOC>
<DOCNO> 89807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/yazar/zbirand.html </URL>
<DATE> 2002/06/14/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Erken seçim kapıya dayandı 
</HEADLINE>
<TEXT>

     Bundan birkaç hafta öncesine kadar erken seçim kimsenin işine gelmiyordu. 
     Koalisyon partileri, ekonomide henüz hiçbir kıpırdama olmadan seçime gitmenin intihar anlamına geleceğini ve barajı geçmekte dahi zorlanacaklarını düşünüyorlardı. 
     Haklıydılar. 
     Ekonomistler de erken seçimden kaçınıyorlar, iş çevreleriyle birlikte seçimin en erken 2003 sonbaharında yapılmasını istiyorlardı. Onlara göre de, erken seçim ekonomideki dengeleri bozacak ve şimdiye kadar ki çabaları boşa çıkaracaktı. 
     Onlar da haklıydılar. 
     Siyasiler de, Avrupa Birliği ve Kıbrıs konularında en kritik kararların verilmesi gerektiği bir sırada, 2003’ten önceki erken seçimin, Türkiye’ye bu tarihi fırsatı kaçırtacağını ileri sürüyorlardı. 
     Bunlar, gözardı edilemeyecek gerekçelerdi. 
     Ancak şu anda geldiğimiz nokta, koşulların değiştiğini ve ne kadar istemese dahi erken seçimin kapıya dayandığını gösteriyor. 
     
     1. Başbakanın sağlığı 
     Kendi kendimizi aldatmanın hiç gereği yok. 
     Başbakanın sağlığı, normal temposuna girebileceği, yani günde 3-4 saat dahi olsa fiilen çalışabileceği, toplantılara katılabileceği şekilde düzelemez. İyileşme diye bir şey beklememek gerekiyor. En iyi sonuç, kötüleşme olmamasıdır. Bu durumda koalisyon çalışamaz. Ne kadar zorlanırsa zorlansın, koalisyonun yürümesi "imkansız" değilse bile, son derece güçtür. Bunca karar beklenirken, Başbakansız bir hükümet ile devam etmeyi zorlamak, ülke açısından sadece boşa zaman harcamaktır. 
     
     2. Ekonominin durumu 
     Ekonominin bugün geldiği nokta, belirsizlikleri ve gerilimleri artık kaldıramıyor. En ufak bir gelişme, hemen doları ve faizleri arttırıyor. Enflasyonla mücadele tehlikeye düşüyor. Bugüne kadar ki fedakarlıkların boşa gitmesi tehlikesi artıyor. Buna karşılık, koalisyon içi gerilimler giderek yoğunlaşıyor. MHP-ANAP çekişmesinin bitmesi söz konusu olmadığı gibi, büyük olasılıkla daha da artacaktır. Muhalefet, bir erken seçim kokusu aldığı için, koalisyon partileri gibi pozisyonlarını buna göre saptıyorlar. 
     İşte böyle bir ortam 2003’lere kadar devam edemez. Ekonomi bu durumu kaldıramaz. 
     Kemal Derviş haklıdır. 
     Erken seçimin faturası 2,5 milyar dolar vardır, ancak belirsizlikler içinde geçecek ayların faturası 8,5 milyar dolar çok daha yüksektir. 
     En doğrusu, ipi inceldiği yerden kesmektir. 
     
     3. Kıbrıs ve AB için de erken seçim gerekiyor 
     Türkiye’nin önünde, bu yılın 
     12 Aralık’ına Kohpenhag doruğunun tarihidir kadar son derece önemli bir dönem var. 12 Aralık’a kadar, AB’den katılma müzakerelerini başlatma tarihi alabilmek için, Kopenhag Kriterleri’nden, bizim açımızdan en can alıcı olanlarda idam, Kürtçe, dernekler yasası vs... uyum yasalarını çıkartmamız gerekmektedir. Oysa seçim kokuları yükseldikçe, koalisyon içi ve muhalefet partilerindeki gerilim artmaktadır. Bu ortamda uyum yasaları çıkarılamaz. 
     Kıbrıs konusunda da en son ve kritik karar 12 Aralık günü verilecektir. Bu kaolisyon bugünkü durumda Kıbrıs’ta hiçbir adım atamaz. Seçim ortamında kimse risk alamaz. Oysa her iki konuda mutlaka adımlar atılması gerekmektedir. 
     
     Ehven-i şer, ekimde erken seçim 
     Bu manzaraya baktığımız taktirde, Türkiye için ehven-i şer ekim ayında seçime gitmektir. 
     Yeni kurulacak hükümet, AB’ye uyum yasalarını çıkartmak, Kıbrıs’ta çözüm bulmak ve ekonomi için tüm önlemlerin alınması amacıyla daha rahat hareket etme imkanı bulur. 
     Bugünkü belirsizliğe son verip, bu ay sonuna kadar seçim ve siyasi parti yasalarında gereken düzenlemeler yapılmalı ve erken seçim tarihi açıklanmalıdır. 
     En geç ekim sonu kasım başı gerçekleştirilecek bir seçim, ekonomideki belirsizlikleri en kısa sürede sona erdireceği gibi, AB ve Kıbrıs konularındaki aralık randevusuna, ucu ucuna da olsa yetişebilme imkanı sağlayacaktır. Gecikilse dahi, uluslararası kamuoyu "seçim" gerekçesini anlayışla karşılayacaktır. 
     Artık, bu durumdan başka bir çıkış görülemiyor. Seçim tarihi geciktikçe, gerilim daha artacak ve zarar daha büyüyecektir. 
     
İlla sıkışmamız gerekiyor      Haftalardır Çin işkencesi çekiyoruz. 
     Uzun yıllardır özlediğimiz bir milli takıma kavuşmuş, iyi bir gruba düşmüştük. Buna rağmen, birbirimizi yemekten rakipleri yeterince düşünemedik. Sabırsızlık, hazımsızlık ve uzun vadeli hedef için mücadele yerine "günlük yaşama" alışkanlığımızdan dolayı haftalardır kendimizle kavga ettik. Sonunda, her şeyi son dakikaya bıraktık. Yumurta kapıya dayanınca şahlandık. 
     Avrupa Birliği ve Kıbrıs konularında da aynı manzara var. Galiba, Dünya Kupası’ndaki gibi olacak ve son dakikada ve zorlanınca çözüm bulacağız. 
     Gelin önümüzdeki çeyrek finalde farklı davranalım. 
     Medya, medyalığını bilsin. Görevini, uluslararası kurallara göre yerine getirsin. Hakaret etmek yerine eleştiri ile yetinsin. Futbolcu ve yönetici de medya ile uğraşmayı bıraksın, kulaklarını kapatsın ve sadece önündeki maçı düşünsün. 
     Böylece, belki politikacılarımıza da örnek oluruz. 
     
     







Diyarbakır’da milli maç 


Toklar - açlar sorunu evrenselleşirken... 


Norveçli konuk 


Futbol morali 


Tur geçmek başarı ama henüz iyi futbol oynamadık 


Bırakın doyasıya sevinelim 


AB’ye doğru yaklaşım 


Tur atlamak... 


Sistem mühendisliği 


Duanın gücü, namazın kerameti ve Milli Takım 


Önce kutlama sonra özür 


Samba, tango, çiftetelli 


Masamda birikmiş kitaplar 2 


"Sisler Bulvarı"nda Peker’den stand - up 


Bankalar "taş gibi" imiş 


</TEXT>
</DOC>
