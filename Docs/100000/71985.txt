<DOC>
<DOCNO> 71985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sonspo01.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Antalyaspor Teknik Direktörleri ne dedi.. 
</HEADLINE>
<TEXT>

     Antalyaspor Teknik Direktörü Giray Bulak, Fenerbahçe maçında ucuz bir gol yiyerek yenildiklerini söyledi. 
     Giray Bulak, maç sonrası yaptığı değerlendirmede, Fenerbahçe maçına çok iyi hazırlandıklarını belirterek, ''Bu maç için çok iyi bir hazırlık dönemi geçirmiştik. Ancak çok ucuz gol yedik'' dedi. 
     Fenerbahçe maçını kazanmak istediklerini kaydeden Bulak, şöyle konuştu 
     ''Kaybetmeyi düşünmüyorduk. Fenerbahçe'nin pozisyonları yoktu. 
     Mücadeleci bir oyun ortaya koyduk. 3 puan alsaydık, toparlanmak için çok iyi olacaktı. Ancak lige daha teslim olmadık. Mücadelemiz sürecek.'' Mirkoviç'in, Atilla Birlik'e yaptığı hareketin ve topu dışardan kesmesinin kırmızı kartlık bir hareket olduğunu öne süren Bulak, şöyle devam etti 
     '''Fenerbahçe 9 kişi kalabilirdi. 9 kişi kalsaydı maç farklı olurdu. Aynı durumlar Çaykur Rizespor ve Diyarbakırspor maçlarında da oldu. Bu şekilde puanlar kaybettik. Antalyaspor'a yapılan haksızlıklara dikkati çekmek istiyorum.'' 
     
     Lorant "İlk yarıda kötü oynadık" 
     Fenerbahçe Teknik Direktörü Werner Lorant da Antalyaspor karşısında ilk yarıda çok kötü bir oyun ortaya koyduklarını söyledi. 
     Antalyaspor maçının çok zor geçeceğini tahmin ettiğini anlatan Lorant, ''İlk yarıda yalnızca 3 pozisyonumuz vardı. Kötü oynadık. Çok az pas yaptık. Topu kanatlardan getiremedik. İlk yarıda rakibin 3-4 kontraatağı vardı. Bunlar gol olabilir, yenilebilirdik de. Bu tip kontraataklara izin vermemeliyiz'' dedi. 
     İkinci yarıda istediği oyunu oynadıklarını belirten Lorant, şöyle devam etti 
     ''İkinci yarıda birçok fırsat yakaladık. 1-0'dan sonra net pozisyonlar bulduk. 2-3 gol atabilirdik ama pozisyonları harcadık. Biz 8 hafta önce 9 puan gerideydik. Şimdi arada 1 puan kaldı. Önümüzde 8 
     maç var. Önümüzdeki maçlar, çok zor maçlar olacak. Ben ilk maçı düşünürüm. Ondan sonra diğer maçları düşünürüm.'' Antalyaspor karşılaşmasında Yusuf'un çok iyi oynadığını da kaydeden Lorant, ''Lazetiç de elinden geleni yaptı. Simao, son 2 haftadır istenilen düzeyde değil. Hücumda etkili bir oyuncudan yoksun oynadık. İnşallah gelecek hafta oynar'' diye konuştu. 
     






</TEXT>
</DOC>
