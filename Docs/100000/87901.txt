<DOC>
<DOCNO> 87901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo08.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını Rivaldoya saldırdı.. 
</HEADLINE>
<TEXT>

     Türkiye ile Brezilya milli takımları arasında dün yapılan 17. Dünya Kupası finalleri C Grubu karşılaşmasıyla ilgili haber ve yorumlar, İngiliz basınının spor eklerinin manşetlerini oluştururken, maçın genel kalitesi son derece yüksek bulundu. 
     İngiliz basını, Brezilya Milli Takımı'nın yıldızı Rivaldo'nun maçın son dakikasında Hakan Ünsal'ın oyun dışı kalmasına yol açan ''rolünü'' ise ağır biçimde eleştirdi. 
     The Guardian Gazetesi, ''Rivaldo, harika bir maçı çirkinleştirdi'' manşetini atarken, Rivaldo'nun korner noktasındaki sakatlanma anını bir dizi fotoğrafla ortaya koydu ve ünlü futbolcunun darbeyi başından değil, bacağından aldığını okurlarına da kanıtladı. 
     Gazete, haberin devamını yayınladığı sayfada da, ''Brezilya'nın galibiyeti Rivaldo'nun artistliğiyle lekelendi'' başlığını kullandı. Gazete, hakemin kullandığı pek çok kartın beklenmedik biçimde geldiğini de kabul etti. 
     The Times Gazetesi de, ''Rivaldo, takımının tüm güzel ve çirkin taraflarını ortaya döktü'' başlığını kullandığı haber yorumunda, Rivaldo'nun sakatlandığını öne sürdüğü dakikaların fotoğraflarına yer verdi. 
     Rivaldo'yu, Hakan Ünsal için verilen kırmızı kart kararının ''mimarı'' olarak niteleyen The Times, tüm bunlara karşın Türkiye'nin ''yenilmeyi hakeden taraf'' olduğunu öne sürdü ve yenilginin daha ağır olmamasını kaleci Rüştü'nün varlığına bağladı. Gazete, mücadelenin eşit gitmesine karşın Brezilya'nın daha fazla şans yakaladığını ve kaçırdığını, bunda da ''Rüştü'' faktörünün büyük etkisi olduğunu belirtirken, Türk Milli Takımı'nın ise ''kapasitesi yüksek'' bir takım olduğunu ortaya koyabildiğini ifade etti. 
     The Independent Gazetesi de Rivaldo'nun Brezilya Milli Takımı'nın yarattığı bütün büyüye ihanet ettiğini belirten bir manşetle haberi yayınladı. Gazete, futbol ve Türkiye adına çok üzücü bir gelişme olarak değerlendirdiği son dakikalarda gelen Rivaldo'nun ''sakatlanma rolü'' ve Hakan Ünsal'ın kırmızı kart görmesiyle ilgili gelişmeyi, Brezilya futbolunun kötü tarafı olarak niteledi. Hakan Ünsal'ın kırmızı kart almasının ardından Rivaldo'nun ''hiç utanmadan'' ayağa kaltığını belirten The Independent da The Times gibi kaleci Rüştü'nün ''harika bir oyun çıkardığını'' bildirdi. 
     The Dailiy Telegraph Gazetesi ise, Rivaldo'nun hatasını kabul ettiğini spor ekinin manşetine taşırken, bunun aynı zamanda bir sahtekarlık itirafı olduğunu ifade etti. 
     





</TEXT>
</DOC>
