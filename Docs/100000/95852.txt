<DOC>
<DOCNO> 95852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sonspo05.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da izinleri biten futbolcular da takıma katıldı. 
</HEADLINE>
<TEXT>

     Galatasaraylı futbolcular, Avusturya kampı sonrası teknik direktör Fatih Terim'in verdiği 2 gün iznin ardından, yeni sezon hazırlıklarını bugün İstanbul'da yaptıkları antrenmanla sürdürdü. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen ve yaklaşık 1.5 saat süren idmanda, futbolcular kondisyon, gol ve taktik çalışması yaptılar. 
     Sarı-kırmızılılarda, 17. Dünya Kupası'nda A Milli Takım kadrosunda yer almaları nedeniyle, Terim tarafından izin verilen ve Avusturya kampına katılmayan futbolculardan Ümit Davala, Arif, Hasan, Ergün, Emre ve Cihan takımla birlikte çalışmalara başlarken, izinli olan Bülent Korkmaz'ın ise akşam antrenmanında yer alacağı açıklandı. 
     MİLLİLERE KONDİSYON TESTİ Millilere antrenman öncesi tesislerde Kulüp Doktoru Mehmet Kurdoğlu nezaretinde bir dizi kondisyon testi uygulandı. Takıma bugün dahil olan ve sadece kondisyon çalışması yapan milli futbolcular, antrenman öncesi arkadaşlarıyla hasret giderirken, Fatih Terim de millilere özel ilgi gösterdi. Bu arada yeni transferlerden Baliç'in millilerle oldukça samimi hareketler içinde bulunması dikkat çekti. 
     Sarı-kırmızılılarda sağ arka adalesinden sakatlığı bulunan Pinto antrenmana katılmazken, sabah gerçekleştirilen kondisyon testlerinde yer alan Felipe de millilerle birlikte çalıştı. 
     SERKAN VE ÜMİT KARAN KORKUTTU- Galatasaraylı futbolcuların son derece hırslı olduğu antrenmanda, bire bir gol çalışması sırasında birbirleriyle çarpışan Serkan ve Ümit Karan teknik heyeti korkuttu. 
     Birbirlerine sert girmeleri sonucu Serkan sağ dizine, Ümit ise sol dizine darbe alarak bir anda yerde kaldı. İki futbolcu da saha içinde sağlık ekibinin yaptığı müdahale sonrası antrenmana devam etti. 
     Galatasaray, bu akşam yapacağı antrenmanla yeni sezon hazırlıklarını sürdürecek. 
     





</TEXT>
</DOC>
