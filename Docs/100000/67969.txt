<DOC>
<DOCNO> 67969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/yazar/dundar.html </URL>
<DATE> 2002/02/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Özleme dair 
</HEADLINE>
<TEXT>

     Özledim seni... 
     Ayrılık yüreğimi karıncalandırıyor nicedir... 
     Beynimi uyuşturuyor özlemin... 
     Çok sık birlikte olmasak bile benimle olduğunu bilmenin bunca yıl içimi nasıl ısıttığını yeni yeni anlıyorum. 
     Yokluğun, hatırlandıkça yüreğime saplanan bir sızı olmaktan çıkıp sürekli bir boşluğa dönüşüyor. 
     Sabahlara seni okşayarak başlamaları, akşamları her işi bir kenara koyup seninle baş başa karşılamaları özlüyorum oynaşmalarımızı, yürüyüşlerimizi, sevimli haşarılığını, çocuksu küskünlüğünü... 
     Nasıl da serttin başkalarına karşı beni savunurken ve ne yumuşak, bir çift kısık gözle kendini ellerimin okşayışına bırakırken... ya da kolyeni çözdüğümde kollarıma atlarken... 
     Hasta olduğunda, o korkunç kriz gecelerinde günler, geceler boyu nöbet tuttuk başında... o şen kahkahalarına yeniden kavuşabilmek için sessiz dualar ederek... 
     "Atlattı" müjdesini kutlarken yorgun bedenindeki yaraları okşayarak, doktorun böldü sevincimizi 
     "Yaşayamaz artık bu evde... Yüksek binalar ve beton duvarların gri kentinde" dedi, "O gitmeli... Ve kendine yeni bir hayat çizmeli..." 
     Bilsen ne zor, gitmen gerektiğini bile bile "Kal" demek sana... 
     ...ne zor, senin için ebedi mutluluğun beni unutmandan geçtiğini bilmek... 
     ...gitmeni asla istemediğim halde, buna mecbur olduğumuzu görmek ve sana bunları söyleyemeden "Git artık" demek... 
     "Beni ne kadar çabuk unutursan, o kadar çabuk kavuşacaksın mutluluğa" demek sana ne zor... 
     ...sesimi, kokumu çekip alıvermek beyninden, sesin, kokun hala beynimdeyken... 
     ...seni görmemek ve belki yıllar sonra karşılaştığımızda bana bir yabancı gibi bakmanı istemek senden... 
     ...yeni bir sevdayı yasakladığım kalbime söz geçirmek... 
     ...ve sonra kendi ellerimle bindirip seni yabancı bir arabanın arka koltuğuna, birlikte güneşlendiğimiz onca yazı, yan yana titreştiğimiz onca kışı, paylaştığımız bunca acıyı, onca kahkahayı ve bütün o uzak yeşillikleri katıp yorgun bedeninin yanına, arkadan pişmanlık gözyaşları dökmek ne zor... 
     ...ne zor hiç tanımadan seni emanet ettiğim bir şoföre "Hızla uzaklaş buradan ve gidebileceğin kadar uzağa git" demek... 
     ...yokluğunu beklemek, ne zor... 
     Bunları düşündükçe, şu anda uzaklarda bir yerlerde üşüdüğünü sezinleyerek panikliyorum. Bütün engelleri aşıp, terk edilmiş caddeleri, kimsesiz sokakları, yalnız bulvarları arşınlayarak sana ulaşmak, sessizce başını okşamak, kulağına sevgi sözcükleri fısıldamak ve yavaşça üzerini örtmek geliyor içimden... 
     Paylaştığımız bir mazinin, yitirdiğimiz bir geleceğe dönüşmesinden hicran duyuyorum. 
     Gizli gizli hüzünlendiğim akşamlardan birinde, terk etmişlere özgü bir terk edilme korkusunu da yüreğimin derinliklerinde duyarak sana koşmak, yaptıklarım ve daha çok da yapamadıklarım için özür dilemek ve "Dön bebeğim" demek istiyorum 
     "Geri dön... Kulüben seni bekliyor..." 
     
     
     
     Birkaç gündür yolda gören, e - mail atan, telefon eden, ısrarla "Habertürk'te yayımlanan şiirimi" istiyor benden... 
     Onlara şiir yazmadığımı anlatmaya çalışıyorum, ama nafile... 
     İşin aslı şu 
     Ufuk Güldemir'in - ne çok izlendiğini bu vesileyle bir kez daha fark ettiğim - Habertürk'ünde Sevgililer Günü şerefine, günlerdir satırları mısralaştırılmış olarak yayımlanan "şiir", 4 yıl önce kaleme aldığım bir özlem yazısı... 
     "En çok istek alan köşe yazım" haline gelince "umumi arzu üzerine" yeniden yayımladım. 
     Bir de yazının "kime yazıldığı"nı soranlar var. 
     Pek özel olmakla birlikte, - dedikoduları önlemek için - onu da yarın açıklayacağım. 
     
     







Yolsuzluk, İslam, laiklik 


Son satırları... 


Akışık ve kamu bankaları 


Uçmayı öğrenebilmek 


Milyonların futbol sevgisiyle şike skandalı 


Formasız örgütler 


Özleme dair 


Cumhuriyetin aydınlık yüzü 2 


Bosna Miloşeviç'e cezasını verdi... 


Cimbombahçe çok yaşa 


Mafya hem kazanıyor hem kara para aklıyor 


Mesut Yılmaz’ın müthiş evrimi 


Yolsuzluk İzleme Platformu 


Ben haddimi bilirim 


Yeni yıla yeni kanun 


Kedi, İsrail ve Filistinliler 


Deprem sigortası 


</TEXT>
</DOC>
