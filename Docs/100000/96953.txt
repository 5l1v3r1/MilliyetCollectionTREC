<DOC>
<DOCNO> 96953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/yazar/altan.html </URL>
<DATE> 2002/07/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eveeet, evet... 
</HEADLINE>
<TEXT>

     Eveeet, evet... Metin Toker’i de yitirdik işte... Lisedeyken bizden 2 - 3 yıl daha öndeydi. Nasıl ki, Abdi İpekçi’yle Mümtaz Soysal da bizden 3 sınıf daha alttaydı. 
     Okuldaki lakabı Kuzu Metin’di... Arkadaşlarının ağzında Kuzu aşağı, Kuzu yukarı... 
     Yine bizim okulun hem eski öğrencilerinden, hem de öğretmenlerinden biri olan Cumhuriyet gazetesinin sahibi Nadir Nadi, Metin’deki kalem yeteneğini fark etmiş ve kendisine Babıali’nin kapılarını açarak, imzalı yazılarını yayımlamaya başlamıştı Cumhuriyet’te. 
     Keşke torunları, Metin’in o ilk yazılarını kitaplaştırıp, dedelerinin dağınık kalmış yazı çalışmalarından bir buket oluştursalar. Genç kuşaklardan merak edenler de görseler, bir kalemin nerelerden nerelere gelmiş olduğunu... 
     Metin Toker, yazılarıyla hedeflediği bir hayatı yaşadı. 
     Ve parantez kapandı tüm dünyaya gelmişler için olduğu ve olacağı gibi... 
     
     70’inden sonra da sürdürüyorsan yaşamayı yürekli durmak gerekiyor artık, ne yapacaksın... 
     Bana sorarsanız ihtiyarlık yavaş yavaş gelişmiyor kişilere göre dönemeç takvimi değişse de bir anda çıkıveriyor insanın karşısına. Bir yıl önce hızlıca çıktığın merdivenleri, aynı hızla çıkamaz oluyorsun bir yıl önce saatte 150 km. hız yaptığın arabayı, kullanmaya gitgide üşeniyor, sonunda da tümden vazgeçiyorsun kullanmaktan. Geceleri eve gecikme tefrikaları seyrekleşiyor. Merak ettiğin pek bir şey kalmıyor hayatta. 
     Ve zaman zaman aklın, son parantez anına takılıyor ya acılı ve uzun olursa, diye... 
     Neyse, boşverin... Bunlar bizim kuşağın, sanırım biraz da ortak kaygıları... 
     
     Arada sırada yazıya özenen gençlerle karşılaşıyorum. Beni afallatan ortak özellikleri, kendilerinden daha önceki dönemlerin ne yerel, ne evrensel kalemleriyle ilgilenmiş olmaları. Hele yazı adamlarının yaşam öykülerini hiç mi hiç merak etmemişler... 
     Edgar Allan Poe’nun biyografisi de ilgilerini çekmemiş, Orhan Kemal’inki de... 
     Sanki insanlığın yazı dünyası ilk kez onlarla başlıyor. 
     Hayatta edinmeyi amaçladığın niteliği, senden önceki dönemlerde kazanmış olanları merak etmediğin zaman yüksek atlama yarışına donsuz girmiş olursun, yükselmeye çalıştıkça kıçın daha çok görünür... 
     
     Epey öğüt verdik... İşte bir yaşlılık göstergesi daha... 5 yıl önce aklıma mı gelirdi gençlere öğüt vermek Hatta dalga geçer dururdum öğüt vermeye kalkanlarla 
     - Sanki kendileri bir bok biliyorlar da, bir de başkalarına öğretmeye kalkıyorlar, diye... 
     
     Metin Toker’in yazıya ilk başladığı yaşlardaki, yeni kuşaktan bir genç şimdi, son yüzyıllık gazeteleri tarayarak "Siyasetçi yalanları" diye belgesel ve matrak bir derleme hazırlarsa... 
     Eminim ki, hem tüm dünya dillerine çevrilir hem de kendisi çektiği gizli sıkıntılardan kurtulur... 
     Şimdiye dek dünyada da kimse, Amerika - Avrupa polisiye edebiyatının sinema tarihi üstündeki etkilerini incelemedi... 
     Polisiye öykülerin özetlerini de içeren böyle bir derleme yapılsa, kimbilir ne kadar ilgi görür, özellikle uzun uçak yolcuları arasında... 
     Üstünde çalışmaya değer, henüz bakir o kadar çok konu var ki... 
     Ancaaaak... 
     
     Ancaaaak... 
     Modern teknolojilerin üretimi sayesinde, daha geniş kitlelerin olanakları arttıkça eskiye oranla daha çok insan cep telefonu, televizyon, bulaşık makinesi, araba sahibi olmaya başladıkça beyinsel bahçelerle ilgili zevk kalitesinde de bir düşme olur... 
     Örneğin 1 milyar Hintli, transistor sayesinde müzik dinlemeye başlar ama, yeğlenen müzik pek Mozart, yahut Vivaldi olmaz... 
     "Monizm"in, yani küreselleşmenin kaçınılmaz bir çelişkisidir bu... Gazoz, sandviç ve pop müziği ortaklığı rafa kaldırır damıtılmış zevk ve lezzetleri... 
     
     Eveeet, evet... İlk gençliğimizin Kuzu Metin’i de kapattı son parantezi. Acı haberi öğrendiğim sırada, 13 yaşındaki en küçük torunum Tuğçe vardı karşımda. Yunus’un ünlü dizeleri döküldü dudaklarımdan "Gelen gideni görmez - İki kapılı handır bu"... 
     
     







Metin Toker’e saygı 


Eveeet, evet... 


Basket günleri... 


Hükümet, seçim ve Derviş 


Siyasetin fotoromanı 


Kıvılcımla ateş... Ya da Derviş’in sorumluluğu 


Gül, ABD, hukuk 


Bir yetim daktilo 


Üniversitede kimsenin yeri garanti değil 


Kadın yazarlar çirkin olmak zorunda mı 


"Metin Toker" diye bir müessese... 


Basında Toker’li yıllar 


25 özel bankamız, bir Standard Chartered etmiyor 


Gençlerin çoğu hayatından memnun, gelecekten ümitli 


</TEXT>
</DOC>
