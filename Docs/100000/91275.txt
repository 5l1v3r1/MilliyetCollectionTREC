<DOC>
<DOCNO> 91275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur07.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maç heyecanına dikkat.. 
</HEADLINE>
<TEXT>

     Maç izlerken aşırı heyecanlanma ve sinirlenme durumlarında vücutta salgılanan hormonların, ani olarak kalp hızını ve kan basıncını yükselttiğini, damarlarda pıhtı oluşumunu kolaylaştırdığını belirten uzmanlar, bunun kalp krizi, felç gibi ciddi tablolara yol açabileceğine dikkati çektiler. Uzmanlar, kalp hastalarının, maç öncesi doktorlarına başvurmalarını, ilaçlarını maçtan önce almalarını önerdiler. 
     Ankara Üniversitesi Tıp Fakültesi Kardiyoloji Anabilim Dalı Öğretim Üyesi Doç. Dr. Sadi Güleç, 22 Haziran Cumartesi günü oynanacak Türkiye-Senegal maçı öncesinde, Türkiye'de sayıları yaklaşık 2 milyonu bulan kalp hastalarını uyardı. 
     Doç. Dr. Güleç, maç seyrederken sıklıkla karşılaşılan aşırı heyecanlanma ve sinirlenme durumlarında vücutta fazla miktarda adrenalin ve kortizon salgılandığını söyledi. 
     Bu hormonların ani olarak kalp hızını ve kan basıncını tansiyon yükselttiğini, ayrıca kalbi besleyen koroner damarlarda büzüşmeye ve buna bağlı olarak kan akımının azalmasına neden olabildiğini belirterek, diğer yandan kanın akışkanlığının azalmasına yol açarak damarlarda pıhtı oluşumunu kolaylaştırdığını kaydetti. 
     Doç. Dr. Güleç, yüksek miktardaki adrenalinin kalpte ciddi ritim bozukluklarına da yol açabildiğine işaret ederek, tüm bunların kalp sağlığı normal olan kişilerde büyük olasılıkla sorun oluşturmayacağını vurguladı. 
     Ancak özellikle koroner kalp hastalığı bulunanlarda, kalp krizi geçirmiş, by-pass veya balon anjiyoplasti uygulanmış hastalarda, kalbin iş yükünün ani olarak artacağını ifade eden Doç. Dr. Güleç, şöyle devam etti 
     ''Kan akımının azalması ve pıhtılaşma riskinin artışı biraraya gelerek kalp krizi gibi ciddi tablolara yol açabilir. Ayrıca kan basıncındaki ani yükselmeler beyin damarlarını etkileyerek felç gelişimine neden olabilir. 
     Bu durumda, kalp hastaları maç seyretmesin demek kolay ama çok acımasız olacağından hangi tedbirlerin alınabileceği önemlidir. 
     Öncelikle kişilik yapısı gereği kolay heyecanlanıp, heyecanı ile birlikte çok kolay sinirlenen hastalar en yüksek risk grubunu oluştururlar. Bu kişiler mutlaka doktorlarını arayarak maçı seyretmeden önce ne tür tedbirler alabileceklerini sormalıdırlar.'' 
     
     ''KALP İLAÇLARINI MAÇTAN ÖNCE ALIN'' 

     Kardiyolojide kullanılan bazı ilaçların maç öncesi dönemde alınmasını öneren Doç. Dr. Güleç, bunun, kalp hızındaki ve kan basıncındaki artışı engellemede yardımcı olabileceğini dile getirdi. Doç. Dr. Güleç, ''Ancak bu ilaçların bazı olumsuz etkileri de olabileceğinden mutlaka doktora danışılarak alınmalıdır'' dedi. 
     Doç. Dr. Güleç, kroner kalp hastalarının da kalp damarlarını genişletici, dil altı nitratlar veya nitratlı spreylerini maçtan hemen önce kullanmalarının yararlı olabileceğini söyledi. 
     Hipertansiyon hastalarının ise maç saatindeki olası kan basıncı yükselmesini önlemek için ilaç saatlerinde yeni bir düzenleme veya ek bir ilaç alma gibi bir ihtiyaçları olup olmadığını doktorlarına danışmalarını önerdi. 
     





</TEXT>
</DOC>
