<DOC>
<DOCNO> 57360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/soneko02.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin iflasın eşiğinde, süpermarketler yağmalanıyor 
</HEADLINE>
<TEXT>

     Nakit darboğazındaki Arjantin, toplamı 132 milyar dolara varan dış borçları nedeniyle, alacaklıları karşısında iflasa sürüklenmemek için Aralık ayındaki iki dış borç taksidinden ilkini bugün ödedi. 
     Arjantin Ekonomi Bakanı Domingo Cavallo'nun basın toplantısındaki açıklamasına göre, 700 milyon dolarlık borç taksidi ödendi. Cavallo, Aralık ayına ait bu borç taksidinin ödenmemesi halinde, ülkenin kaosa sürüklenebileceğini söyledi. 
     Yatırımcılar, Arjantin'in dış yardımlarının kesilmesine karşın, dış borç faizlerinin ödemelerini karşılayıp karşılamayacağını gözlüyordu. Dört yıldır süren ekonomik durgunluk içinde alacaklılar karşısında iflası önlemeye çabalayan Arjantin hükümeti, yükümlülüklerini yerine getireceğini dün bildirmişti. 
     İstifasını dün sunan Arjantin'in dış borçlarının yeniden yapılandırılması müzakelerindeki baş temsilcisi, Maliye Sekreteri Daniel Marx, kreditörlerle bir haftadır sürdürülen müzakereler sonundaki açıklamasında, borç ödemelerini karşılayabilmek için özel emeklilik fonlarını Hazine tahvilleri ve bonoları almaya zorlayıp, böylece, alacaklılara ödeme için nakit bulduklarını anlattı. 
     Marx, hükümet yetkililerinin, bu ayki diğer borç ödemelerini karşılamak için emeklilik fonlarını parasını kullanmaya devam edeceklerini söyledi. 
     
     İçeriye para yok 
     Arjantin ekonomisindeki durgunluk derinleşirken, nakit darboğazına girilirken, sardece dış alacaklılar değil, binlerce kamu çalışanı ve emekliye maaş ve ücret ödemelerinde de zorlanılıyor. 
     Bu sıkıntılar nedeniyle, hükümete karşı şimdiye kadar sekiz kez genel greve gidildi, banka hesaplarının dondurulması protesto edildi, ulaşım durdurulunca ekonomik faaliyetler kesildi, göstericiler ile polis arasında yer yer çatışmalar oluyor. 
     Arjantin'de ülke genelindeki grevin ekonomik faaliyetleri felcetmesinin ertesi günü en az iki şehrinde süpermarketler yağmalandı. 
     






</TEXT>
</DOC>
