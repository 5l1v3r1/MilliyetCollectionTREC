<DOC>
<DOCNO> 74456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/yazar/congar.html </URL>
<DATE> 2002/03/25/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Cheney'nin dönüşü... 
</HEADLINE>
<TEXT>

     Senatör John McCain, geçen hafta küçük bir Türk - Amerikan grubuyla yediği yemek sırasında Pakistan'ı örnek veriyor 
     "General Müşerref'in bizden bir dizi talebi oldu ve hemen hepsini de elde etti. Zira Afganistan harekatını, Pakistan'ın desteği olmadan yapamayacağımızı biliyorduk. Şimdi Türkiye de aynı konumda." 
     ABD Senatosu'nun en nüfuzlu üyelerinden biri McCain. 2000'de, başkan aday adaylığı sırasında kıyasıya mücadele ettiği Başkan George W. Bush ile siyasi mesafesini bir çok alanda korusa da, sözünün kamuoyu, dolayısıyla da yönetim üzerinde belli bir ağırlığı var. Cumhuriyetçi Senatör net konuşuyor 
     "Eğer Türkiye, ABD yönetiminden somut bir talepte bulunursa, yönetim bu talebi Kongre'ye getirecek, Kongre de mutlaka onay verecektir. Çünkü Irak'a karşı bir askeri harekatın başarısı için Türkiye'nin desteğini almamızın şart olduğunu biliyoruz. Kimse böyle bir zamanda Türkiye'nin talebini geri çeviremez." 
     Senatör'ün sözlerini, masadaki, ABD'nin eski Ankara büyükelçisi Mark Parris tamamlıyor 
     "Tabii, Ankara'nın ne isteyeceğini bilmesi, zamanı geldiğinde, elinde somut bir listesi olması lazım. Çünkü er geç Başkan Bush, Başbakan Ecevit'e o kritik Irak telefonunu edecek. Telefon geldiğinde, liste de hazır olmalı." 
     Cheney'nin çıkardığı ders... 
     Yukarıda aktardığım diyalog 20 Mart'ta, ABD Başkan Yardımcısı Dick Cheney'nin Ankara ziyaretinin hemen ertesinde gerçekleşti. Cheney, 9'u Arap başkenti toplam 12 merkezi kapsayan "Irak konusunda nabız yoklama" turundan dört ana izlenimle döndü. 
     Birincisi, İsrail - Filistin ateşi biraz olsun dinmedikçe, Arap liderlerin, Saddam'a karşı bir harekata, değil açık destek vermelerinin, bu konuda enine boyuna düşünüp tartışmalarının bile mümkün olmadığını anladı. 
     İkincisi, gezisinin kapsadığı diğer üç ülke olan İngiltere, İsrail ve Türkiye'nin, olası bir Irak harekatında ABD'yi yalnız bırakmayacağını gördü. Bu açıdan Londra'nın olası askeri katılımına, Ankara'nın da aktif lojistik desteğine büyük ölçüde güvenebileceklerini kavradı. 
     Üçüncüsü, Ankara'nın ve Avrupalı müttefiklerin, ayrıca bazı belli başlı Arap başkentlerinin de, Irak'a karşı bir harekatı "haklı" bulmalarının yolunun öncelikle diplomatik kanalların tüketilmesinden geçtiğini, Saddam'ın, Birleşmiş Milletler silah denetleyicilerini ülkesine tam çalışma serbestisi ile davet etmesi için, önce diplomasi yoluyla zorlanmasının şart olduğunu anladı. 
     Dördüncüsü, "Ya sonra" sorusunun bölgedeki zihinlerde, Washington'da yönetimin içinde ve yakın çevresinde olmadığı kadar derin yer ettiğini gördü. ABD'nin "Hiçbir alternatif Saddam'dan kötü olamaz" diye baktığı Bağdat'a, komşularının "Beterin beteri var" diye baktıklarını ve herhangi bir askeri harekatın öncelikle Saddam'ı kesinkes devirmeyi, sonrasında da, istikrarlı, bütünlüklü bir Irak kurmayı garanti edebilecek ufku taşıması gerektiğini, bunun için de geniş çaplı ve uzun erimli bir "askeri artı siyasi" operasyonun göze alınmasının şart olduğunu sezdi. 
     Düğmeye basılacak gibi... 
     Velhasıl Bush yönetimi, Saddam'ı devirme sevdasından vazgeçmiş değil, ancak bunun zeminini daha iyi hazırlaması gerektiğini de kavrıyor. Sonbahardan, muhtemelen de ekimden önce bir harekat Washington'da "gerçekçi" sayılmazken, olası bir askeri eylemin, kasımdaki Amerikan ara seçimlerinin ertesine sarkması da mümkün görülüyor. 
     İşin ilginci, Arap liderlerin Cheney'e, Irak'a karşı harekat için açıktan destek vermemesi Washington'daki bazı yetkilileri memnun etti. Bir yetkili bize, "Saddam, bölgeyi yine yanlış okuyor. Arap liderlerin Cheney'e söylediklerini, kendisine destek gibi algılıyor. Eğer bu hatayı sürdürürse, silah denetleyicilerini ülkesine kabul etmeye de yanaşmayacak, bizim blöf yaptığımızı sanarak harekatın zemininin oluşmasını kolaylaştıracaktır." 
     Arap liderlerin kamuoyuna yansıyan itirazları, "her ne pahasına olursa olsun, Irak'a karşı harekat" peşindeki Amerikan şahinlerinin eline bir bakıma su dökedursun, acaba Saddam kendisinden görmeye pek alışık olmadığımız türden akıllı bir çıkış yapıp harekatın önünü kesemez mi 
     Washington'daki genel izlenim, Irak liderinin BM silah denetleyicilerinin işlerini gerektiği gibi yapmalarına asla izin vermeyeceği yönünde. Ama yine de "Saddam, boynunu kurtarmak adına, kitle imha silahları konusundaki yalanlarının ortaya dökülmesini göze alırsa, harekatı da durdurabilir" deniyor. Eh, iş Saddam'ın sağduyusuna kalınca da, Irak'a karşı bir harekat için er geç düğmeye basılacağı hesabıyla hazırlık yapmanın daha mantıklı olduğunda herkes birleşiyor. 
     Ankara'nın pazarlık kozu... 
     Dönelim baştaki diyaloğa. 
     Olası Irak harekatının başarısı için desteğinin elzem sayılması, Ankara'ya önemli bir pazarlık gücü sağlıyor. Hem "Saddam sonrası Irak'ın oluşumunda, özellikle de Kuzey Irak denkleminde söz sahibi olmak," hem de "bölgedeki bir savaşın Türk ekonomisine verebileceği zararı gözönüne alarak ABD'den somut bazı iktisadi taleplerde bulunmak" açısından böyle bu. 
     Peki, Türkiye ne isteyebilir Önde gelen bazı Türk işadamlarına, ve örneğin geçen haftaki Türk - Amerikan toplantıları sırasında böyle söyleyince büyük alkış alan Pentagon danışmanı Richard Perle'e bakarsanız, "Türkiye ile ABD arasında bir serbest ticaret anlaşması yapılabilir" mesela. Ama siz, onlara bakmayın. Ankara'nın Avrupa ile Gümrük Birliği'ni ihlal etmeden ABD ile böyle bir anlaşmaya imza koyması da mümkün değil, Washington'ın bu aşamada Ankara'ya böyle bir teklif getirmesi de. 
     Çok daha mantıklı bir talep, ABD'nin Avrupa Birliği'ne sağladığı kolaylıkların aynısını Türkiye'ye de sağlaması esasına dayalı yeni bir ticari düzenlemeyi zorlamak olabilir. Kalifiye Sınai Bölgeler projesini hayata geçirmek için ABD ve İsrail'in elini çabuk tutmasında bastırılabilir bu bölgeler dışında tutulan tekstil ürünleri konusunda bazı istisnai düzenlemeler zorlanabilir. 
     Şu ya da bu... Büyükelçi Parris'in dediği gibi, Ecevit'in somut, gerçekçi talepler içeren bir listeyi, telefonunun yanıbaşında tutmasında yarar var. 
     
     







Atatürkçü bir lim 


Karakolspor 


Cheney'nin dönüşü... 


Büyümede belirsizlik var 


Sudi Özkan ile röportaj 


Vergi gelirleri azalıyor 


Türkiye'ye aşk mektubu yazan İtalyan... 


ATO'nun kriz uyarısı 


Mecburiyetten hafif hava dalgası 


Kriz bitmeden kimler bitecek 


Hedef 2023 


</TEXT>
</DOC>
