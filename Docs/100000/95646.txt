<DOC>
<DOCNO> 95646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/yazar/altan.html </URL>
<DATE> 2002/07/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Mangal üstünde boru... 
</HEADLINE>
<TEXT>

     Ortaokuldayken, bizim de tarih hocamız olan Raşit Erer, nam-ı diğer Deli Raşit, II. Meşrutiyet döneminde "İaşe Nazırı" idi. 
     1908 Meclis - i Mebusan’ında, yolsuzluklar, hırsızlıklar, rüşvetler, üçkağıtçılıklar, yuttur - kaydır oyunları, sinsi talanlar, "cebellezi" etme kurnazlıkları ve çeşitli avantalar hakkında Raşit Bey’in yanıtlaması istenilen bir sözlü soru verilmişti. 
     Deli Raşit, Meclis kürsüsüne çıkmış başını ağır ağır sağdan sola doğru çevirerek, belki de dünya tarihinin en kısa siyasal konuşmasını yapmış ve şöyle demişti 
     - Ham hum şaralop... 
     Biliyorsunuz, bizim Anayasa’mızın ünlü bir maddesi var, "Egemenlik kayıtsız şartsız ulusundur"... 
     Siyasetçilerimiz, koskocaman harflerle yazılmış bu ünlü maddenin önündeki kürsüye çıkarak vatan, millet, şanlı tarih, kahraman atalarımız, şehit kanlarıyla sulanmış topraklar nutku çeker ve "egemenlik kayıtsız şartsız ulusun" olduğu halde, nedense "devlet"i savunurlar hep... 
     Bizce, siyasetçilerimizin nutuk söyledikleri kürsülerin tümü arkasına, Raşit Bey’in "veciz" açıklamasını yazmak, çok daha gerçekçi günün anlam ve önemini çok daha iyi özetleyen bir nitelikte olacaktır 
     "Ham hum şaralop" 
     
     Sınıfsal çatışmaların tarihsel sürecinden kökenlenerek, Fransız Devrimi’nde siyasal bir deyim özelliği kazanan "sağ - sol" saptaması - her alanda olduğu gibi - çok gecikmiş bir özenti olarak bizim yerli siyasete de artık hafiften yansıtılmak isteniyor... Merkez sağ, merkez sol falan... 
     "Ulus - devlet" modellerinin aşıldığı modern üretim teknolojileri karşısında, "işçi sınıfı"nın tarihe gömülmeye başladığı küreselleşme sürecinde çok gecikmiş bir özenti olarak görünen "merkez sağ - merkez sol" etiketlendirmeleri aslında "statüko"cularla, "değişimciler"i belirliyor sanırız... 
     Ne var ki siyasetçilerden bazıları kendilerinden "sağ"ı, yahut "sol"u göstermeleri istendiğinde, bir elleriyle kalçalarını tutup kıçlarını gösteriyorlar... 
     Koltuklara oturmasını istedikleri kendi yönlerini yani... 
     
     Vaktiyle Meclis’te de çalışmış emekli bir berbere sormuşlar 
     - En kolay kimleri tıraş ederdin 
     - Parti liderlerine yakın olanları... 
     - Neden 
     - Ben sadece fırçayla usturayı tutardım, onlar da sürekli başlarını sallarlardı... 
     
     Sinsi açık, patriotik magandolojik, köktenolojik angutolojik bir gammazlama epidemisi çıkıyor bazen ortaya... 
     Salgının dışında kalmamak için, biz de pencereden bakarken gördüğümüz ve ulusal gururumuzla inançlarımızı rencide eden bazı görüntüleri ihbar etmek istiyoruz... 
     Karşıdaki apartmanlardan birinin balkonunda, futbol şenliklerini kutlama sırasında asılmış bir Türk bayrağı vardı. 
     Şenlikler çoktan bittiğinden, bayrağı almak için balkona çıkan bir hanım, ne yaptı biliyor musunuz 
     Bayrağı asılı olduğu parmaklıklardan çözüp alayım derken, sokağa düşürdü... 
     Türk bayrağını sokaklara düşürmek ne demek 
     Milli haysiyetimiz, vakarımız, şerefimiz, gururumuz, onurumuz düşürülüyor sokaklara şehit kanlarıyla sulanmış bayrağımız düşürülürken... 
     İhbar ediyorum, yetkililer derhal harekete geçsinler... 
     Bir de uzaktaki bir minarenin "alem"ine bir karga kondu. 
     İhbar ediyorum. 
     Lütfen bir şeyler yapın, oralara pislemesin. 
     Bir sepet elma içinde birkaç tane çürük bulunabilir. 
     Türk ulusu bunları ayıklamaya kadirdir. 
     Kadirdir, çünkü bildiğiniz gibi, hem zekiyiz, hem de çalışkan... 
     Ve bir dize 
     "Yaşasın... Kim yaşasın .. Ömrü olan... Şak şak şak" 
     
     Nasreddin Hoca’ya sormuşlar 
     - Neden bazı politikacılar, AB üyeliğine karşı çıkarken "Türk’e Türk’ten başka dost yok" diyorlar 
     - Mesleksizlikten ötürü Hazine’den pay kapma yarışında arsa, parsa ve daha ne varsa hepsini hapazlama kazığını, hamasetle iyice yağlamak gerekir de, ondan... 
     - Hoca, sence bir hamasetçinin amacı nedir 
     - Bir aşığın amacı neyse o... Çok sevdiği milletini şey etmek... 
     
     







Mangal üstünde boru... 


Mülkiyeli şair... 


Çiller’in öncelikleri 


Tık’ kanatları 


Ya siz 


Yeni oluşum programını açıklasa da... 


Ben, kendim ve gerçeklerim... 


Kıssadan hisse 


Yeni parti ancak yeni fraksiyon olur 


Çağdaş azınlık partisi 


Sarmalar, dolmalar ve kadınlar 


65’e şükredin 


Bedeli ağır olacak bir kargaşanın başındayız 


Yeni Oluşum halk’ı hatırlar ise başarılı olur 


Çağdaş Makul Mutlak ille de çoğunluk 


</TEXT>
</DOC>
