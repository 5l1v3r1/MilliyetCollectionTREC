<DOC>
<DOCNO> 68231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/yasam/yas04.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diş çürümesi tarih oluyor 
</HEADLINE>
<TEXT>

Bilim adamları, diş çürümelerine neden olan bakteriyi genetik olarak değiştiren bir sprey yarattı. Hayat boyu çürük ve dolgudan kurtulmak için tek bir fıs’ yeterli 
     DIŞ HABERLER SERVİSİ 

     Amerikalı bilim adamları, 25 yıllık bir çalışmayla diş çürümesini tamamen engelleyen bir sprey geliştirdi. Genetik bilimi kullanılarak geliştirilen sprey, sadece bir kez kullanılıyor ve çürümeyi tarihe karıştırıyor. Dişçilik mesleğine de büyük bir darbe vurması beklenen buluşa Florida Üniversitesi bilim adamları imza attı. 
     Amerika ve İngiltere’de yıl sonunda insanlar üzerindeki geniş katılımlı denemelerine başlanacak olan sprey, beş dakikalık bir uygulama ile dişlerin çürümesini tamamen önlüyor. Spreyin piyasaya sürülmesiyle satış fiyatının 100 sterlinin altında bir rakam olacağı da açıklandı. 
     
     Bakterilere ölüm 
     "Tarihi buluş" diye tanımlanan sprey, genetik olarak değiştirilmiş "streptococcus" bakterisi içeriyor. Normalde dişlerde yaşayan bu bakteri, şekeri laktik aside çevirerek çürümelere neden oluyordu. Ancak laboratuvar ortamında bu özelliklerinden mahrum bırakılan bakterilerle hazırlanan sprey, ağızdaki kötü niyetli bakterinin yerini alıyor. Bolca şeker içerikli maddelerle beslenen hayvanlar üzerinde yapılan deneylerde, yeni tip bakterinin çürümeyi engellediği ortaya çıktı 
     
     Dolgu yaptıran kalmayacak 
     25 yıldır bu konuda çalışan Florida Üniversitesi bilim adamlarından Prof. Dr. Jeffrey Hillman’ın imza attığı buluşun içerdiği genetik olarak değiştirilmiş bakterinin insan bünyesine hiçbir zararı olmadığı da açıklandı. 
     Araştırmayı finanse eden Ulusal Diş Araştırma Enstitüsü yetkililerinden Dennis Magan, buluş sayesinde yakın gelecekte kimsenin dişlerine dolgu yaptırmaya gerek duymayacağını açıkladı. 
     



 YAŞAM 
















</TEXT>
</DOC>
