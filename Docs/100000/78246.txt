<DOC>
<DOCNO> 78246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/guncel/gun00.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Röportajda 10 hap içti 
</HEADLINE>
<TEXT>

Sudi Özkan, sorularıma sinirlendiği anda elini cebine attı ve bir avuç dolusu sinir ilacı çıkarıp yuttu. "Bu ilaçlar olmasa sizinle çok kavga ederiz" dedi 
     Kumar Adasının TÜRK KRALI - 1 
Tuncay Özkan sordu Sudi Özkan anlattı 

     Bu röportaj Sudi Özkan’ın daveti üzerine gerçekleşti. Aslında o bütün masraflarını karşılayarak bir gazeteciler topluluğunu St. Martin adasına davet etmişti. Bu davetin yapıldığı adlardan biri de bendim. Ama ben basın toplantısı değil, yüz yüze görüşme isteğimi ilettiğim gibi, onun gazetecilerin masraflarını karşılamasına da karşı çıktım. Bunun üzerine diğer gazeteciler de Türkiye’de aranan, hakkında gıyabi tutuklama kararı bulunan kumarhanecinin masraflarını karşılama teklifini reddettiler. Basın toplantısı gerçekleşmedi. 
     Özkan, daha sonra beni aradı ve yüz yüze görüşme ve röportaj yapma isteğimi kabul ettiğini söyledi. Türkiye’ye gelemiyordu. Onun adasında görüşme yapılmasında ısrar etti. Kabul ettim ve Kanal D’de yayınlanmakta olan Haber Özel programının ünlü yapımcısı Kerimcan Kamal ile birlikte bu görüşmeyi gerçekleştirmek üzere New York üzerinden adaya gittik. Bütün masraflarımızı Kanal D karşıladı. Buna ilişkin her harcamayı faturalarla belgeledik. Ayrıca Sudi Özkan’ın talebini kabul ettik. O da röportajı ve yaptığımız bütün görüşmeleri üç ayrı kamera ile kayda aldı. Ayrıca görüşme sırasında kendisinin istediği kadar elemanı da görüşme yerinde bulundu. Görüşme Özkan’ın otelinin "Zevk Limanına" bakan idari bölümünde oldu. Toplam 1.5 saat sürdü. 
     
     Sinir tedavisi görüyorum 
     Sudi Özkan renkli bir kişilik. Kendisiyle röportaj yaparken sorularıma sinirlendiği anda elini birden cebine attı ve bir avuç dolusu ilaç çıkartıp yuttu. "Bu röportaj için tam üç gündür sinir tedavisi görüyorum. Sakinleştirici ilaçlar alıyorum. Bu ilaçlar olmasa sizinle çok kavga ederiz burada" dedi. İlaçların büyük bir kısmı kalbini sağlam tutmaya yönelik. Bir kısmı da stres ve sinirsel gerginliğini azaltmaya dönükmüş. 
     Röportaj bittiğinde Özkan yanıma yaklaştı ve "Executive bir şey göstereceğim" dedi. Cebinden 5 adet fotoğraf çıkarttı. Fotoğraflar yeni eşi ve çocuklarıyla çekilmişti. Bunları kullanmak için ısrarlı olduğumu iletince, biraz düşündü ve "peki" dedi. Sonra şunları anlattı 
     "Ben Türkiye’den ayrıldım, dönememe gerekçelerim arasında en önemlisi aile ilişkilerim. Şimdi bu benim yeni karım. Eskisiyle Türkiye’de sorunlar çıkıyor. Onlar bunu taciz ediyor. O rahatsız oluyor. Dönemememdeki önemli etkilerden biri de budur." 
     
     King ve Royal Sudi Özkan 
     Fotoğraflardaki ikizler son eşinden olan çocukları. Los Angeles doğumlu olan bu çocukların adları da çok ilginç. Birinin adı King Sudi Özkan, diğerinin Royal Sudi Özkan. Çocuklarına kendi adını veren Özkan, başlarına kumarhane krallığının tutkularını yerleştirmiş. King kral, royal kraliyet, hanedan demek. Gerçi ilk eşinden olan ve o da ünlü bir kumarhaneci sayılan oğlu Enis’in ilk adını da Roma’yı dize getiren ünlü Kartaca kralından almış Anibal. Bu arada, ilk karısından olan kızının adını da anmadan geçmemek gerek Venüs Neslihan... 
     Özkan kalp rahatsızlığı ve yeni evliliğiyle birlikte sağlığına ve şıklığına olağanüstü düşkün hale gelmiş. Beni görür görmez adamlarına, "Demedim mi ben Tuncay Özkan’dan daha şıkım, bakın" diye seslendi. Ben de "Sizin yaşınızda aksesuar önemli, ben dinamizmimle farkı kapatıyorum" yanıtını verdim. Özkan yıllardır kırmızı et yemiyormuş. Sigara içilmesine karşı. Yanında sigara içtirmiyormuş. Türkiye’den ayrıldıktan sonra İngilizce de öğrenmiş. 
     Röportajdan sonra ayrılırken kapıda durmakta olan devasa bir beyaz jeepi bana göstererek, "Bu Türkiye’de yok. Sizi bununla ben havaalanına götüreyim" dedi. Teşekkür edip geldiğimiz araçla oradan ayrıldık. 
     
Adayı kumar ayakta tutuyor      St. Martin adasında, bir kumar idaresi var. Bu idarenin onayı olmadan işçi bile çalıştırılamıyor 
     Görüşmenin yapıldığı St. Martin adası Hollanda ve Fransa’ya ait. Adanın yönetimi bu iki ülke arasında çizilen sınırlarla paylaşılmış. Ekvatora yakın olan ada sürekli güneşle yıkanıyor. İklimin Kıbrıs’tan bile daha sıcak olduğunu belirtirsem adayla ilgili tanımlamalarıma bir örnek vermiş olabilirim sanıyorum. Ada içinde bulunan doğal göl yat turizmi için çok elverişli. Adayı ayakta tutan kumarhaneleri. Adanın kumarhane potansiyelini Özkan ile birlikte bir İtalyan grup ayakta tutuyor. Adada Sudi Özkan dışında Cengiz Küçük adlı bir başka Türk’ün de kumarhanesi var. Burada kumarhaneler için oluşturulan bir kumar idaresi var. Bu idarenin onayı olmadan kumarhanelerde işçi çalıştırılamıyor. İşine son verilemiyor. Hiçbir şey yapılamıyor. Ayrıca adanın yönetimi de çalışma saatlerinden, çalışan haklarına kadar kumarhanecileri sınırlayan ve denetime tabi kılan bir dizi yasal düzenleme gerçekleştirmiş. Kumarhaneciler Türkiye’de olduğu gibi başıboş değil yani. Örneğin Sudi Özkan’ın kumarhanesinde para çaldığı gerekçesiyle işine son verilen bir çalışanı, yerel hükümet yeniden işe dönmesi kararıyla kumarhaneye geri yollamış. Özkan bu kararı aynen uygulamak zorunda kalmış. Şimdi o çalışan işini yaparken, Özkan sadece seyretmekle yetiniyor. Oysa Türkiye’de her çalışanın işine anında son verebiliyordu. 
     
     SUDi öZKAN KİMDİR 
1 milyar dolar vergi borcu var      Adana’da 1939 yılında yoksul bir ailenin çocuğu olarak doğdu. İlk gençlik yıllarından itibaren kumar ile ilgilendi. Adana’da oyun salonu çalıştırdı. Bu yüzden en eski kumarhaneci, 40 yıllık kumarhaneci ya da kendi deyimiyle kumarhanelerin kralı o. Yedek subaylığını Ankara’da, 1962 - 64’te tankçı olarak yaptı. Daha askerken, Yenişehir’de oyun salonu açtı. Kumar yasallaştığında o "Kralödı. Karşısına Ömer Lütfü Topal çıkıp ve onu bile sindirecek şiddetini ortaya koyana kadar. Tacını Topal’a kaptırdı. 
     
     Oğlunu da yetiştirdi 
     Oğlu Anibal Enis de kumar işine meraklıydı. Onu yetiştirdi. Oğlunun ilk kumarhanesi Marine Otel casinosu oldu. Giderek renklenen yeni yaşamından dolayı 35 yıllık evliliği sona erdi. Gönlünü Belarus olan Katsiaryna’ya kaptırdı. Ortaköy Princess’i ardından Maslak Princess Oteli’ni açtı. Bunları, Büyükada, izmir Balçova, Suadiye Otel ve casinoları izledi. 1997’de casinolar yasaklandı. Asil Nadir’den aldığı yağ, tuz, makarna ve su fabrikalarını da çalıştırdı. Lüks inşaatlar yaptı. 
     Yurtdışına 680 milyon dolar kaçırdı. Maliye Bakanlığı Hesap Uzmanları Kurulu, serveti bir milyar doları bulan Sudi özkan hakkında yaklaşık iki bin sayfalık rapor hazırladı. Vergi cezalarıyla ve oğlundan vergi karşılığı ceza olarak istenen paranın toplam tutarı 1 milyar doları buluyor. Özkan bunu reddediyor. Ayrıca karapara incelemesi altında. Bu incelemeler nedeniyle Özkan’ın trilyonluk malvarlığının üzerine tedbir kararı konuldu. 
     
     Topal’dan sonra kaçtı 
     Özkan, Topal’ın öldürülmesinin ardından kendisinin de öldürüleceği yolundaki bilgiler üzerine 1998’de Türkiye’den ayrıldı. Sofya’daki Nov Otel Europa’dan sonra, Filibe kentindeki Trimontsium Oteli’ni de satın aldı. Bu oteli için Bulgar Özelleştirme İdaresi’ne 3 milyon 100 bin dolar ödedi. Türkiye’de bütün kumarhane işletmeciliği yaptığı dönemde bu kadar miktarda vergiyi asla ödemedi.. 
     
Can veririm haraç vermem      Sudi Özkan, "Yeşil ya da etrafındaki insanlar, itirafçı diye bilinen insanlar, sizden hiç haraç istediler mi " sorusuna bu sözlerle yanıt verdi 
     
     Tuncay Özkan- Sudi Bey kaç yıldan beri Türkiye’ye gelmiyorsunuz 
     Sudi Özkan- 4 senedir yurtdışındayım. Türkiye’ye gelmiyorum diye bir şey yok. Türkiye’ye her an için gelmek istiyorum. Ülkemi ve işleri orada özledim. Fakat yurtdışına çıktıktan sonra kalp ritmlerimde, kaslarımda gevşeme olmuş. Bu konuda uzun zamandır tedavi görüyorum. Doktorları da senede 3 - 4 defa ziyaret etmek durumundayım. Kalbimin üzerine büyük bir batarya taktılar, şimdilik onunla bu kasların hızlı çarpmasına mani olmaya çalışılıyor. Dolayısıyla yeni teknolojik ilaçları da bana veriyorlar. Buralarda hem hava iyi hem tedavi imk nı var. Özel ailevi durumların da değişiminden dolayı birinci eşimden ayrıldım. Biraz uzakta kaldım. Benim burada da çok yoğun işlerim var. Şu an gördüğünüz gibi bu tesis büyük bir tesis. Bunun yanında da iki tane daha büyük gazino var. Şu an 500 kişiye yakın çalışanlarım var. 50’si en az Türkiye’den gelen arkadaşlardır. Buranın yerel kanunları ancak bu kadar müsaade ediyor. Yoksa daha çok Türk çalıştırmayı da burada tercih ederim. 
     
     Ölümle tehdit edildi mi 
     T.Ö.- Sudi Bey siz yurtdışına çıkmadan önce sizi ölümle tehdit ettiler mi Size böyle bilgi geldi mi Sudi Bey yurtdışına çıkan Ömer Lütfü Topal’ın başına gelen şey, sizin de başınıza gelebilir ya da böyle bir suikast konusunda uyarıldınız mı 
     S.Ö.- Bilgiler değil de dedikodu olarak duydum ben böyle şeyler. Ben ciddiye almadım çünkü benim Topal’ın yaşantısıyla veya ilgili kişilerle bir bağım olmadığı için benim böyle bir çekingenliğim asla olmamıştır. Zaten bugüne kadar da hiç itilaflı sır ilişkim olmadı. 
     
     T.Ö.- Size bu dedikoduyu kim iletti 
     S.Ö.- Ben isim veremem şimdi size. 
     
     T.Ö.- Bu kişi Milli İstihbarat Teşkilatı ve emniyet kaynaklarına yakın bir insan mıydı 
     S.Ö. - Bunu da bilemem ben. Özel bir sual soruyorsunuz. Kim Milli İstihbarattan, kim değil bu benim konum değil. Bilemem ben bunu ama böyle bir dedikodu duydum. Rahatsız olmadım ben. Asla da olmuyorum. 
     
     T.Ö.- Neden Böyle bir tehdit unsurunun olması sizi niçin rahatsız etmiyor 
     S.Ö.- Beni tehdit edecek bir konu yok. Asla rahatsız olmadım. Hiç kimse de çekindiğim korktuğum bir şey yok. Benim yapım olarak zaten kimseden korkmam. Korktuğum tek şey insanlara yapacağım hatadır. Hemen özür dilerim çünkü insanlara saygım sonsuzdur. Herkesin hakkına riayet eden bir kişiyim. İnsanız, yanlış yapabilirim ama derhal özür dilerim. 
     
     Yeşil’i falan tanımam 
     T.Ö.- Sudi Bey Türkiye’de Yeşil diye tanınan birisi var, Ahmet Demir diye ad da kullanıyor. Mahmut Yıldırım, onunla hiç tanıştınız mı 
     S.Ö.- Hayır duraklıyor 
     
     T.Ö.- Adamlarınızdan herhangi birisinin görüşmesi oldu mu 
     S.Ö.- Bilmiyorum böyle bir şey. 
     
     T.Ö.- Sizden hiç Yeşil ya da etrafındaki insanlar bu itirafçı diye bilinen insanlar haraç istediler mi 
     S.Ö.- Hayır asla. Böyle bir konu yok. Vermem de haraç. Can veririm, haraç vermem. 
     
     T.Ö.- Yardımda bulunur musunuz 
     S.Ö.- Hayır, zaten haraç vermenin bir şekli de gel bize güzellik yap diye başlarlar ve böyle devam eder. Ben böyle olaylara asla girmem. Bunlara da muhatap olmadım, benim ne mafyadan ne bu türlü insanlarla arkadaşlığım olmamıştır. Tanışmamışımdır. 
     
YARIN      Sakinleşmek için bir günde hangi hapları kullanıyor 
     Hangi siyasilerden övgü plaketleri aldı 
     Kumar hakkında gerçekte ne düşünüyor 
     



 GÜNCEL 























</TEXT>
</DOC>
