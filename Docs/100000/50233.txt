<DOC>
<DOCNO> 50233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo28.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakibimiz Avusturya'nın da kadrosu açıklandı 
</HEADLINE>
<TEXT>

     Avusturya Milli Futbol Takımı Teknik Direktörü Otto Bariç, Dünya Kupası'na katılabilmek için 10 ve 14 Kasım'da Avusturya ile Türkiye arasında play-off baraj müsabakalarının aday kadrosunu açıkladı. 
     Otto Bariç, 27 Ekim'de İsrail'e karşı yapılan erteleme maçının kampına katılmayarak, güvenlik endişesiyle maça gitmek istemeyen 9 futbolcuyu kadroya almadı. 
     Kadroda İsrail'e gitmek istemeyen Kirchler, Hörtnagl, Walter Kogler, Glieder, Ibertsberger, Kühbauer, Martin Hiden, Mayrleb ve Neukirchner gibi futbolculara yer vermeyen Bariç, yaptığı açıklamada, ''Daha önce maçlarda iyi oynamış olsalar da bu 9 futbolcuyu kadroya alamazdım. Önemli bir anda bazı şeyler uymadı. İsrail'i son derece yeni bir takımla geçmek beni çok sevindirdi ve gururlandırdı. Şimdi Türkiye'ye konsantre olduk. Türkleri yakından tanıyorum. Bu bizim için iyi bir avantaj'' diye konuştu. 
     
     Türk futboluna övgü 
     Gazetecilerin, Türkiyenin favori olarak gösterildiğini hatırlatmaları üzerine Türk futboluna övgüler yağdıran Hırvat çalıştırıcı, sözlerini şöyle sürdürdü 
     ''Türklerin favori gösterilmesi doğal. Bunu hakettiler ve bizden daha iyiler. Son 10 yılda futbolda çok büyük hamleler yaparak hayli öne çıktılar. Ama biz de savaşan ve koşan takımımızla ve taktik performansımızla elimizden geleni yaparak Dünya Kupası'na katılan taraf olmak istiyoruz'' ABD, İngiltere, Güney Kore, Tayland ve Almanya'da da televizyondan naklen yayınlanacak olan maça, şimdiye dek Türkiye den 70 gazetecinin izlemek için başvurduğu açıklandı. 
     Avusturya'nın en etkili silahı olan Vastiç'in sarı kart cezalısı olması nedeniyle yer alamayacağı maçlar için teknik direktör Bariç'in açıkladığı, 6 Kasım Salı günü Viyana'da kampa girecek kadro şöyle 
     Kaleci Franz Wohlfahrt Austria Wien , Alexander Manninger AC Fiorentina , Roland Goriupp Kaernten 
     Savunma Markus Hiden SK Rapid Wien , Thomas Winklhofer Saarbrücken , Gilbert Prilasnig Aris Selanik , Robert Golemac Bregenz , Zeljko Vukovic Kaernten 
     Orta Alan Andreas Herzog SV Werder Bremen , Michael Baur FC Tirol Innsbruck , Thomas Flögel Heart of Midlothian , Gerald Strafner SK Sturm Graz , Markus Weissenberger 1860 Münih , Harald Cerny 1860 Münih , Stefan Lexa Unterhaching , Richard Kitzbichler SV Salzburg , Markus Schopp Brescia , Gerd Wimmer Eintracht Frankfurt , Tomislav Kocijan LASK 
     Forvet Ivica Vastic SK Sturm Graz , Mario Haas SK Sturm Graz , Roman Wallner SK Rapid Wien . 
     






</TEXT>
</DOC>
