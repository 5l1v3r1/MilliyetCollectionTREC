<DOC>
<DOCNO> 69066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/guncel/gun01.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Seks yaşa değil libidoya bakar 
</HEADLINE>
<TEXT>

Dünyanın en geniş kapsamlı araştırmasında yaşlıların bilinenin aksine seksten uzak olmadığı ortaya çıktı. Önemli olan libidonun yani cinsel dürtünün sürmesi 
     AYŞEGÜL AYDOĞAN Londra 

     Türkiye’nin de aralarında bulunduğu 29 ülkede dünyanın en büyük ve yaş grubu açısından ilk olan cinsellik araştırması, 40 yaşından sonra cinsel istek ve yeteneğin düştüğü inancını çürüttü. 40 - 80 yaş arasındaki kadın ve erkeklerin cinselliğiyle ilgili olarak Pfizer tarafından yapılan Cinsel Tavırlar ve Davranışlar Global Çalışması’nın ilk sonuçları, Londra’da açıklandı. 26 bin kişi arasında yapılan araştırma erkeklerin 5’te 4’ünün, kadınların ise 3’te 2’sinin seksi genel yaşamlarında önemli bulduğu belirlendi. Erkeklerin yüzde 64’ünün, kadınların yüzde 56’sının ise "yaşlılar seks istemez" fikrine katılmadığı ortaya çıktı. 
     
     Zevk verici’ 
     "Kadın ve erkeğin sekse olan ilgisi yaşlandıkça azalır mı " sorusuna erkeklerin yüzde 50’si, kadınların ise yüzde 60’ı "erkeklerin ilgisinin yaşlandıkça azalmadığı" yanıtını verdi. Erkek ve kadınların yüzde 40’ı da kadının ilgisinin yaşlandıkça azalmadığını belirtti. 
     Araştırma, katılanların son 12 ay içinde cinsel ilişkide bulunma oranlarını erkeklerde yüzde 82, kadınlarda ise yüzde 64 olarak belirledi. 5’te 3’lük bir kesim haftada en az bir kez seks yaptığını belirtirken, yüzde 2’lik bir grup ise günde en az bir kez seks yaptığını açıkladı. Sağlık durumlarında sorun olmadığını bildiren yaşlılar ilişkilerini de "son derece zevk verici" olarak niteledi. 
     
Türkiye’de de oranlar yüksek      Bilim Kurulu içinde yer alan tek Türk doktor olan Prof. Dr. Ferruh Şimşek de, Türkiye’de yaşlı olarak görülen grubun yüzde 68’inin seksin hayatında önemli olduğunu ifade ettiğini vurgulayarak şöyle konuştu "Bu yüzde 68’lik grup, Son bir yıl içinde cinsel birleşmede bulundunuz mu ’ sorusuna da yüzde 71 oranında evet’ diyor. Yani yaşlı diyeceğiniz grup ununu eleyip eleğini asmamış". Şimşek, Türkiye’de haftada 1 - 6 kez seks yapan 40 - 80 yaş grubunun oranının yüzde 55 - 60 olduğunu da belirtti. 
     



 GÜNCEL 



















</TEXT>
</DOC>
