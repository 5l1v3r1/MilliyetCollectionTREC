<DOC>
<DOCNO> 86315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/yazar/cemal.html </URL>
<DATE> 2002/05/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İçel’de HADEP sürprizi 
</HEADLINE>
<TEXT>

Vatandaşa göre İçel’de AK Parti’nin şansı yok. DSP inişte, CHP yükseliyor. Doğu’dan gelenler HADEP’e yöneliyor. HADEP, bağımsız bir adayla1 milletvekili çıkartır diyorlar 
     İÇEL 

     Krizlerle başı belada İçel’in. Son ekonomik krizin İçel’i de fena halde vurduğunu söylemek gereksiz. Ama daha önce İçel’in belini asıl büken, 1990’da Saddam’ın Kuveyt işgaliyle patlayan Körfez krizi ve arkasından gelen Irak ambargosu olmuş. 
     Ambargonun olumsuz etkisi iki açıdan kendini göstermiş. Bir yandan Mersin limanı çökmüş. Transit ticaret yerle bir olmuş. 
     Bu durum ister istemez İpek Yolu boyunca Habur’a kadar Güneydoğu’da büyük işsizliğe yol açmış. Bu işsizlik zaten yıllardır Doğu’dan göç alan İçel’e, 1990’larda ekstra bir göç dalgasının vurmasına ve işsizliğin katlanmasına yol açmış... Onun için HADEP güçlü İçel’de. 
     Kürtler arasında, her yerde olduğu gibi bizim parti diye geçiyor HADEP. 1999 genel seçimlerinde 62 bin oyla yüzde 8.8’ini almış oyların. 
     
     İktidar partilerine darbe 
     ANAP, 76 bin oyla oyların yüzde 11’ini almış ve 2 milletvekili çıkarmış. Buna karşılık bir zamanlar kendi kalesi olan İçel’de CHP, ANAP’tan da, yine 2 milletvekili çıkartan DYP’den de daha çok oy almasına rağmen, ülke barajına takıldığı için milletvekili gönderememiş Ankara’ya. 
     Yine CHP, Büyükşehir Belediye Başkanlığı’nı 1200 oy farkla DSP’ye kaptırmış... 
     Buna karşılık 1999’un çarpıcı sürprizi İçel’de de MHP 
     Yüzde 28.4 oyla 5 milletvekili. İkinci sırada DSP Yüzde 19.4’le 3 milletvekili. Her yerde olan İçel’de de var Son ekonomik krizin koalisyon partilerine indirdiği ölümcül darbe... 
     Balıkçı esnafından biri "Hareket bitti. Eskisini bir daha hiç bulamaz. DSP de farklı değil. ANAP zaten gitti gider burada. Halk Partisi’yle Doğru Yol’a gelince, yeniden yükseliyorlar." 
     Birçok esnaf gibi balıkçı da HADEP’ten yakınıyor 
     "Olay çıkıyor. İşte geçen mart ayında, Nevruz’da yaşananlarda olduğu gibi. 2 kişi öldü. Bu haberler Mersin’i olumsuz gösteriyor. Yerli turist kaçıyor." 
     HADEP İl Başkanlığı bir binanın bilmem kaçıncı katında. Asansörün yanındaki duvara İstanbul’da yayımlanan Kürtçe haftalık bir gazetenin afişleri asılmış 
     Azadiya Welat. 
     Genç kız çeviriyor benim için 
     Ülkeye özgürlük. 
     Afişin altında Kürtçe gazetenin kocaman internet adresi yazılı. Duvara da iki renkli fotoğraf asılmış. Geçen Nevroz’da ölen Ömer Aydın’la Mehmet Şen’in fotoğrafları... 
     HADEP son yerel seçimlerde bir metropol belediye başkanlığını kazanmış. Akdeniz İlçe Belediye Başkanı Mehmet Fazıl Türk 44 yaşında. İçel’e 30 yaşındayken Mardin’in Derik ilçesinden göçmüş. 
     Sıkıntılarını anlatıyor. Devletin kendisini dışlıyor olmasından yakınıyor. 
     Bu arada ilginç 
     Mersin Büyükşehir Belediyesi’ni HADEP’in son seçimde kazanabileceğini belirtirken, son anda bazı dolaplar döndüğünü ima ediyor. 
     
     Derviş, Kozlu, Cem, Güneş... 
     Akşamüstü Küçük Çarşı’da, Atatürk Evi’nin bitişiğindeki Arif Baba’nın Kahvesi hareketli. Mondragon’un Cim Bom’da kaldığına dair son haber sevinç yaratmış. 
     Müjdeyi bana da veriyorlar. 
     Bir serbest meslek erbabı 
     "Mersin’de AKP olmaz. Belki köylerde olur. Şuraya yaz Hasan Abi, burada HADEP kiminle olursa o alır seçimi... Büyükşehir Belediyesi’ni de alacaktı HADEP. Ama son anda doldur boşalt’ yaptılar sandıklarda galiba..." 
     Devam ediyor 
     "Bundan sonra parti yok abi. Adam kazanacak. Partiler adam gibi adam koysunlar. Şahıs önemli. Kemal Derviş gibi... Cem Kozlu gibi... Cem Duna gibi... İsmail Cem gibi... Hurşit Güneş gibi adamlar... Yıpranmamış isimler gelmeli sahneye artık..." 
     Biri ekliyor 
     "Yeniler gelsin, mevcutlardan bıktık." 
     
     Seçim ve parti yasaları... 
     İçel’in nabzını yıllardır elinde tutan bir sanayiciyle akşam vakti deniz kıyısında sohbet. Seçimi konuşuyoruz. Artık böyle gitmeyeceğini söylüyor. Ama seçimle ilgili kuşkular var 
     "Eğer bir seçime, siyasi partiler ve seçim yasaları değiştirilmeden gidilmeye kalkışılırsa Türkiye Odalar Birliği olarak kesinlikle tavır koyacağız. Bunu görecek bütün Türkiye... Çünkü bu yasalar değiştirilmeden seçime gidilirse, hiçbir şey değişmez. Siyasete istikrar ve kalite kazandırmak için öncellikle bu yasaların değiştirilmesi lazım." 
     
     Ankara ayakabağı’ 
     Şu kadar gündür yolum nereye düştüyse hep aynı şikayetle karşılaştım. İşadamı olsun, belediyeci olsun bütün yerel liderler sürekli olarak aynı şeyi söylüyor. Kentlerinde, bölgelerinde işlerin daha iyi gitmesi için şu istekleri sıralıyorlar 
     "Ankara ayak bağı olmasın " 
     "Ankara gölge etmesin " 
     "Ankara ipleri bıraksın " 
     "Ankara vatandaşına güvensin " 
     Sivil toplumun talebi böyle. 
     Trakya’dan Ege’ye, Gaziantep’ten Adana ve İçel’e nereye gitsem, Ankara’nın, yani merkezi devletin nasıl hantal, ağır ve işleri yokuşa süren, sürekli geciktiren bir yapıya sahip olduğu vurgulanıyor. 
     İçel’de de şikayet aynıydı. 
     
Solun kalesi çöktü      Çarşının göbeğinde bir öğretmen ve İl Sağlık Müdürlüğü’nde çalışan bir memurla ayaküstü sohbet ediyoruz. Konumuz, sol ve CHP. Bölünmüşlük... Öğretmen şöyle diyor "CHP’nin, SHP’nin kalesiydi İçel. Sosyal demokrat belediye, bir şehirleşme yapısı yaratamadı. Oy aldıkları kesimlerin beklentilerini karşılayamadı bu partiler. Ayrıca parti içi bölünmeler, hizip kavgaları derken inişe geçti sol. Bu sefer DSP inerken, CHP yükselecek gibi gözüküyor." 
     
     HADEP olgusunu da belirtiyor 
     "Bir zamanlar Doğu’dan gelenlerin oyu da CHP’ye, SHP’ye giderdi. Artık bunlar HADEP’e gidiyor. HADEP yurt genelinde yüzde 10 barajını aşamayacağını düşünüp, eğer burada bağımsız adaylarla girerse, mutlaka 1 milletvekili çıkartır." 
     
İktidar partileri inişte      Bugüne kadar dokuz il dolaştım. Nabız tutmaya çalıştım. Sohbetlerimi daha çok sokaktaki adamla sınırlı tutma gayreti içinde oldum. Aktif politika içinde olanlara mümkün olabildiğince uzak durdum. Gözlemlerim birbirini doğruluyor 
     
     CHP ve DYP 
     1 Koalisyon partilerine tepki büyük. Üçü de inişte... 
     2 Tayyip ve AKP var. 
     3 CHP ile DYP muhalefette olmanın nimetini topluyor, ufak ufak yükseliyorlar. 
     4 Kararsızlık ve kafa karışıklığı çok yaygın. 
     Seçim araştırmalarına da yüzde 50 civarında yansıyor bu durum. İçel gibi kimi yerlerde bu oranı yüzde 60 olarak verenler de var. 
     5 Bu kararsız kitlenin büyüklüğü ister istemez hala yeni bir oluşuma açık kapı bırakıyor. 
     
     YARIN DİYARBAKIR 
     
     







Milliyetçi bir liberal 


Sağım, solum, arkam sobe... 


Ecevit Kıbrıs, AB’yi ilgilendirmez 


İçel’de HADEP sürprizi 


Bursa’da işadamları sakin 


Türk, Turan, öz Türkler 


Dört aylık vergiler faize yetmedi 


Kuneralp "Türkler için bütünlük Avrupa’dan önemlidir" 


İçe kapanan toplum 


Tek kafalı Türkler, Turancı Kızılderililer 


Kaçırdığımız trenlerin en önemlisi hangisi 


İstanbul krize kötü yakalandı. Ümit Anadolu’da’ 


</TEXT>
</DOC>
