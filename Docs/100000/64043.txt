<DOC>
<DOCNO> 64043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/ekonomi/eko02.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, soru yağmuruna tuttu 
</HEADLINE>
<TEXT>

Bankalara sağlanacak sermaye desteğine ilişkin düzenleme hakkında Bakan Derviş’ten ikinci kez bilgi alan Cumhurbaşkanı Sezer, görüşmede yasanın tüm maddeleri hakkında ayrıntılı sorular sordu 
     ANKARA Milliyet 

     Devlet Bakanı Kemal Derviş, bankaların mali bünyelerinin güçlendirilmesine yönelik yasa konusunda ikinci kez Cumhurbaşkanı Ahmet Necdet Sezer’e bilgi verdi. Yasanın Meclis’ten geçtiği günün ertesi günü Derviş’i kabul eden Sezer, yasayı incelemeye başladıktan sonra dün Derviş’i bir kez daha kabul etti. Daha önce Köşk’e yalnız çıkan Derviş, bu kez Hazine Müsteşarı Faik Öztrak, BDDK Başkanı Engin Akçakoca ve Kamu Bankaları Ortak Yönetim Kurulu Başkanı Vural Akışık’ı yanına aldı. 
     İki saat süren görüşmede, Sezer’e ayrıntılı bilgi veren Derviş, güvenin tam olarak sağlanması ve krizden etkilenen şirketlerin ayağa kaldırılması için bankalara kaynak aktarılmasının gerektiğini söyledi. Derviş, kamu bankalarının, krizden etkilenen şirketlerin kredi borçlarını yeniden yapılandırmasının mevcut mevzuatla mümkün olmadığını bildirerek, kamu bankaları yöneticilerinin sorumluluğunu özel hukukla sınırlayan maddenin gerekli olduğunu kaydetti. 
     Sezer, yasanın tüm maddelerine ilişkin çok sayıda soru yöneltti. Sezer’in soruları, başka yöntemlerin bulunup bulunmadığı, program açısından önemi, ekonomiye ne gibi yararlar sağlayacağı konularında yoğunlaştı. 
     
     Kritik noktadayız, gevşemeyelim 
     Derviş, Emlak Vergileri’nin düşürülmesi beklentileri ile kamudaki ücret dengesizliğini gidermeye dönük kararnameden yararlanmak için memurlardan gelen baskılar üzerine dün yazılı bir açıklama yaparak kritik bir dönemden geçildiği uyarısında bulundu. 
     Derviş, şöyle dedi "İçinde bulunduğumuz dönem programın başarısına uluslararası mali kuruluşların da katkılarıyla ivme kazandırma imk nı bakımından kritik bir dönüm noktası. Bu noktayı aşmak, ancak ekonomi politikaları uygulamalarında kararlılık ve eşgüdümle mümkün olabilecektir. Hissedilen nispi rahatlamanın ve iyimser beklentilerin, ekonomi uygulamalarındaki disiplini zafiyete uğratmasına müsaade edilmemesi gerekir. Kolaycı ve kalıcı olması olanaksız çözümler, sağlıklı büyüme önündeki en önemli engeldir. Toplumdaki tüm kesimlerin bu gerçekleri göz önünde bulundurmalarında büyük yarar olacaktır." 
     
Yasa iptal olursa faturalar el yakar’      Bakan Derviş ve Enerji Bakanı Zeki Çakan Elektrik Piyasası Yasası’nın 4. ve 8. maddelerinin iptali için kapatılan FP’nin açtığı davada görüşlerini açıkladı. Derviş, "Yasa iptal edilirse elektrik faturaları önü alınmaz bir şekilde yükselir" uyarısında bulundu. Derviş’ten farklı görüşler dile getiren Çakan ise iptal istemini destekleyeci yorumlar yaptı. Çakan, çıkışta yaptığı açıklamada da "Heyetten Hazine garantilerinin verilmediği yönünde sorular geldi" dedi. 
     



 EKONOMİ 
















</TEXT>
</DOC>
