<DOC>
<DOCNO> 61080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/ekonomi/aeko.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel koruma’ gelecek 
</HEADLINE>
<TEXT>

Bakan Kemal Derviş, kamu bankaları yöneticilerinin sorumluluğunu sınırlayan ve MHP’nin direnişiyle Komisyon’da reddedilen maddenin Genel Kurul’da tasarıya ekleneceğini söyledi 
     HARUN GÜREK Ankara 

     MHP’nin direnişi üzerine TBMM Plan Bütçe Komisyonu’nda reddedilen ve kredi ertelemesinde kamu bankaları yöneticilerinin sorumluluğunu sınırlayan düzenleme yeniden getiriliyor. 
     Bankaların mali yapılarının güçlendirilmesine ilişkin düzenlemeye destek sağlamak için Hazine Müsteşarlığı’nda yapılan Sivil İnisiyatif toplantısı 5.5 saat sürdü. İşadamları, toplantıda krizden etkilenen şirketlerin kredi borçlarının ertelenmesi için Komisyon’da reddedilen maddenin yeniden getirilmesini istedi. Derviş, bu öneriye ilişkin çalışma yaptırtacağını ve tasarıda gerekli değişikliğin Meclis Genel Kurulu’nda gerçekleştirileceğini söyledi. 
     
     Kur daha fazla düşmemeli’ 
     Derviş, toplantıda reel sektörün önünün açılması için de operasyonun gerekli olduğunu belirtti ve Cezayir ile Fas’ı örnek verdi. Cezayir’in yıllık 15 - 16 milyar dolarlık petrol geliri olmasına karşın devletçi tutumunu sürdürdüğünü belirten Derviş, reel sektörün önünü açamadığı için Fas’ın gerisine düştüğünü söyledi. Derviş, "Kurun daha fazla düşmesini istemiyoruz. Bu şekilde kalması ihracat açısından daha iyi" dedi. 
     Sendika başkanları reel sektöre doğrudan destek aktarılmasını isterken Derviş, bunun eski Doğu Bloku ülkelerinde yapıldığını ve sonuçlarının ortada olduğunu söyledi. İşçi sendikaları çalışanlara zorunlu tasarruf ve konut edindirme yardımı hesabında biriken 11 katrilyon liranın hemen ödenmesini istedi. Derviş, bu talebi ileride komisyon kurarak değerlendireceklerini söyledi. Kamu Bankaları Ortak Yönetim Kurulu Başkanı Vural Akışık da toplantıda kredilerin açıldığını belirtti ve üç ay sonra faizleri tekrar düşürebileceklerini kaydetti. 
     
     TOBB Değişikliği bekliyoruz 
     TOBB Başkanı Rifat Hisarcıklıoğlu da toplantı sonrasında yaptığı açıklamada Meclis’teki tasarıda, reel sektöre destek aktarılması için değişiklik yapılacağını söyledi. Hisarcıklıoğlu, "Derviş, buna ilişkin çalışma yapıp tasarıya koyacaklarını söyledi. Biz tasarıda mensuplarımıza destek olunacağını görmek istiyoruz" dedi. 
     
Başkanlar Derviş’i yalnız bıraktılar      Bakan Derviş, Sivil İnisiyatifi oluşturan örgütlerin başkanlarından bankalara sermaye desteği konusunda destek alamadı. Başkanlar, Derviş’in ortak açıklama yapılması çağrısını kabul etmedi. Toplantının ardından tek başına açıklama yapan Derviş, "Bazı önerileri finans sektörüyle ilgili operasyona ilişkin son yasa taslağına katacağız" dedi. Türk - İş Başkanı Bayram Meral, toplantıdan ayrılırken, "Eğer banka kurtarılacaksa bundan önce el konulan 19 banka da kurtarılmalıydı" dediklerini söyledi. Hak - İş Genel Başkanı Salim Uslu, "Bizim görevimiz banka kurtarmak değil" diyerek, Hazine’den ayrıldı. Ankara Ticaret Odası Başkanı Sinan Aygün de içeride yazılı olarak verdiği sorular arasında "Halk sizi affetmez Yüce Divan’a sevk ederler" uyarısının olduğunu söyledi. 
     



 EKONOMİ 





















</TEXT>
</DOC>
