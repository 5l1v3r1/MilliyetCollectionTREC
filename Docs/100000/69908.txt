<DOC>
<DOCNO> 69908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/guncel/agun.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu okulda ev ödevi katılarak gülmek 
</HEADLINE>
<TEXT>

İngiltere’deki Harmony Kahkaha Okulu, insanlara yeniden gülmeyi öğretiyor. Ders boyunca katılarak gülen öğrenciler, eve gidince de egzersize devam ediyor 
     NEVSAL ELEVLİ Londra 

     Şimdiye kadar gülmenin yanlızca moralimizi yükseltmeye yaradığı düşünülürdü. Ancak sağlığın sadece fizyolojik değil ruhsal durumla da ilgili olduğunu savunan "bütünsel yaklaşım" geçerlilik kazanınca ve "gülmenin faydaları" bilimsel araştırmalarla da ortaya çıkınca gülme terapileri ve kahkaha dersleri olağanüstü rağbet görmeye başladı. Çeşitli hastalıkların tedavisi için gülme terapisi, yani bilimsel adı ile "gelotoji" uygulaması ABD ve İngiltere başta olmak üzere dünyada yaygınlaşmaya başladı. 
     
     ENDORFİN MUCİZESİ 
     Araştırmalara göre, gülmek, vücutta "endorfin" adı verilen bir grup kimyasal maddenin salgılanmasına yardımcı oluyor ve fiziksel olarak kendimizi iyi hissetmenizi sağlıyor. Ayrıca bağışıklık sistemini kuvvetlendiriyor ve stresin olumsuz etkilerini yok ediyor. Milliyet muhabirinin görüştüğü Nothomptonshire’deki Harmony Kahkaha Okulu’nun müdürü ve aynı zamanda profesyonel gülme terapisti olan Miriam Cox, "İnsanlar sağlıklı ve başarılı olmak için her çareye baş vuruyorlar. Ama nedense en önemli faktör olan gülmeyi unutuyorlar" diyor. 
     
     İKİ YIL ÖNCE KURULDU 
     Cox iki yıl önce kurduğu Harmony Unlimited adlı okulda eğlenceli fiziksel ve zihinsel egzersizlerle gülmeyi yeniden öğreten kurslar düzenliyor. Grup terapilerinin de dahil olduğu dersler kişilerin bulundukları duruma göre değişiklik gösteriyor. Bazıları bir günlük work - shoplar halinde olurken, bazı dersler bir ya da iki haftaya yayılıyor. En çok kullanılan kahkaha egzersizlerinden biri, bir daire oluşturarak yerde yatan grup üyelerinin, gülen insanların seslerini içeren bantları dinlemeleri. Üyeler bunun morallerini düzeltiğini söylüyorlar. 
     
     EN AZ ÜÇ SAAT SÜRÜYOR 
     Miriam Cox "Tebessüm yeterli değil" diyor. Ona göre asıl önemli olan, kahkaha atmayı başarmak. Gülmek insanın gerilimini azalttığı gibi boyun ve sırttaki kasılmış adaleleri de gevşetiyor, beyni harekete geçiriyor ve kalbi çalıştırıyor. En az üç saat süren gülme terapisinin en ideal şekli, küçük grupların bir araya gelmesi ile gerçekleşiyor. Gruplar oluşunca fıkra anlatılmadan 15 - 20 dakika toplu gülme seansı yapılıyor. Seansın ilk bölümünde nefes alma alıştırması yapılıyor. Kahkaha atarken sadece midenin altındaki kasları da çalıştırmak gerekiyor. Gülmeler, "katıla katıla gülme", "sessiz gülme", "kahkaha ile gülmek" gibi alt konuları içeriyor. 
     Okula gelenlerin önce sorunları tespit ediliyor. Depresyonda mı, stresli biri mi, yoksa sadece gülmeyi mi unutmuş, bu saptanıyor. Ardından ne uygulanacağına karar veriliyor. 
     
     MASAJ DESTEKLİ EĞİTİM 
     Okulda Cox ile birlikte çalışan birçok gülme terapisti var. Ayrıca stres giderici bitki terapileri ile masajlar da yapılıyor. Aloe Vera kremlerinin rahatlatıcı etkisi olduğunu belirten Cox, "Nefes almak kahkaha atmada çok önemli. Grup halinde yapılan seanslarda kafalar birbirine değiyor ve teyp çalıyor, bir iki dakika sonra kahkahaları duyabiliyorsunuz" diyor. Kahkaha gruplarında ideal sayı ise 12 kişi. 
     

</TEXT>
</DOC>
