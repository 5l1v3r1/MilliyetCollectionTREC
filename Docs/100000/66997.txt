<DOC>
<DOCNO> 66997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/spor/spo03.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"ÇOK YALNIZIM" 
</HEADLINE>
<TEXT>

Galatasaray 2. Başkanı Fatih Altaylı, Mehmet Cansun ve Özer Saraçoğlu dışında yönetimden hiç destek görmediğini belirtti, protesto için bundan böyle toplantılara katılmayacağını söyledi 
     HALİL ÖZER 

     Artık susacak 
     GALATASARAY’DA istifa edeceği iddia edilen 2. Başkan Fatih Altaylı’nın böyle bir karar almayacağı, yalnız yönetici arkadaşlarını protesto için artık yönetim toplantılarına katılmayacağı öğrenildi. Yönetimdeki uyumsuzluk ve birbirinin arkasında durulmamasından sıkıntı duyan Altaylı, mart ayına kadar hiçbir konu hakkında da görüş belirtmeyecek, susmayı tercih edecek. 
     
     Maçlara gitmiyor 
     FATİH Altaylı ilk tepki olarak Malatyaspor maçına gitmedi. Daha sonra da sessizliğe büründü. Altaylı’nın önce istifayı düşündüğü ardından vazgeçtiği de öğrenildi. Yönetim Kurulu’na karşı pasif direnişe geçen Fatih Altaylı’nın yakın çevresine, "Hep ben ön plana çıkıyorum. Ardından yalnız kalıyorum. Sadece başkan destek veriyor. Sonra herkesle kötü oluyorum" dediği belirtildi. 
     
     İpler koptu 
     GEÇTİĞİMİZ hafta Fatih Altaylı tarafından düzenlenen basın toplantısı öncesi tüm yönetim kurulu üyelerine birer faks gönderildiği ve kamuoyunun karşısına birlik ve beraberlik içinde çıkılmasının istendiği belirtildi. Ancak Altaylı karşısında sadece Özer Saraçoğlu’nu görünce bir hayli sinirlendi ve bu olay üzerine yönetimle arasındaki ipleri tamamen kopardı. 
     
Lucescu sıkıntılı      ERHAN TELLİ 

     FENERBAHÇE maçının hazırlıklarına bugün başlayacak olan Galatasaray’da sakat oyuncuların fazlalığı Teknik Direktör Lucescu’yu endişelendiriyor. Milli Takım’a giden futbolcular da eklenince adeta antrenman yaptıracak oyuncusu kalmayan Rumen hoca kara kara düşünmeye başladı. 
     GALATASARAY’DA derbi öncesinde Sergen, Hasan Şaş, Mondragon, Ayhan, Ümit Karan, Bülent Akın ve Emre’nin sakatlıkları devam ediyor. Bu oyuncuların tedavisi sürerken, cezalı olan Perez ile kadro dışı bırakılan Hakan Ünsal’la birlikte takımda şu anda dokuz eksik bulunuyor. 
     
Sergen’in kader günü      MALATYASPOR maçında sakatlanan Galatasaraylı Sergen’e bugün artroskopi yapılacak. Prof. Burhan Uslu’nun Acıbadem Hastanesi’nde gerçekleştireceği operasyonla dizinin içine girilerek sakatlığı tam olarak teşhis edilecek olan yıldız oyuncunun, korkulduğu gibi ön çapraz bağlarında yırtık belirlenirse ABD’de ameliyat edilmesine karar verilecek. Eğer sadece zedelenme varsa bu bölge artroskopi sırasında temizlenecek. 
     
Popescu’ya sürpriz teklif      BÜNYAMİN OSMAN 

     FUTBOL hayatını İtalya’nın Lecce takımında sürdüren Galatasaray’ın eski futbolcusu Popescu, Sarı - Kırmızılı takıma menajer olarak dönebileceğini söyledi. Rumen yıldız, geçtiğimiz günlürde Faruk Süren ile görüştüğünü ve kendisine Futbol Şube Sorumluluğu teklifinin yapıldığını belirtti, "Galatasaray’ı hiçbir zaman unutamadım. Çok büyük başarılar yakaladık. Orada duyduğum heyecanı başka bir kulüpte yaşamadım" diye konuştu. 
     



 SPOR 
































</TEXT>
</DOC>
