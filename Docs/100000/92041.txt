<DOC>
<DOCNO> 92041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo31.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın golcü İlhan'ın anne - babası da Japonya'ya gitti 
</HEADLINE>
<TEXT>

     17. Dünya Kupası'nda, Senegal'e 
     attığı ''altın gol''le A Milli Futbol Takımı'na yarı finalin kapısını açan İlhan Mansız'ın anne ve babası, Brezilya-Türkiye yarı final maçını izlemek üzere Japonya'ya gitti. Milli takımı desteklemek için Japonya'ya gidecek olan, milli takım forması giymiş ve ellerinde Türk bayrakları bulunan çok sayıda taraftarla birlikte Atatürk Havalimanı'na gelen anne Birsen ve baba İrfan Mansız, A Milli Futbol Takımı'nın Brezilya'yı yenerek finale kalacağına inandıklarını söylediler. Millilerin, kupayı alarak Türkiye'ye döneceği inancını taşıdığını belirten İrfan Mansız, ''Japonya maçına gidecektik. İlhan çağırmıştı, ama gidemedik. Kısmet bugüneymiş. İnşallah Brezilya maçını kazanıp finale yükselecekler'' dedi. Anne Birsen Mansız da Japonya maçı öncesinde oğlunun gol atacağını rüyasında gördüğünü hatırlatarak, ''Bu kez görmedim, ama gol atacağını hissediyorum'' diye konuştu. Birsen Mansız, oğluna hazır baklava ve otomobil dergisi götürdüğünü de söyledi. 
     





</TEXT>
</DOC>
