<DOC>
<DOCNO> 94132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo10.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor bu yıl Gigi Multlezscu'ya emanet... 
</HEADLINE>
<TEXT>

     Gaziantepspor'da teknik direktörlük görevine Rumen teknik adam Gigi Multleszcu getirildi. 
     Sezonun sona ermesinin ardından Samet Aybaba ile devam etme kararı alan ancak teknik adamın ani bir kararla Trabzonspor teknik direktörlüğüne getirilmesinin ardından, uzun süredir teknik adam arayışlarında olan Gaziantepspor, Senagal Milli Takımı teknik direktörü Bruno Metsu'nun ardından, gündemine tekrar aldığı Gigi Multleszcu ile anlaşma kararı aldı. 
     Bugün profesyonel futbol şube sorumlusu Asım Atmaz'ın Başpınar'daki fabrikasında bir araya gelen Multleszcu 2 saatlik görüşmenin ardından kırmızı siyahlı kulüple 1 yıllık mukavele imzaladığını söyledi. 
     Gaziantepspor'da görev aldığı için çok mutlu olduğunu, bir hayalinin gerçekleştiğini belirten Multlezscu, şöyle dedi 
     ''Aslında Gaziantepspor'da 5 yıl önce görev alacaktım. O zamanlar Samsunspor kulübünde çalışıyordum, mukavelemin sona ermesinin ardından kulüp başkanı Celal Doğan bana çalışma teklifinde bulunmuştu. Bu teklifi hiç düşünmeden kabul etmiştim. Ancak Samsunspor kulüp başkanı İsmail Uyanık beni bırakmadı. Kısmet bu zamanmış. Her teknik direktör böyle bir kulüpte çalışmak ister. Çok güzel ve modern tesisleri var, para sorunları yok. Oturmuş ve başarılı olmuş bir kadrosu var. 
     Gaziantepspor'da başarılı olmak için geldim. Yapılacak takviyelerle çok daha iyi bir takım oluşturacağız. Agresif, çok koşan, mücadeleci ve göze hoş gelen bir futbol oynayan bir takım yaratacağım. Bunları gerçekleştirebilmem için biraz zamana ihtiyacım var.'' Profesyonel Futbol şube Sorumlusu Asım Atmaz ise Türkiye'de daha önce Samsunspor ve Kayserispor'da çalışmış ve başarılı olmuş bir teknik adamı göreve getirdiklerini kaydetti. 
     Gaziantepspor'un zengin bir alt yapıya sahip olduğunu öncelikle bunu değerlendirebilecek bir teknik adamı göreve getirmeyi düşündüklerini belirten Atmaz, şunları söyledi 
     ''Bruno Metsu'dan önce listemizin ilk sırasında yer alan Multleszcu ile bütün şartlarda anlaştık. Öncelikli olarak kadromuzda yer alan gençlere önem vermesini ve onları yetiştirmesini istedik. O da zaten genç yetenekleri keşfetmekle ünlü bir teknik direktör. Takımı kendisine emanet ettik. Takımı inceledikten sonra gereken yerlere takviye isteminde bulunabilecek. Listesinde 4-5 tane oyuncu ismi var. 
     Bu isimlere bakıp en iyisinin alınması için karar vereceğiz.'' Bu arada, 8 Temmuz'da başlayacak olan Kızılcahamam 2. etap kampı, teknik direktör Multlezscu'nun isteği ile iptal edildi. Takımın 10 gün daha kendi tesislerinde çalışmasının ardından 17 Temmuz'da Avusturya'da çalışmalarına devam edeceği bildirildi. 
     





</TEXT>
</DOC>
