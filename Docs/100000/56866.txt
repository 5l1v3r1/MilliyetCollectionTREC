<DOC>
<DOCNO> 56866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur08.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğraf aşkı hüzünlü bitti 
</HEADLINE>
<TEXT>

     Kendisini fotoğrafından beğenen Hollandalı çocuk bakıcısıyla evlenerek bu ülkeye yerleşen Hüseyin Avni Ceylan, askerliğini yapmadığı gerekçesiyle sınır dışı edilmesinden sonra, eşini ve çocuğunu bir daha bulamadı. 
     Ceylan, 1992 yılında Nevşehir'in Gülşehir İlçesi'ne bağlı Yeni Yaylacık Köyü'nde evlendiği, 20 yaşındaki İngrio Denos'un, kendisini Hollanda'daki akrabalarının 
     evinde gördüğü fotoğraftan beğendiğini söyledi. 
     Denos'un da kendisine akrabaları aracılığıyla fotoğrafını gönderdiğini ve böylelikle tanıştıklarını belirten Ceylan, şunları anlattı 
     ''1991 yılında Selçuk Üniversitesi Meslek Yüksekokulu Elektrik Bölümü'nden mezun olduktan sonra iş aramaya başladım. Bu sırada Hollanda'daki akrabalarımdan, İngrio Denos adında bir çocuk bakıcısının beni fotoğraftan beğendiği ve tanışmak istediği haberi geldi. Ben de onu fotoğraftan görerek beğendim. İngrio, Müslüman olarak Yasemin adını aldı ve 1992 yılında köyümüzde 3 gün 3 gece süren düğünle evlendik. Düğünün ardından Hollanda'ya yerleştik. Orada 3.5 yıl çeşitli fabrikalarda çalıştım. Bu süre içinde Ali Sebastian adını verdiğimiz bir oğlumuz oldu. Ancak bir süre sonra askerliğimi yapmadığım gerekçesiyle sınır dışı edildim.'' 
     
     Çocuk hasreti çekiyor 
     Ceylan, sınır dışı edildikten sonra köyüne döndüğünü ve askerlik görevini tamamladığını ifade ederek şöyle devam etti. 
     ''Bugüne dek eşimle ve çocuğumla görüşebilmek için birçok girişimde bulundum. Akrabalarımın da yardımıyla, Hollanda'nın yetkili makamlarına başvurdum ama eşim ve çocuğum, oturdukları semtten bir başka semte taşınmışlar. Bu nedenle bir türlü onlardan haber alamıyorum. Bir annenin nasıl çocuğunu öpüp koklamak hakkıysa, babanın da hakkıdır. Ben, eşimi ve çocuğumu seviyorum. Yetkililerden, aileme kavuşmak için yardım bekliyorum.'' Hüseyin Avni Ceylan, eşini ve çocuğunu bulmak için her yolu deneyeceğini ve bir sonuç alamazsa son çare olarak Avrupa İnsan Hakları Mahkemesi'ne başvuracağını belirtti. 
     






</TEXT>
</DOC>
