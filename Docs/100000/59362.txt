<DOC>
<DOCNO> 59362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/ekonomi/aeko.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka kurtarma kavgası 
</HEADLINE>
<TEXT>

Özel bankalara kamu kaynaklarından sermaye takviyesine DSP ve MHP’den Bu banka kurtarmak’ itirazı geldi. Derviş, Tasarı çıkmazsa istifa ederim’ diyerek üyeleri ikna etti 
     HARUN GÜREK 

     Devlet Bakanı Kemal Derviş’in özel bankalara sermaye desteği önerisi tartışmalara neden oldu. Krizden etkilenen reel sektör şirketlerinin borçlarının yeniden yapılandırılması ve bazı kanunlarda değişik yapılması hakkındaki kanun tasarısının görüşmelerinde banka kurtarma’ tartışması yaşandı. 
     Tasarının Plan ve Bütçe Komisyonu’ndaki görüşmeleri sırasında ANAP’lı üye Aydın Ayaydın, sermaye rasyosu yüzde 8’in altında olan bankalara 7 yıl vadeli tahvil verileceği, bunun için bankaların sektördeki payının yüzde 1 olması koşulu aranacağı şeklinde bir önerge verileceğini öğrendiklerini belirtti. Ayaydın, bu durumda sadece büyük bir kaç bankaya destek verileceğini söyledi. 
     
     10 katrilyonluk kurtarma 
     Bakan Derviş ise "Bir miktar kamu kaynağını geçici de olsa finans sektörüne kullandırtmadan istediğimiz hedefe ulaşmamız zor" dedi ve konuyu ek madde olarak gündeme getireceklerini söyledi. 
     Verilen arada, Komisyon Başkanı Metin Şahin’in odasında üç saat süren görüşme sonrasında önerge konusu sonuçlandırıldı. Toplantıda DSP ve MHP’li üyelerin getirilmek istenen düzenlemeye "Bu banka kurtarmak" diyerek, itiraz ettikleri öğrenildi. 
     Derviş’in, "Bu programın en önemli düzenlemesi. Bu çıkmazsa istifa ederim" diyerek üyeleri ikna ettiği kaydedildi. Önerge, sektörde yüzde 1 büyüklüğe sahip olan özel bankalara kredi aktarılmasını öngörüyor. Diğer bir banka ile birleştikten sonra sektördeki payı yüzde 1’i aşacak bankaların da bu olanaktan yararlanması öngörülürken, özel bankalar yedek akçelerle karşılanamayan zararlarını da ödenmiş sermayelerinden indirebilecek. Sermayeden düşülen bu zararlar gider olarak yazılacak. 
     Sektörde yüzde 1’in üzerinde paya sahip banka sayısının üç - dört civarında olduğu, sadece bunların düzenlemeden yararlanacağı kaydedildi. Bankalara bu yöntemle Hazine’den aktarılacak miktarın 10 katrilyonu bulacağı tahmin ediliyor. 
     
Önerge ne getiriyor      Komisyona sunulan önergeyle, sektörde yüzde 1 büyüklüğe sahip olan, sermaye yeterliliği yüzde 0 ile 5 arasında olan özel bankalar sermaye benzeri kredi aktarılmasından yararlanacak. Ancak bu bankalar önce kendi olanaklarıyla sermayelerini yüzde 5 rasyoya denk gelecek kadar artıracak. Eğer artıramazsa bu olanaktan yararlanamayacak. Yüzde 5’e kadar yükseltenlerin, sermaye yeterlik rasyolarının yasal sınır olan yüzde 8’e ulaştırmaları için gereken kaynak Hazine tarafından devlet tahvili veya Hazine bonosu olarak verilecek. Rasyosu sermaye artırımı gerektirmeden yüzde 5 olanlarda ise rasyonun 9’a ulaşması için gereken para yine Hazine’den aktarılacak. Verilecek bu tahviller 7 yıl vadeli olacak. Tahvil ve bonolar karşılığında banka sahiplerinin malvarlıkları teminat olarak alınacak. 
     
Ödeyemeyene Hazine ortak olacak      Tasarıya eklenen düzenleme uyarınca, kurtarma operasyonunda bankaların 30 Eylül 2001 tarihli bilançoları esas alınacak. 
     Bankacılık Düzenleme ve Denetleme Kurulu BDDK Başkanı Engin Akçakoca’nın verdiği bilgiye göre, bu tarihteki sektör bilançosunun büyüklüğü 110 milyar dolar. Dolayısıyla, getirilen düzenlemeden aktif büyüklüğü 1.1 milyar dolar olan bankalar yararlanacak. Rasyoların yükseltilmesi için aktarılan kaynak, banka tarafından geri ödenmezse hisse senedine dönüşecek. Böylece, Hazine, bankanın hissedarı haline gelecek. Verilecek 7 yıl vadeli tahviller özel tertip tahvil olacak. Tahvillere rayiç faiz uygulanacak. 
     
     Batmadan el koyma 
     Bu arada, 6. maddeye bir başka önergeyle eklenen bir fıkra ile bugüne kadar özvarlıklarını tamamen yitirdikten sonra el konan bankalara batmadan önce de el konulmasının yolu da açıldı. Buna göre, uyarılara karşın sermayesini artırmayan, sermaye yeterliliği rasyosu yüzde 1 - 2 dolayında dolanan, bu yüzden yüksek faizle mevduat toplamayı sürdürerek, piyasayı bozan bankalara da el konulabilecek. Ancak bu durumda, bankanın zararı sermayesinden düşülecek, kalan sermayenin karşılığı bankanın sahiplerine öderek, banka fona devredilecek. 
     



 EKONOMİ 




















</TEXT>
</DOC>
