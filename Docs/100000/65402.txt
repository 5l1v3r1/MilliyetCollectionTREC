<DOC>
<DOCNO> 65402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/soneko17.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF kredisinde sorun yok.. 
</HEADLINE>
<TEXT>

     IMF'nin istediği ve ön koşul niteliğindeki düzenlemeler konusunda bir sorun olmadığı belirtilirken, yasal düzenlemelerin gerçekleştirildiği, ilgili yönetmeliklerin de hemen çıkartılacağı, şeffaflık, yatırım ortamının iyileştirilmesi gibi düzenlemelerin ise Bakanlar Kurulu Kararı olarak çıkartılması nedeniyle herhangi bir sorun bulunmadığı kaydedildi. 
     Türkiye'nin programının, ''Önden Yüklemeli Program'' olması ve ilk altı ayın finansman açısından öncelik taşıması nedeniyle, IMF'nin muhtemelen 4 Şubat Pazartesi günü yapacağı toplantıda, 2002 için öngörülen yaklaşık 10 milyar dolarlık ek yardımın önemli bir kısmını hemen serbest bırakabileceği belirtiliyor. 
     IMF Türkiye'ye, 2003 ve 2004 yılları için ayrıca 2 milyar dolarlık yardımda bulunacak. 
     
     İlk gözden geçirme 
     Bu arada IMF heyetinin, İlk Gözden Geçirme ziyareti Mart ayında başlayacak, bundan sonraki Gözden Geçirme Mayıs ayında, üçüncüsü ise Temmuz ayında gerçekleşecek. 
     Temmuz ayından sonraki Gözden Geçirmeler ise üçer aylık dönemler halinde yapılacak. 
     Buna göre her gözden geçirmenin performans kriteri niteliğindeki uygulamalar takvime bağlanarak, bu kriterlerin gerçekleştirilmesine bakılıp, diğer kredi dilimleri serbest bırakılacak. Yine her gözden geçirmenin ardından, IMF'ye Ek Niyet Mektupları gönderilecek. 
     Ekonomik programın planlandığı gibi sürdürülmesi durumunda, IMF heyetinin, 2003 ve 2004 yıllarında Türkiye'ye altışar aylık dönemler halinde gelebileceği belirtiliyor. 
     






</TEXT>
</DOC>
