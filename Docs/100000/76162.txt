<DOC>
<DOCNO> 76162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun14.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush kan akmasına izin vermekle suçlanıyor 
</HEADLINE>
<TEXT>

     ABD Başkanı George Bush'un İsrail ile Filistin arasındaki mevcut gerginlikte izlediği tutum, ABD'de eleştiri konusu oldu. 
     New York Times gazetesinin internet sayfasında yer alan habere göre, Başkan Bush, Ortadoğu'daki krizden uzak durmaya çalışmak ve kan akmasına göz yummakla suçlanıyor. 
     Gazeteye göre, kendisine karşı çıkanlar, Başkan Bush'un Yaser Arafat ile doğrudan görüşmesi gerektiğini savundular. Bush'a yakın çevreler ise Bush'un çağrılarına uyulmayacağı endişesini taşıdığını söylediler. 
     Bush'un İsrail Başbakanı Ariel Şaron ile konuşurken, İsrail'in Filistin topraklarından çekilmesini öngören BM Güvenlik Konseyi kararına hiç değinmemesi de tepki çekti. 
     ABD Başkanı'nı eleştiren çevreler, Başkan'ın Ortadoğu'da yeterince etkin olmadığına, sürekli olarak Arafat'ın intihar saldırılarını durdurmak için yüzde 100 çaba harcamadığını tekrarladığına dikkat çektiler. 
     Connecticut senatörü Joseph Lieberman ve Pennsylvania senatörü Arlen Specter, ''Başkan Bush barış çabalarına yeterli zaman ve enerji ayırmadığı gibi saygınlığını da ortaya koymadı'' dediler. 
     ''Kanımca Başkan bu konuyla daha derinden ilgilenmeliydi'' diye konuşan Specter, ''yönetimin, Ortadoğu sorununa getirilecek topyekun çözümün bir parçası olarak bölgeye barış gücü gönderilmesini gündeme getirebileceğini'' sözlerine ekledi. 
     ''Bu konunun öncelikle Başkan Bush ile konuşulması gerektiğine'' dikkat çeken Başkan Yardımcısı Dick Cheney ise ''barış gücü faktörünün varılacak anlaşmanın önemli bir unsuru olabileceğine'' işaret etti. 
     ABD Savunma Bakanı Donald Rumsfeld ile Dışişleri Bakanı Colin Powell'ın, söz konusu güçte Amerikan askerlerinin görev almamasından yana oldukları bildiriliyor. 
     






</TEXT>
</DOC>
