<DOC>
<DOCNO> 60691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/yazar/cemal.html </URL>
<DATE> 2002/01/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bankacılık sloganlarla, kahvehane üslubuyla kurtulmaz 
</HEADLINE>
<TEXT>

     Sloganlarla, birtakım klişelerle ekonomik sorunlar çözülebilseydi, şimdi cennette yaşıyor olurduk. Kahvehane sohbetleri dertlere deva olabilseydi, bugün geçim diye, pahalılık diye bir meselemiz olmazdı. Şablonu koyup eşitliğin, adaletin, refahın yolları açılabilseydi, örneğin Sovyetler Birliği yetmiş yılın sonunda tarihe karışmazdı. 
     Ama olamıyor. 
     Gerçek bu değil çünkü. 
     Ekonomide mucizelere yer yok 
     Serbest rekabete dayalı kendi oyun kuralları var ekonominin. Bunlara uyabildiğin, bunları uygulayabildiğin ölçüde sonuç alabiliyorsun. Üstelik bir anda değil, zaman içinde geliyor bu olumlu sonuçlar... 
     Şu günlerde muhalefet çevrelerinden yükselen seslere kulak veriyorum. 
     Konu, bankacılık sektörü. 
     Bazı parti ve sendika liderlerinin, bazı politikacıların eleştirilerini dinliyorum. 
     Çoğu slogancı 
     Basma kalıp klişelerle konuşuyorlar. Kahvehane üslubuyla vicdan edebiyatı yapılıyor. Toplumda yer etmiş hortum kompleksi gıdıklanıyor. 
     Ciddi değil bu tutum. 
     Sorumlu bir davranışı da yansıtmıyor. Herhangi bir çıkış yolu gösterilmiyor çünkü. Yalnızca istemezük havasının kolaycılığı içinde, popülizm ve demagoji karışımı çıkışlarla havanda su dövüyorlar. 
     Nedir gerçek 
     Denebilir ki 
     Yaşanan büyük ekonomik krizle birlikte bankalar da sermayeyi kediye yüklemiş, yani tükenmiş durumdalar. Bu nedenle mali yapıları düzelmeden kredi açmaları artık mümkün değil. 
     Bankalar kredi açamadıkları sürece ekonomide üretim çarkı dönemez. Yatırım yapılamaz. İşsizlik yaygınlaşarak devam eder. Geçim derdi ağırlaşır vesaire... 
     Bunlar malum. 
     O yüzden, bankaların yeniden kredi verir hale gelmeleri şart. İşte bunun için de sermaye takviyesi gerekiyor. 
     Nasıl olacak bu iş 
     Devlet para koyacak mı 
     Evet. 
     Banka sahibi para koyacak mı 
     Koymak zorunda. 
     Banka sahibinin de yastık altındaki, yurtdışındaki parasını sermaye takviyesinde kullanması lazım. Bu yolu açmak için gerektiğinde devletin haklı olarak kol bükeceğine dair işaretler var. 
     Yabancı sermayeden yararlanmak bir başka yol. Hazır bekleyen büyük grupların Türk bankacılık sektörünü yutmalarına izin vermek elbette söz konusu olmamalı. 
     Ancak onları kaçırmak da yanlış. 
     İnce dengeleri göz ardı etmeden, yabancı sermayeye de bankacılık sektöründe yüzde 20'lik, yüzde 25'lik pay sağlamak, sermaye takviyesi açısından doğru bir adımdır. 
     Hortumcular mı kurtarılsın 
     Hiç kuşkusuz hayır. 
     Bankacılık sektörünü ayaklarının üstüne dikecek operasyonun ivedilikle, ama aynı zamanda büyük bir şeffaflık içinde ve nesnel ölçülerle yapılması için bütün önemlerin alınması şart. 
     Nitekim, bu konuda yalnız Bankacılık Üst Kurulu'nun denetimiyle yetinilmeyeceği anlaşılıyor. Biri yurtdışından olmak üzere iki denetim mekanizmasından daha yararlanılacak. 
     Mükemmel çözüm var mı 
     Kimse bunu iddia edemez. 
     Ancak, sürüncemede bırakılmaması gereken bir sorunla karşı karşıya Türk ekonomisi. Banka sektöründeki operasyonun en geç haziran ayına kadar tamamlanması büyük önem taşıyor. 
     Tekrarda fayda var 
     Eğer Türk bankacılığının sermaye yapısı takviye edilmezse, yani mali yapısı güçlendirilmezse Türkiye ekonomisi ayağa kalkamaz. 
     Üretim çarkı dönemez. 
     Yatırım yapılmaz. 
     O yüzden bazı muhalefet ve sendika liderlerinin, bazı politikacıların ciddi ve sorumluluk duygusuyla davranmalarıdır doğru olan... 
     Koalisyon ortaklarının da kararlılıkla hareket etmeleri ve konuyu kamuoyuna daha büyük bir açıklıkla anlatmalarının tam zamanıdır. Herhalde bu bakımdan en büyük görev de Kemal Derviş'in kendisine düşüyor. 
     
     







Yine üniversite 


Denetim mavalı 


Çakan Mutlaka inecek 


Bankacılık sloganlarla, kahvehane üslubuyla kurtulmaz 


"MİT manzaralı daire" 


Kar altında kayıkçı kavgası 


Arjantin'de son tango... 


Yan yana olun ama fazla sokulmayın 


Maliye Tarkan’ın peşinde... 


Bunlar da haber mi 


Adalet Bakanı 'evet' derse 


Sermaye konacak bankanın, off - shore iştirakine dikkat 


Yeni yıla yeni kanun 


Bir Başbakanın Amerika gezisi 


Tütün ekicisi ne yapacağını bilemiyor’ 


</TEXT>
</DOC>
