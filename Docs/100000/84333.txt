<DOC>
<DOCNO> 84333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun23.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Stern dergisi, Başbakan Schröder'in çıplak resmini kapak yaptı 
</HEADLINE>
<TEXT>

     Alman Stern dergisi, Başbakan Gerhard Schröder'in çıplak resmini kapak yaptı. 
     Derginin kapağında, Schröder'in, Sosyal Demokrat Parti SPD ile Yeşiller'i simgeleyen kırmızı-yeşil bir yaprakla örtülü çıplak resmi ile ''Çıplak Gerçek'' başlığı yer aldı. 
     SPD Federal Meclis Grubu üyesi ve İç Politika sözcüsü Dieter Wiefelspütz, ''Bu çok terbiyesizce bir şey. Politikacı olarak birçok şeye alışığız. Stern dergisi sınırı aşmıştır'' dedi. 
     Hükümet sözcü yardımcısı Bela Anda da ''Burada zevk kaybı ile tiraj kaybı el ele yürüyor'' diye konuştu. 
     Stern dergisinin Yazı İşleri Müdürü Thomas Osterkorn ise kendilerine yönelik eleştirileri anlamadığını ifade ederek, ''Kapak resmi için Andersen'in masallarındaki çıplak kraldan esinlendik. Bu, başbakanlığın imajına zarar vermez. Üstelik adil davranarak kendisiyle yapılan bir röpörtaja yer verdik'' dedi. 
     Schröder, dergiye yaptığı açıklamada, 11 Eylül olaylarından sonra ABD'ye verdiği ''sınırsız dayanışma'' vaadinin, Almanya'nın uluslararası terörizme karşı mücadelede siyasi ve askeri sorumluluğundan kaçmayacağı şeklinde anlaşılması gerektiğini söyledi. 
     Almanya'da 22 Eylül'de yapılacak seçimleri kazanmaları durumunda, kabinede değişiklik yapacağını, ancak çok sayıda başarılı bakanın görevde kalacağını bildiren Schröder, ''Seçimleri kazandığımız takdirde, gelecekteki Dışişleri Bakanı yine Fischer olacak'' dedi. 
     Kamuoyu yoklamalarına göre, partisinin oy oranlarında geride bulunduğunun hatırlatılmasına karşılık Schröder, ''Kamuoyu yoklamalarının sonuçları daha iyi olabilirdi. Ancak, bugüne kadar hiçbir iktidar partisi seçimlerden kısa bir süre önce önde bulunmamıştır'' diye konuştu. 
     Göç Yasası'ndan Vatandaşlık Yasası'na kadar büyük başarılar sağladıklarını ifade eden Schröder, ekonomiyi de sadece kendilerinin düzeltebileceği konusunda vatandaşları ikna edeceklerini söyledi. 
     





</TEXT>
</DOC>
