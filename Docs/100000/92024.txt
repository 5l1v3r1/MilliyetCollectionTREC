<DOC>
<DOCNO> 92024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo14.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo, Türkiye karşısında sahada... 
</HEADLINE>
<TEXT>

     Sakatlığı nedeniyle Brezilya teknik heyetini zor durumda bırakan Ronaldo'nun, yarınki yarı final maçında Türkiye karşısında forma giyeceği açıklandı. 
     Brezilya Milli Takımı doktoru Jose Luis Runco, yıldız futbolcunun hazır hale geldiğini ve Türkiye karşısında maçın tamamında forma giyebileceğini söyledi. 
     Ronaldo'nun probleminin tam bir sakatlık olmadığını, adale yorgunluğundan kaynaklandığını belirten Runco, ''Dinlendi, iyi çalıştı ve hazır hale geldi. Hiçbir problemi kalmadı. Oynayabilir'' dedi. 
     Adale yorgunluğunun her sporcuda olabileceğine dikkati çeken Runco, ''Uygulanan tedavi, Ronaldo'nun yarın oynayabileceği sonucunu verdi. Ne kadar gerekiyorsa, o kadar sahada kalacak. Ronaldo'yu buna göre hazırladık'' diye konuştu. 
     Dr. Runco, kaleci Marcos'un sakatlığının da geçtiğini, tecrübeli file bekçisinin yarınki maçta forma giyeceğini sözlerine ekledi. 
     





</TEXT>
</DOC>
