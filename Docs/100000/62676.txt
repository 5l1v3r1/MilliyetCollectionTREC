<DOC>
<DOCNO> 62676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/guncel/gun08.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet adamları küskün olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Başbakan Bülent Ecevit’i ABD’ye uğurlayan Devlet Bahçeli, heyette bulunan Kemal Derviş’e soğuk davranak elini sıkmadı bankalar yasası görüşmeleri sırasında da Derviş’i suçlamıştı. Bu davranış, devlet adamları arasında küskünlük olur mu’ tartışmasına yol açtı. 
     
Olacak şey değil İsmet Sezgin DTP Genel Başkanı 
     Devletin tepesinde küslük olmaz. Devleti yönetenler birbirini sevmek ve beğenmek zorunda değil. Birbirleriyle çok da iyi ahbap da olabilirler. Ancak, toplumun önünde birbirlerinin elini sıkmayacak kadar küskün olmalarını doğru bulmuyorum. Ne olursa olsun ülkenin kaderini, aynı kabinede paylaşan kişilerin en azından birbirlerine saygı göstermeleri gerekir. Geçmiş döneme bakın. İsmet Paşa’nın rahmetli Adnan Bey’le, rahmetli Celal Bey’le karşılıklı kırgınlıkları vardı ama el sıkışabiliyorlardı. Düşünün bütün bakanların elini sıkıyorsunuz ama birisini görmezden gelerek atlıyorsunuz, böyle şey olamaz. Birbirleriyle can düşmanı olanlar dahi böyle bir durumda böyle bir şey yapmaz. 
     
Hissiyatın tesiri olurEyüp Aşık DYP Milletvekili 
     Devlet yönetiminde siyasetçinin hissiyatın dışında olması lazım. Ama devleti yöneten kişi de olsa, insan insandır. Gene de hissiyatının tesirinde kalır. Devlete zarar vermeyecek şekilde oldu mu hoş karşılamalı. Çok yadırganacak durum değildir. Ama, Derviş ile Bahçeli bundan ötürü birbirlerinin kararnamelerini imzalamazlarsa, o zaman zararlı hale gelir. Yoksa birbirlerinin elini sıkmamış olmaları anormal bir durum değildir. Buna kimsenin bir itirazı olamaz. Demirel ile Ecevit, Özal ile Evren yine Ecevit ile Sezer arasında da zaman zaman küslükler yaşandı. Bunlar da hafızalarda kalan küslüklerdir. Kimi tatlı kimisi acı sonuçlanmıştır. 
     
KişiselleştirmemeliAzmi Ateş Bağımsız Milletvekili 
     Siyasetçiler görevlerini millet için yapar. Millet adına siyaset yapanların, farklı düşünceleri olabilir. Ancak bunu zenginlik olarak kabul etmek lazım. Bu farklı düşüncelerin yüksek sesle seslendirilmesini de doğal karşılamak lazımdır. Ama bu farklılığı, kişiselleştirip küskünlüğe dönüştürmemek lazım. Ülke yönetiminde olanların millete örnek olmaları, sorunları çözmede yardımcı olmaları gerekiyor. Bunu da birbirlerine olan davranışlarında sorumluluk duygusu içinde ortaya koymaları lazım. Yani bırakın küskünlüğü, ilişkilerini artırarak bu imkanı millet lehine kullanmaları lazım. Devletin tepesindeki insanlar, farklı düşüncelerini nezaket içinde sunmalılar. 
     
Derviş soğuktuMurat Şevkat MHP Milletvekili 
     Büyüğün küçüğe, kadının erkeğe elini uzatması esastır. Tokalaşmadaki esas budur. Genel başkanımız uzatırsa o uzatır. Üst olan elini uzatmadığı müddetçe diğerinin elini uzatması yanlıştır. Ama bu olayda bir dalgınlık, bir yanlış anlaşılma olmalı. Çünkü genel başkanımız Devlet Bahçeli’yi devlet yönetimindeki ilkeli davranışı, devlet adamlığı özelliğiyle üç yıllık süre içinde kamuoyu yakından tanımıştır. Böyle bir konuda kasıtlı bir davranışta bulunduğunu ben şahsen düşünmüyorum. Kaldı ki genel başkanımızın sevgide serbestiyet, saygıda mecburiyet vardır’ ilkesi de kamuoyu tarafından bilinmektedir. Burada ya bir dalgınlık, ya da Derviş’in soğuk davranışı bu olaya neden olmuştur. Kasti bir davranış olduğuna inanmıyorum. 
     



 GÜNCEL 
























</TEXT>
</DOC>
