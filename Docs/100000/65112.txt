<DOC>
<DOCNO> 65112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/siyaset/siy04.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Harbiye ve Mülkiye artık kolkola 
</HEADLINE>
<TEXT>

Yüzlerce Mülkiyeli 2003’ten itibaren "sözleşmeli subay" olarak orduda görev yapacak 
     AYDIN HASAN Ankara 

     Türkiye’nin yönetim yapısında belirleyici etkisi olan klasik Harbiye Harp Okulu - Mülkiye Ankara Siyasal Bilgiler Fakültesi çekişmesi, artık tarih oluyor. Yüzlerce Mülkiyeli, 2003’ten itibaren "sözleşmeli subay" olarak Türk Silahlı Kuvvetleri’nde "teğmen - yüzbaşı" kadrolarında görev yapacak. 
     Türk Silahlı Kuvvetleri, ordunun profesyonelleşmesi projesi çerçevesinde, "sözleşmeli subay" alımına başladı. Orduya sözleşmeli subay olarak katılabilecek üniversite mezunları arasında Mülkiyelilerin de yer alacak olması, Türk siyasi tarihindeki "gelenekselleşen" bir çatışma açısından dönüm noktası olacak. 
     Osmanlı’nın batılılaşma hamlelerinin ilkini oluşturan ve 1859 yılında kurulan Mülkiye, yıllar boyu devlete, bürokrat ve siyasetçi yetiştirdi. Ancak yönetim kadrolarını dolduran Mülkiyeliler ile TSK’ye komutan yetiştiren Harbiyeliler arasında spor karşılaşmalarına dahi yansıyan tarihsel bir çekişme her zaman varoldu. 
     
     Paşa da olur 
     Sözleşmeli alınacak subayların büyük çoğunluğu teğmen - üsteğmen - yüzbaşı açığını kapatırken, düşük de olsa daha üst rütbelere terfi edip general olma şansları da bulunacak. Sözleşmelerinin 7. ve 12. yılında "sözleşmeli" statüden "kadrolu sınıf subayı"na geçme olanağı tanınacak Mülkiyeliler, tümgeneralliğe kadar terfi edebilecek. 
     



 SİYASET 



















</TEXT>
</DOC>
