<DOC>
<DOCNO> 84215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur29.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre Bakanı "Yargıya intikal etmiş konuda yorum yapmam" 
</HEADLINE>
<TEXT>

     Çevre Bakanı Fevzi Aytekin, Van'daki operasyona konu olayda, bakanlığının ithalatçı firmaya asfalt malzemesi için belge verdiğini belirterek, ''Firma asfalt yerine mazot getiriyor. Kontrolü biz değil, Gümrük Müsteşarlığı yapar'' dedi. 
     Aytekin, konuyla ilgili yaptığı açıklamada, ithal yoluyla getirilen ve asfalt malzemesi olarak beyan edilen ürünün motorin olduğunun anlaşılması üzerine, bundan 4-5 ay önce Çevre Bakanlığı ve Gümrük Müsteşarlığı tarafından ortak soruşturma başlatıldığını söyledi. 
     Aytekin, soruşturma sonunda suç unsuruna rastlayamadıklarını, ifade ederek, soruşturmanın sonucunun savcılığa da bildirildiğini kaydetti. Fevzi Aytekin, ''Konu şimdi yargıya intikal etmiştir. Bu konuda yorum yapmam doğru olmaz'' diye konuştu. 
     Belediyelerin yurt dışından asfalt ithal etmesinin Çevre Bakanlığı'nın iznine tabi olduğunu hatırlatan Aytekin, ''Yapılan operasyonda, asfalt için izin alanların motorin getirdikleri tespit edilmiş. Bizim Bakanlık'tan izin verenler hakkında soruşturma yapıldı ve suç unsuruna rastlamadık. Firma asfalt yerine mazot getiriyor. 
     Kontrolü biz değil, Gümrük Müsteşarlığı yapar'' dedi. 
     





</TEXT>
</DOC>
