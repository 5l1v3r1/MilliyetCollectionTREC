<DOC>
<DOCNO> 84175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo09.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Holding'ten Kaplan'ın istifasına ret.. 
</HEADLINE>
<TEXT>

     Yimpaş Holding Yönetim Kurulu Başkanı Dursun Uyar, ''Yimpaş Yozgatspor'da, Mehmet Kaplan başkanlığa devam edecektir'' dedi. 
     Süper Birinci Futbol Ligi'ne veda eden Yimpaş Yozgatspor'un sponsoru Yimpaş Holding'in Yönetim Kurulu Başkanı Uyar, Kaplan'ın istifasını ve kulüp yönetim kurulunun kararlarını onaylamadı. 
     Holding ve kulüp yönetiminin ortaklaşa gerçekleştirdiği toplantıda, kulüp başkanı Mehmet Kaplan'ın istifasının kabul edilip, yerine holding yönetim kurulu üyesi Metin Yücel'in getirilmesi yönünde alınan kararı onaylamayan Uyar, Kaplan ile birlikte düzenlediği basın toplantısında, görev değişikliğinin takıma yarar yerine zarar getireceğini ifade etti. 
     Yimpaş Yozgatspor'un yeniden Birinci Süper Lig'e dönmesi için holding olarak gerekli yardım ve desteğin sağlanacağını belirten Uyar, ''Mehmet Kaplan'ın istifasını kabul etmedik. Görevine devam edecek. Kulüp yönetiminden, en kısa sürede toplanarak, geleceğe yönelik çalışmalara başlamasını istedim'' diye konuştu. 
     Uyar, şöyle devam etti 
     ''Yimpaş Yozgatspor talihsiz bir şekilde küme düşmüştür. Takımın yeniden layık olduğu yere dönebilmesi için holding olarak gerekli olan desteğimizi sürdüreceğiz. Takımın ligden düşmesinin ardından, arkadaşlarımız kendi aralarında toplanıp, mevcut yönetimde bir değişiklik yapılması konusunda mutabakata vararak, bunu deklere etmişler. Bugün konuyu bana ilettiler. Böyle bir değişimi şu aşamada kabul etmek mümkün değil. Zira, Mehmet Kaplan başkanlığındaki yönetim, 5 yıllık süre içerisinde başarılı çalışmalar yaparak, tecrübe 
     edinmişlerdir. Bu tecrübe ve birikimleri ile takımımızı yeniden Süper Lig'e taşıyacaklarına inanıyorum. Bu nedenle, kararları onaylamadım. Arkadaşlarımızla da görüşerek, takımın Mehmet Kaplan başkanlığında devam etmesini uygun bulduk.'' 
     





</TEXT>
</DOC>
