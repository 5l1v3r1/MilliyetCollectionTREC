<DOC>
<DOCNO> 83909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun29.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Pearl cinayetinin video kaseti mahkemede gösterildi 
</HEADLINE>
<TEXT>

     Amerikan Wall Street Journal gazetesi muhabiri Daniel Pearl'ün Pakistan'da kaçırılarak öldürülmesiyle ilgili davanın duruşmasında, Pearl'ün katledilmesi görüntülerinin yer aldığı video kasetin gösterildiği bildirildi. 
     Yargıç Raca Kureşi, Pearl'ü kaçırmak ve sonra da öldürmekle suçlanan sanıkların dinlendiği, Pakistan'ın güneyindeki Haydarabad'da süren duruşmaya tanık olarak katılan Amerikan Federal Soruşturma Bürosu FBI ajanı John Falgan'ın, Pearl'ün öldürülüşünü gösteren video kaseti mahkemeye sunduğunu söyledi. 
     Yargıç, düzenlediği basın toplantısında, ''Video kaset mahkemeye ve sanıklara gösterildi. Savunma, iddia makamı ve yargıç kaseti ayrı bir bölmede seyretti'' dedi. 
     Savunma avukatlarından Rai Beşir, kasetin hiçbir değeri olmadığını, bunun bir montaj olabileceğini ve dolayısıyla çok zayıf bir kanıt teşkil ettiğini söylerken, ''Yüzlerce benzer video kaset montajlanabilir. Kasetteki kurban, kafası kesilince bacağını bile kıpırdatmadı'' diye konuştu. 
     Baş sanık Şeyh Ömer'in avukatı Abdülvahid Katpar ise kaset hakkında yorum yapmayı reddetti ve FBI ajanının Perşembe günü yeniden dinlenmesini talep edeceğini belirtti. 
     Daniel Pearl'ün öldürülüşünü gösterdiği belirtilen video kaset, Karaçi'deki Amerikan Konsolosluğu'na 21 Şubat'ta gönderilmişti. 
     Kasetteki görüntüler, 23 Ocak'ta Karaçi'de kaçırılan 38 yaşındaki Amerikalı gazetecinin ölümünü doğrulamıştı. 
     





</TEXT>
</DOC>
