<DOC>
<DOCNO> 82666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur05.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalvarspor'a Zonguldak'tan rakip çıktı... 
</HEADLINE>
<TEXT>

     Burdur'un Güneyyayla Köyü'nde yöresel kıyafetleriyle futbol oynayarak ünlenen Şalvarspor kız futbol takımına, Zonguldak'ın Ereğli İlçesi'ne bağlı Aydın Köyü'nden rakip çıktı. 
     Köylü kızlar, kurdukları Delikanlı Kızlarspor ile erkeklerden oluşan İşsiz Gençlerspor'u yenince, güçlü bir takım olduklarını ifade ederek Şalvarspor'a meydan okudular. 
     Köylülerin, her yıl düzenledikleri Hıdrellez Şenlikleri için toplandıkları çayırda, kızların Delikanlı Kızlarspor, erkeklerin ise İşsiz Gençlerspor adını verdikleri 7'şer kişiden oluşan futbol takımları, 25'er dakikalık 2 devre maç yaptılar. 
     Delikanlı Kızlarspor'un, erkekleri 6-4 yenmesiyle sonuçlanan maçın ardından, kızların takım kaptanı 18 yaşındaki Fatma Karahan, zorlu geçen maçı kazandıklarına çok sevindiklerini belirterek şunları söyledi 
     ''Maçı yöneten erkek hakem, bizi biraz kolladı. Delikanlı gibi olduğumuzdan, takımımıza bu adı verdik. Hiçbir şeyden korkmayız. Maç içindeki sert hareklerimizden de bunu anlamak mümkün. Profesyonel futbol oynamayı çok isterim. Bize bu imkanlar sağlansın. Şalvarspor'a meydan okuyoruz. Onları yeneceğimize inanıyoruz. Çünkü biz erkeklere karşı bile mücadele ediyoruz. Fakat imkanlarımız çok yetersiz. Futbol topumuz bile yok. Spor tesisi ve düzgün sahamız olsa daha başarılı oluruz. Bu galibiyetle geçen yılki 2-0 yenilginin rövanşını almış olduk.'' Kızların kalecisi 19 yaşındaki Hakime Arslan da erkeklerle futbol oynamanın çok güç olduğunu, kız oldukları için erkeklerin sert müdahalelerine maruz kalmamalarının kendileri açısından avantaj teşkil ettiğini belirtti. 
     Maç öncesinde, ''erkeklik gururları olduğunu ve kızlara asla yenilmeyeceklerini'' belirten erkek takımın kaptanı 23 yaşındaki Ahmet Demircan, hakemin taraf tutması nedeniyle kızlara yenildiklerini kaydetti. 
     Bu arada, kızlar ve erkeklerin maçını izleyenlerin çoğunluğunu kadınlar oluşturdu. 
     





</TEXT>
</DOC>
