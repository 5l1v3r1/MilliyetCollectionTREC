<DOC>
<DOCNO> 52491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur06.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de Yunan uçakları hava sahasını ihlal ediyor... 
</HEADLINE>
<TEXT>

     Genelkurmay Başkanlığı, son bir yıl içerisinde Yunan uçaklarının, Ege'de 14 defa hava sahasını ihlal ettiğini ve Ege'de uluslararası hava sahasında eğitim uçuşu yapan Türk uçaklarına, 17 kez tacizde bulunduğunu bildirdi. 
     Genelkurmay Başkanlığı Genel Sekreterliği'nden yapılan yazılı açıklamada, Ege'nin uluslararası hava sahasında icra edilen eğitim uçuşlarına müdahale maksadıyla 2 Kasım Cuma günü kalkan, Yunanistan'a ait 2 adet Mirage-2000 uçağının, Karaburun-İzmir mevkiinde Türk hava sahasını 2-3 deniz mili ihlal ettiği belirtilerek, ''Daha sonra aynı uçaklar, tekrar Karaburun mevkiinde ikinci kez hava sahamızı ihlal etmişlerdir. Bu ihlallere Türk uçaklarınca reaksiyon gösterilerek, Yunan uçaklarının bölgeden ayrılmaları sağlanmıştır'' denildi. 
     Açıklamada, şunlar kaydedildi 
     ''Son bir yıl içerisinde Yunan uçakları, Ege'de 14 defa hava sahamızı ihlal etmiş ve Ege'nin uluslararası hava sahasında eğitim uçuşu yapan uçaklarımıza, 17 kez tacizde bulunmuştur. 
     Yunan uçaklarının Ege'deki bu ihlal ve tacizlerinin doğurabileceği tehlikeli sonuçlar, ilgili makamlara bildirilmiştir.'' 
     






</TEXT>
</DOC>
