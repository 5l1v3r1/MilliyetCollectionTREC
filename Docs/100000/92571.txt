<DOC>
<DOCNO> 92571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/spor/spo06.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SCOLARİ'NİN SIRRI 
</HEADLINE>
<TEXT>

Brezilyalı hocanın, motive etmek için oyuncularına sürekli taraftar görüntülerini izlettirdiği, basındaki yorumları ise okutturmadığı ortaya çıktı 
     Görüntüler etkiliyor 
     BREZİLYA Teknik Direktörü Luiz Felipe Scolari’nin ilginç bir sırrı ortaya çıktı. Scolari’nin, her maç öncesi oyuncularını motive etmek için, Brezilyalı taraftarların fotoğraf ve görüntülerini kullandığı öğrenildi. Ünlü hocanın, maçı izleyerek sevinç gözyaşları döken taraftarların fotoğraflarını ön plana çıkardığı, meydanlarda toplananların sergilediği görüntüleri oyuncularına gösterdiği ve daha iyi konsantre olmasını sağladığı belirtildi. 
     
     "Kupayı alacağız" 
     SCOLARİ, hemen hemen bütün maçlardan önce aynı taktiği uyguladığını ifade ederek şöyle konuştu "Maçlarda sadece biz değil, bizi destekleyen tüm halkımız da 90 dakika süreyle maçı yaşıyor. Brezilya’da evlerinde bıraktığımız 170 milyon, bizimle birlikte sevinip, birlikte sıkıntı yaşıyor. Tabii maç sonrasında da bu tip görüntüleri izlemek bizi adeta kamçılıyor. Bunun için Dünya Kupası’nı kazanmaktan başka çaremiz yok." 
     
     Önemli bir silah 
     BREZİLYALI hoca, takımının giderek artan performansını da bu uygulamasına bağladı. Scolari, "Brezilyalılar’ın sokaklarda attığımız her golde nasıl çılgınca sevindiğini görüyoruz. Bizi, yaptığımız güzel şeylere sevinen Brezilyalılar’dan daha iyi cesaretlendirebilecek başka bir olay olamaz. Tabii bu olayı iyi bir silah olarak da kullanmak da mümkündü. Biz de onu yaptık ve finale kadar çıktık" ifadesini kullandı. 
     
     Bültenler de hazır 
     SCOLARİ’NİN, oyuncularının medya ile ilişkilerini de çok sıkı kontrol ettiği anlaşıldı. Futbolcuların tamamının, basın toplantısına, ellerinde Scolari’nin hazırlamış olduğu bültenle geldiği ve bu bültenlerde karşı takımı motive etmemek için daha çok rakibe yönelik övgü dolu sözler taşıyan cümlelerin yer aldığı öğrenildi. Oyuncuların da maçlar öncesinde ve sonrasında benzeri cümleler sarfetmesinin buna bağlı olduğu ifade edildi. 
     
     Carlos doğruladı 
     ROBERTO Carlos da, Scolari’nin uygulamasını şöyle anlattı "Dışarıda olan, yazılan çizilen hiçbir şeyden haberdar değildik. Gece yarısı maçı izlemek için uykusunu bölen çocuklar, sokaklardaki insanlar ve onların bize yolladığı mesajlar, gördüğümüz yegane şeylerdi. Buna dayanamam diye düşünüyorsunuz. Ama dayanıyorsunuz. Çünkü sonunda onları mutlu edebilecek şey, kupayı onlara hediye etmek diyorsunuz ve bunun için çalışıyorsunuz." 
     



 SPOR 
































</TEXT>
</DOC>
