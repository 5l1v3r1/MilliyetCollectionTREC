<DOC>
<DOCNO> 63027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko01.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KREDİ İÇİN ÜÇ KOŞUL 
</HEADLINE>
<TEXT>

IMF, 10 milyar dolarlık kredinin yolunu açacak onay için, üç yasanın geçmesini bekliyor 
     YASEMİN ÇONGAR Washington 

     Türkiye’nin, IMF’den 2002 yılında alacağı 10 milyar dolarlık taze kredi ve bu kapsamdaki yeni stand - by anlaşmasına zemin oluşturacak niyet maktubu dün Washington’da imzalanarak IMF yönetimine sunuldu. 
     Ancak IMF İcra Kurulu’nun niyet mektubunu görüşeceği toplantısını yapmasından önce, bankaları destekleme yasasının Çankaya Köşkü’nden onay alarak yürürlüğe girmesi, yatırım ortamının düzeltilmesi ve şeffaflığın artırılmasıyla ilgili kararnamelerin çıkarılması ve kamu bankalarının yeniden yapılandırılmasına ilişkin Bakanlar Kurulu kararının alınması şart görülüyor. 
     IMF Başkanı Horst Köhler, Ankara tarafından bir gecikme olmaması halinde, icra kurulunun Ocak sonu ya da en geç Şubat başında toplanabileceğini açıklamıştı. 
     Bakan Derviş, yerine getirilmesi gereken koşullarda gecikme olasılığını değerlendirirken, her zaman bazı gecikmeler olabileceğini hatırlatarak, şubat başında bütün koşulların yerine geleceği beklentisini dile getirdi. 
     
     Yasayı inceleme Sezer’in görevi 
     Devlet Bakanı Derviş Cumhurbaşkanı Sezer’in bankalar yasasını onaylamayı geciktirmesi halinde sorun yaşanıp yaşanmayacağına ilişkin bir soruyu, "Cumhurbaşkanı’nın yasalar ve Anayasa çerçevesinde bu kadar önemli bir konuda ayrıntılı çalışma yapması, her boyutunu tartışması doğaldır" diyerek yanıtladı. 
     IMF kaynakları ise, söz konusu yasanın en geç ocak sonuna dek yürürlüğe girmemesi halinde, yeni kredi paketinin onaylanmasının ertelenebileceğini belirtiyorlar. Derviş’in basın toplantısına Hazine Müsteşarı Öztrak ile Merkez Bankası Başkanı Serdengeçti de katıldı. 
     
     
     



 EKONOMİ 
























</TEXT>
</DOC>
