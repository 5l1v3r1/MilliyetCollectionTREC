<DOC>
<DOCNO> 87944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur24.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Festivali bu yıl kriz yüzünden yapılamıyor... 
</HEADLINE>
<TEXT>

     Cemal Reşit Rey Konser Salonu Genel Yönetmenliği'nce bu yıl 5'incisi düzenlenecek olan Uluslararası Boğaziçi Festivali iptal edildi. 
     İstanbul Büyükşehir Belediyesi iştiraklerinden Kültür A.Ş'ye bağlı CRR Konser Salonu Basın Halkla İlişkiler Sorumlusu Hakan Balçık, yaptığı yazılı açıklamada, ilk kez 1997 yılının Haziran ayında gerçekleştirilen festivalin, bu yıl Türkiye'de yaşanan ekonomik kriz, sponsor bulunamaması, belediye bütçelerinin kısıtlı olması gibi sebeplerle iptal edildiğini belirtti. 
     Balçık, İstanbul'da düzenlenen en önemli müzik festivali olan Uluslararası Boğaziçi Festivali'nin 1999'daki deprem felaketi dolayısıyla ertelendiğini, 2001 yılında ise 4'üncü kez tüm zorluklar ve ekonomik krize karşın büyük bir özveriyle gerçekleştirildiğini hatırlattı. 
     Festival kapsamında bugüne kadar aralarında Jose Carreras, Gloria Gaynor, Jose Feliciano, Yannis Saoulis, Chuck Mangione, Fahir Atakoğlu, Juan Martin Flamenko Dans Topluluğu ve Çin Ulusal Balesi'nin de bulunduğu çok sayıda ünlü sanatçı ve topluluğun sahne aldığını, Mozart'ın ''Saraydan Kız Kaçırma'' operası gibi birçok dev etkinliğin gerçekleştirildiğini ifade eden Balçık, şunları kaydetti 
     ''Şimdiye kadar birçok fedakarlıkla, kültür ve sanatsever sponsor firmaların değerli katkılarıyla gerçekleştirilmiş olan Boğaziçi Festivali, bu yıl festivalimizi gerçekleştirebilmemiz için gerekli bütçenin oluşturulamaması ve destek verecek sponsor kuruluşların bulunamaması gibi sebeplerden dolayı maalesef yapılamayacaktır.'' 
     





</TEXT>
</DOC>
