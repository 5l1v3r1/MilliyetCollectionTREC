<DOC>
<DOCNO> 72528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun14.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslavya'nın adı "Sırbistan ve Karadağ" oldu 
</HEADLINE>
<TEXT>

     Yugoslavya Federal Cumhuriyeti, Sırbistan ve Karadağ'ın bugün imzaladığı yeni birlik anlaşmasıyla tarihe gömülürken, 2 cumhuriyetin oluşturduğu yeni ülkenin adı da ''Sırbistan ve Karadağ'' oldu. 
     Yugoslavya Devlet Başkanı Voyislav Koştunitsa, imza töreninin ardından yaptığı konuşmada, 2 yarı bağımsız devletten oluşan ülkenin yeni adının ''Sırbistan ve Karadağ'' olacağını açıkladı. 
     Koştunitsa, imzalanan belgenin Sırbistan ve Karadağ arasında tamamen yeni bir ilişki biçimi kurduğunu söyledi. 
     Avrupa Birliği Ortak Savunma ve Dış Politika Yüksek Temsilcisi Javier Solana da, anlaşmanın önemine değinerek, ''Bu önemli bir gün, Avrupa ve bölgede istikrara doğru bir adım. Bu herhangi bir şeyin sonu değil, Avrupa Birliği'ne sizi daha da yakınlaştıracak yeni bir bölümün başlangıcı'' dedi. 
     -YENİ DEVLET- Eski Devlet Başkanı Slobodan Miloşeviç rejiminden kopma anlamına gelen bu adımda, yeni devlette iki cumhuriyetin savunma ve dış politikaları ortak olurken, ekonomileri ve gümrük hizmetleri ayrılıyor. 
     En az 3 yıllık bir dönem için öngörülen yeni Sırbistan ve Karadağ devletinin tek devlet başkanı, tek parlamentosu, tek bakanlar kabinesi ve tek yargı sistemi olacak. 
     İmzalanan belgeye göre, 3 yıllık dönemin sonuna gelindiğinde, birlik üyelerinin, devletin statüsünü değiştirme, yani birlikten çekilme hakkı doğuyor. 
     Hırvatistan, Makedonya, Slovenya ve Bosna Hersek'in 1990'ların başında ayrılmasından sonra, Sırbistan ve Karadağ'ın oluşturduğu Yugoslavya Federal Cumhuriyeti, Nisan 1992'de kurulmuştu. Anayasaya göre, Yugoslav parlamentosunda Karadağ'a 30, Sırbistan'a 108 sandalye verilmişti. 
     Anlaşma, bugün Yugoslavya Devlet Başkanı Koştunitsa, Sırbistan Devlet Başkanı Zoran Cinciç, Karadağ Devlet Başkanı Milo Cukanoviç ve AB Ortak Savunma ve Dış Politika Yüksek Temsilcisi Solana tarafından imzalandı. 
     






</TEXT>
</DOC>
