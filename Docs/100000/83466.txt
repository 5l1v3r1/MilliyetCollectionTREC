<DOC>
<DOCNO> 83466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur04.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en güzel kadınları annelerimiz.. 
</HEADLINE>
<TEXT>

     ''Anne, zannetme ki günler geçti de Değişti evvelki hissim gitgide Bir hırçın çocuğum, değişmez huyum Seneler geçse de ben yine buyum Senden umuyorum teselli yine Bugün şefkatine, muhabbetine Zanneder misin ki yok ihtiyacım Belki eskisinden daha muhtacım''... 
     Şair Orhan Seyfi Orhon dünyanın verdiği acılardan annesine nasıl sığındığını bu mısralarda anlatıyor. Yarın, annesini kaybeden Anna Jarvis'in bütün annelere armağan ettiği annelerin günü... Çocukları uğruna nice zorluklara katlanan, hatta yaşamını bile hiç düşünmeden feda eden anneler, yarın en değer verdikleri varlıklardan gelecek dünyanın en değerli armağanını bekliyor. 
     Anneler için yapılan kutlamalar asırlar öncesine dayanıyor ve Sümerler'e dek gidiyor. Anaerkil düzenin hüküm sürdüğü tarihin ilkçağlarından bu yana İştar, Kybele, Rhea ve daha birçok yerel ve dönemsel isimlerle analık, doğurganlık niteliğiyle ön plana çıkarak doğanın uyandığı, yeniden doğduğu bahar mevsimiyle özdeşleşti. 
     Erkek egemen düzenin yerleşmeye başlaması, zaman zaman kutlamaların içeriğinin ve şeklinin değişmesine, hatta bazı dönemlerde gizli olarak yapılmasına sebep olmuşsa da kesintiye uğratamadı. Her bahar yapılan coşkulu kutlamalar bir gelenek halini alarak binlerce yıl kesintisiz olarak sürdü. 
     
     ANNELERİN PAZAR'I... 
     1600'lü yıllarda İngilizler arasında ''Annelerin Pazar'ı'' adı 
     ile, Lent döneminin 4. Pazar günü kutlamalar yapılmaya başlandı. 
     Zor koşullar altında yaşayan ve çoğu zaman çalıştıkları yerlerde barınan İngilizler, bu özel günde izinli sayılarak tüm günlerini evlerinde anneleriyle geçiriyorlardı. Annelerine ''Anne Keki'' adlı bir pasta götürme adeti de yerleşmişti. 
     Hristiyanlığın Avrupa'da yaygınlaşmasından sonra bu kutlama, onlara hayat veren ve kötülüklerden koruyan ruhani bir güç sayılan ''Anneler Kilisesi''ni onurlandırmak amacıyla değişti. Zamanla kilise festivali de, ''Annelerin pazarı'' kutlamaları ile birleşti. 
     ''Anneler Günü'' ile ilgili ilk resmi kutlama önerisi, Amerika'da 1872 yılında Julia Ward Howe tarafından barışa adanan bir gün olarak 
     tasarlanarak ilk kez Boston'da bir yürüyüşle kutlandı. 
     1907... Philadelphia'lı Anna Jarvis, annesinin ölüm yıldönümü olan 
     Mayıs ayının ikinci Pazar'ının ''Anneler Günü'' olarak kutlanması için bir kampanya başlattı. Bir sene sonra Philadelphia'da ulusal olarak kutlanmaya başlandı. 1911'de hemen her ülkede kutlanmaya başlanmıştı. 
     1914 yılında ABD başkanı Wilson tarafından resmi bir açıklama ile 
     Mayıs ayının ikinci Pazar'ı ''Anneler Günü'' olarak duyuruldu. 
     
     ANNEYE ÇİÇEK... 
     ''Anneler Günü''nde en çok satın alınan armağan, hiç kuşkusuz annelerin güzelliğini en iyi biçimde anlatan çiçekler... Çiçekler, bu özel gün için bütün dünyada ''Anneler Günü''nün sembolü olarak kabul edilen temizlik ve tatlılığın ifadesi. 
     Hediyelik eşya mağazaları pekçok ''Anneler Günü'' sürprizi sunarken, bu armağan trafiği giderek internete taşınıyor. Sanal alemde anneler için hediye seçenekleri yer alırken, mesaj panoları da annelere ithaf edilen mesajlarla dolup taşıyor. Gazete sütunları ve radyolar da annesine seslenmek isteyenleri bekliyor. 
     Artık sanal alemde sadece Anneler Günü'ne özgü bir site de var 
     ''www.annelergunu.com''. Bu sitede Anneler Günü'nün tarihçesinden hediye seçeneklerine kadar pekçok bilgi yer alıyor. 
     ''Superanne.com'' sitesi ise bu yıl ikinci kez ''yılın annesini'' seçiyor. Geçen sene pop müzik sanatçısı Nilüfer'in seçildiği ankette bu yıl ki adaylar, Arzum Onan, Neşe Erberk, Merve İldeniz, Demet Akbağ, Hülya Avşar, Sibel Can, Suna Kıraç, Türkan Sabancı ve yine geçen ''yılın annesi'' Nilüfer. 
     
     KARŞILIK BEKLEMEYEN TEK SEVGİ... 
     Siz de yarın, isterseniz sayısız armağan seçeneklerinden birini seçin, isterseniz gazete köşelerinden ilanla ya da internet sitelerinin hazırladığı ''e-kartlarla'' o en sevdiğiniz varlığa seslenin ya da en iyisi bir demet çiçekle onun sizden beklediği tek şeyi verin, sevginizi... 
     Tıpkı, en temiz sevginin anne sevgisi olduğunu anlayan Orhon Seyfi Orhon'un mısralarında olduğu gibi ''Şimdi tecrübem var, artık anladım Aşk, o bir masalmış, yalanmış meğer Seven bir kalp için sığınacak yer Yalnız o kucakmış, yalnız o dizmiş İnsanlar ne kadar merhametsizmiş''... 
     





</TEXT>
</DOC>
