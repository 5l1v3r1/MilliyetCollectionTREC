<DOC>
<DOCNO> 94740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur44.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Ecevit'le görüştü ''saygılı olalım'' dedi... 
</HEADLINE>
<TEXT>

     Devlet Bakanı Kemal Derviş, herkesin ekonomi konusunda çok dikkatli olması gerektiğine dikkat çekerek, "Temel eğilimler ve temel yapı sağlamdır. Belirsizliği ortadan kaldıracak bir formül bulunduğu zaman, çok hızlı iyiye gidiş olabilir. Bu iyiye gidişi inşaallah biran önce buluruz" dedi. 
     Derviş, Başbakan Bülent Ecevit'le gerçekleştirdiği görüşmeden sonra yaptığı açıklamada, Ecevit'e iki günlük gidişat konusunda bilgi verdiğini ve Yunanistan'daki temaslarını aktardığını, dünyadaki olayları birlikte gözden geçirdiklerini söyledi. Derviş, herkesin kafasında birçok soru işaretinin bulunduğu bir ortamda, devletin önde gelen kişilerinin durum konusunda neler düşündüğünü öğrenmeye çalıştığını bildirdi. 
     Herkesin ekonomi konusunda dikkatli olması gerektiğini vurgulayan Derviş, "Temel eğilimler ve temel yapı sağlamdır. 
     Dolayısıyla belirsizliği ortadan kaldıracak bir formül bulunduğu zaman, bir hava gerçekleştiği zaman çok hızlı iyiye gidiş olabilir. Bu hızlı iyiye gidişi inşaallah bir an önce buluruz" dedi. 
     
     HERKES SAĞDUYULU VE ÖLÇÜLÜ DAVRANMALI 

     Derviş, çok önemli olan temel eğilimleri gözden kaçırmamak gerektiğini belirterek, ödemeler dengesi ile tarım ve sanayi üretiminde rakamların iyi olduğunu söyledi. 
     Bakan Derviş, "Hiçbirimizin unutmamaması gerekir ne olacaksa olacak, önemli olan Türk ekonomisinin ve insanının refaha doğru adım atmasıdır. Siyasal çalkantının buna zarar vermemesi gerekir, mümkün olduğu kadar herkesin sağduyulu ve ölçülü davranması Türkiye'nin yararınadır" diye konuştu. 
     
     "SİYASİ TARTIŞMALAR DOĞAL" 

     Derviş, herkesin birbirinin düşüncesini sağduyulu bir biçimde dinlemesi gerektiğini kaydederek, "Demokratik ortamda siyasal tartışma olması doğal. Bunun bir saygı ve dayanışma içinde, ulusal çıkarları unutmadan gerçekleşmesi herkesin yararınadır" dedi. 
     Başbakan Ecevit'in uslubu ve yaklaşımıyla her zaman örnek olduğunu belirten Derviş, "Hiçbir zaman kimseye saygısızlık yapması sözkonusu değil. Herkesin bu ölçüleri benimseyip Türkiye'nin geleceği için en önemli ve en iyi formulü tartışırken bu hava içinde yapması çok yararlı olur" uyarısında bulundu. 
     
</TEXT>
</DOC>
