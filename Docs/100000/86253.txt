<DOC>
<DOCNO> 86253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/dunya/adun.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’yi nükleer panik sardı 
</HEADLINE>
<TEXT>

ABD’nin en etkili işadamından sonra en etkili gazetesi New York Times da, ülkenin er ya da geç nükleer bir saldırıya uğrayacağını öne sürdü. Karaborsadan bile bulunacak bir bomba ile en az 20 bin kişi ölecek 
     DIŞ HABERLER SERVİSİ 

     ABD’de yayımlanan New York Times gazetesi, ABD’nin er ya da geç nükleer saldırıya uğrayacağını öne sürdü. 
     Gazetenin haftalık eki NYT Magazine dergisinde, "Nükleer Kabus" başlığıyla yer alan yazıda, New York’luların dünyanın kesişme noktası olarak adlandırdıkları Time Square meydanında patlatılacak bir kiloton gücündeki ev yapımı nükleer bombanın 20 bin kişinin derhal, çok sayıda kişinin de zamanla ölmesine yol açacağı iddia edildi. 
     Benzer bir iddia bir süre önce dünyanın en zengin ikinci işadamı olan ve borsadaki öngörüleri nedeniyle "Omaha Kahini’ diye adlandırılan Warren E. Buffet tarafından da dile getirilmişti. Buffet, ABD’nin er ya da geç bir nükleer saldırıya uğramasının kaçınılmaz olduğunu söylemişti. 
     ABD, Soğuk Savaş döneminde yaşadığı nükleer saldırı korkusunun kat kat fazlasını 11 Eylül saldırısında sonraki ortamda yaşıyor. Gerek 11 Eylül saldırısının böyle bir olasılığın hiç de "hayali" olmadığını göstermesi, gerekse nükleer silah teknolojisinin artık kolayca elde edilebilir olmasının anlaşılması nedeniyle saldırı ihtimaline her zamankinden daha fazla ciddi bakılıyor. 
     ABD’ye kara, deniz ve demir yollarıyla saatte 2 bin adet ticari mal taşımakta kullanılan çelik konteyner girdiği kaydedilen New York Times’ın yazısına göre, bunların yüzde 2’sinden azı denetlenmek üzere açıldı, geri kalanlar kontrolsüz şekilde giriş yaptı. Yazıda, bunlardan birinin içine yerleştirilecek bir nükleer bombanın büyük yıkım ve paniğe neden olacağı belirtildi. 
     Derginin yazısında, Manhattan’ı çevreye bağlayan denizaltı tünellerinden birine kamyon içinde sokulacak küçük çaplı bir nükleer bombanın patlatılmasının akıl almaz bir faciaya yol açacağı, New York’un görünümünün değişeceği ve yine binlerce kişinin radyasyon nedeniyle acılar içinde kıvranarak ölüme mahkum olacağı ifade edildi. 
     Yazıda, teröristler tarafından yapılacak nükleer bir saldırının muhtemel hedefleri arasında Disneyland gibi büyük ilgi ve turist çeken eğlence merkezlerinin bulunduğu ifade edildi. 
     Teröristlerin küçük çaplı da olsa nükleer bombayı nereden bulabilecekleri konusunun da incelendiği yazıda, eski Sovyetler Birliği’nin depolarında 15-25 bin nükleer başlık bulunduğu ve teröristlerin bunlardan sadece birini ele geçirmelerinin yeterli olacağı vurgulandı. Yazıda, 8 ülkenin nükleer silaha sahip olduğunun bilindiği, örneğin Pakistan’ın geliştirdiği atom bombasının tamamıyla karaborsadan temin edilen malzeme ve sanayi casusluğu yoluyla başarıldığı anlatıldı. 
     



 DÜNYA 










</TEXT>
</DOC>
