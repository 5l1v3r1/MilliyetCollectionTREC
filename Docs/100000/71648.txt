<DOC>
<DOCNO> 71648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sondun13.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan kansere karşı aşı bulundu iddiası 
</HEADLINE>
<TEXT>

     Rusya Tıbbi Bilimler Akademisi'nin Sibirya'daki branşı olan Klinik Bağışıklık Estitüsü araştırmacıları, ''devrim sayılacak bir buluş yaparak, tümöre karşı aşı geliştirdiklerini'' iddia ettiler. 
     İddiayı ciddiye alan Rusya'nın önde gelen ajanslarından İnterfaks'ın Novosibirsk kentinden verdiği habere göre aşı, farelerden alınmış tümör hücreleri içeriyor. Bu aşı insan organizmasına verildiğinde, kanserli hücreleri öldüren çok güçlü bir bağışıklık tepkisi yaratıyor. 
     Haberin, ''Novosibirsk'te kansere karşı aşı bulundu'' başlığı ile verilmesine karşın bu aşı ile ilgili yapılan testler konusunda, yalnızca ''dört yıllık testler, bu aşının, mide bağırsak sistemindeki tümörlerin tedavisine yardımcı olduğunu gösterdi'' şeklinde sınırlı bir ifade kullanıldı. 
     Haberde, insan tümörü hücreleri içeren aşılar ve türevlerinin daha önce dünyada çeşitli laboratuvarlarda test edildiği, ancak bunların, insan organizmasında daha güçlü tümör karşıtı tepki yaratan ve yabancı bir organizmanın hücrelerini içeren Novosibirsk aşısına göre daha az güçlü olduğu da kaydedildi. 
     Haberde ayrıntılar verilmemesine karşın çalışmanın henüz laboratuvar aşamasında olduğu, Rusya Sağlık Bakanlığı'ndan, ilaç olarak kullanılmasını sağlayacak bir ruhsatın alınmadığı anlaşıldı. 
     Haberde, böyle bir ruhsat için başvuru yapıldığı da belirtilmedi. 
     






</TEXT>
</DOC>
