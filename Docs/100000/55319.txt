<DOC>
<DOCNO> 55319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sondun21.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail helikopterleri saldırdı, hedefte Arafat var 
</HEADLINE>
<TEXT>

     İsrail'in misilleme olarak başlattığı hava akınında, Filistin lideri Yaser Arafat'ın evinin ve karargahının vurulduğu bildirildi. 
     Yetkililer, füze saldırısı sırasında Filistin liderinin evinin ve karargahının yıkıldığını belirttiler. Aynı kaynaklar, Arafat'ın Gazze'deki karargahta olmadığını söylediler, ancak Filistin liderinin nerede bulunduğunu açıklamadılar. Arafat'ın Ramallah'ta olduğu sanılıyor. 
     Bu arada görgü tanıkları, İsrail'e ait en az 4 helikopterin Gazze'deki Arafat'ın karargahının yakınındaki Filistin güvenlik birimlerine ait binanın da bulunduğu çok sayıda hedefin vurulduğunu açıkladı. 
     Aynı kaynaklar, başka helikopterlerin kentin kuzeyini vurduğunu söylediler. 
     Öte yandan Filistinli yöneticiler, ABD'den İsrail füze saldırısının durdurulmasını istediler. 
     Arafat'ın Ramallah'ta olduğu belirtilirken, İsrail askeri kaynakları, Arafat'ın helikopterinin vurulmasının Filistin liderinin hareket serbestisinin kısıtlanacağına ilişkin sembolik bir mesaj olduğunu belirttiler. 
     Başlatılan saldırının Arafat'ı devirmeye yönelik bir operasyon olup olmadığı henüz bilinmiyor. 
     İsrail radyosu, bu akşam toplanacak kabinenin sert askeri önlemler alacağını, ancak bunların Filistin yönetiminin devrilmesini içermeyeceğini duyurmuştu. 
     
     İsrail misillemesi 

     İsrail Başbakanı Ariel Şaron'un Savunma Bakanı Binyamin Ben Eliezer ve Dışişleri Bakanı Şimon Peres ile, dün İsrail'i kan gölüne çeviren olaylara bir misilleme kararı aldığı bildirildi. 
     İsrail devlet radyosunun haberinde, Şaron'un Ben Eliezer ve Peres ile birlikte misilleme kararı aldığı, ''muhtemel misillemelerin'' bu akşam yapılacak olağanüstü toplantıda hükümetin onayına sunulacağı belirtildi. 
     ABD ziyaretini kısa keserek, Tel Aviv'e dönen Şaron'un, ''ayağının tozuyla'' üst düzey güvenlik görevlileriyle bir istişare toplantısı yaptığı, yaklaşık 3 saat süren toplantıda Genelkurmay Başkanlığı ve İsrail gizli servis birimlerinin üst düzey yetkililerinin de hazır bulunduğu belirtiliyor. 
     
     Arafat tartışılıyor 

     İsrail'i bir haftadır sarsan kanlı terör saldırılarından sonra İsrail, Filistin lideri Yaser Arafat'ın kaderini tartışıyor. 
     ABD'den bu sabah dönen İsrail Başbakanı Ariel Şaron, saldırılara verilecek cevabı ve alınacak önlemleri saptamak üzere hemen güvenlik yetkilileriyle toplandı. Savunma Bakanı Binyamin Ben Eliezer ve Dışişleri Bakanı Şimon Peres'in de katıldığı toplantıda Arafat tartışıldı. 
     Edinilen bilgilere göre Şaron, Arafat'ın son 24 saatte İslamcı militanlara karşı başlattığı tutuklama kampanyasını yeterli bulmuyor ve samimiyetine inanmıyor. Şaron, Arafat'ın bu konuda gereken stratejik kararı vermediği ve oyalama taktiği izlediği kanısında. Bu çerçevede Şaron, terör eylemlerini durdurmak için Filistin Yönetimi'nin düşman ilan edilmesi, Arafat'ın devrilmesi ve yerine yeni bir liderin getirilmesi konusunda ısrarlı. 
     Ancak Ben Eliezer ve Peres, bu önlemlere karşı, ''ABD'nin baskısıyla Arafat ateşkese zorlanmalı. Şu anda bunun için büyük bir fırsat doğdu'' görüşünü savunuyor. Bu görüş ayrılığının koalisyonu tehdit etmesi olasılığına karşı Cumhurbaşkanı Moşe Katsav, bir süre önce ulusal birlik hükümetinin korunması ve görüş ayrılıklarının ön plana çıkarılmaması çağrısında bulundu. 
     Şaron'un, TSİ 19.30'da halka hitaben yapacağı konuşmada, İsrail'in izleyeceği politika konusunda ip uçları vermesi bekleniyor. Şaron, bu konuşmanın hemen ardından kabinesini toplayacak. Arafat'ın devrilmesini de içeren bir dizi öneri, kabinenin onayına sunulacak. 
     
     Arafat'ı ne yapmalı 

     Şaron ve kurmaylarının yanı sıra İsrail'de her platformda, ''Arafat'ı ne yapalım '' sorusu tartışılıyor. Yediot Ahronot gazeteside bugün yayımlanan kamuoyu yoklamasına göre, İsrail halkının yüzde 37'si Arafat'ın devrilmesinden yana, yüzde 32'si ise buna karşı çıkıyor ve ateşkes olmasa dahi hemen barış görüşmelerine başlanmasını istiyor. Yüzde 18'lik bir kesim Filistin Yönetimi altındaki toprakların işgalini savunuyor, yüzde 10'luk kesim ise daha sert askeri önlemler alınmasına karşı. 
     İsrail basınında, bugün sağ ve sol eğilimli kalemler tarafından yazılan onlarca yorum yer aldı. Yorumlarda ''Hedef Arafat'', ''Arafat için şans'', ''Arafat bedelini ödemeli'', ''Sorun sadece Arafat değil'' gibi başlıklar kullanıldı. 
     Yediot Ahronot gazetesi, politikacılara ve askerlere ''Arafat'ı ne yapalım '' sorusunu yöneltti. Bu soruya verilen cevaplar ve yorumlarda belirtilen görüşleri şöyle özetlemek mümkün 
     Sağ kesim, ''Arafat ile Taliban arasında bir fark yok. Arafat terörü durdurmak için samimi adımlar atmazsa, ki bunu yapacağına güvenemeyiz, devrilmeli ve yerine terörü önleyecek bir Filistinli lider getirilmeli'' diyor. 
     Sol kesim, ''Bırakalım Arafat'a ABD ve diğer ülkeler baskı yapsın. 
     Bu şiddeti durdurmak için önemli bir fırsat. Duygusal davranarak daha vahim sonuçlara yol açacak hareketlere kalkışmayalım. Arafat'ı devirmekle bu sorunu çözemeyiz'' tezini savunuyor. 
     Çevre Bakanı Dalia Itzik gibi bazı sol eğilimliler ise ''Barış umudu yok. Hemen tek taraflı ayrıma gidip aramıza bir tel örgü çekelim'' diyor. 
     
     Bush süre istedi 

     Bu arada Arafat'ın kaderinde, ABD'nin tutumunun etkili olacağı görülüyor. Yediot Ahronot gazetesine göre Şaron, Bush'a dün yaptıkları görüşmede, ''Arafat'ı devireceği izlenimini verdi. Bush, bu konuda soru sormadı, çünkü İsrail'i durduran taraf olma sorumluluğunu yüklenmek istemiyor. Böylelikle Bush, Şaron'a Arafat'ı devirmesi için yeşil ışık olmasa da parlak bir sarı ışık yaktı.'' Maariv'e göre, iki lider konuyu görüştü. Bush, Şaron'a açıkça, ''Önünde 2 seçenek var'' dedi ''Birincisi, Filistin Yönetimi'ne karşı şiddetli bir operasyon yaparsın ve biz müdahale etmeyiz. Ancak bunun çok vahim sonuçları olabilir. İkincisi biz Filistin Yönetimi'ne belirli bir süre baskı yaparız. Sonuç alamazsak, FKÖ'yü terör listesine alırız. 1988'de olduğu gibi, Arafat'ın ABD'ye girişi yasaklanır. Filistin Yönetimi'ne karşı ekonomik ve siyasi yaptırımlar uygulanır...'' Haaretz'a göre Şaron, Bush'a ''Arafat terörü durdurmuyor, onun için biz kendimiz durduracağız'' dedi. Ancak gözlemciler, görüşmede Şaron'un Bush'a, ''belirli bir süre, 36 ya da 48 saat harekete geçmeyerek, ABD'nin Arafat'a yapacağı baskısının sonucunu bekleme'' sözü verdiğinin anlaşıldığını belirtiyorlar. 
     
</TEXT>
</DOC>
