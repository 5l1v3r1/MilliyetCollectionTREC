<DOC>
<DOCNO> 58492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur01.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yağış yine sele dönüştü... 
</HEADLINE>
<TEXT>

     İzmir'de etkili olan sağanak yağış, Narlıdere İlçesi'nde derenin taşmasına yol açtı polis ekipleri vatandaşları anonslarla uyandırdılar. 
     Alınan bilgiye göre, Narlıdere Ali Onbaşı Deresi'nde sabaha karşı meydana gelen taşma sonucu, Sahilevleri Gürler Caddesi su altında kaldı. Suyun diz boyuna ulaşması üzerine, bölgede görev yapan polis ekipleri, megafonlarla anons yaparak, vatandaşları uyandırdılar. 
     Gürler Caddesi'nde incelemede bulunan Narlıdere Belediye Başkanı Abdül Batur, bugüne kadar su baskınıyla karşılaşmadıklarını belirterek, gerekli önlemlerin alınacağını söyledi. 
     Belediyeye ait iş makineleri ile kaldırım ve sahildeki istinat duvarını kırılarak, biriken suların denize akması sağlandı. 
     Buca İlçesi'nde de, demiryolu hattı üzerinde bulunan evleri su bastı. Yağmur sularının sürüklediği kum ve taşlar, Yeşildere Caddesi'nde üzerinde birikti yollar belediye görevlileri tarafından temizlendi. 
     
     Dereye düşeni kurtarıldı 
     Bornova Osmangazi Caddesi Demir Köprü yakınlarında bir vatandaş Laka Deresi'ne düştü. İhbar üzerine kısa sürede olay yerine gelen polis ekipleri, Metin Yılmaz'ı 31 dereden çıkararak Bornova Devlet Hastanesi'ne kaldırdılar. Sağlık durumunun iyi olduğu belirtilen Yılmaz, tedavisinin ardından taburcu edildi. 
     Su tahliye çalışmaları için Büyükşehir ve ilçe belediyeleri ekipleri aralıksız çalıştılar. 
     Bornova Belediye Başkanı Cengiz Bulut, su baskınına uğrayan Yeni Mahalle'deki incelemesi sırasında, bugün için İzmir'in en büyük sorununun sel olduğunu belirterek, ''Bu 50 yıllık bir birikim, tüm dere yatakları kapatılmış. Suni dereler yaratmalı ve yağmur sularını çevreye fazla zarar vermeden tahliye etmeliyiz. Elimizdeki imkanlara rağmen bu baskınları engelleyemiyorsak, vatandaşın karşısına tekrar çıkmaya hakkımız yok'' dedi. 
     Meteoroloji Bölge Müdürlüğü'nden yapılan açıklamaya göre, 24 saatte metrekareye 78 kilogram yağmur düştü. Yetkililer, yağışların süreceğini bildirdiler. 
     






</TEXT>
</DOC>
