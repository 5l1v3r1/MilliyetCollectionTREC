<DOC>
<DOCNO> 65883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo17.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de hırs dolu idman... 
</HEADLINE>
<TEXT>

     Fenerbahçe, 9 Şubat Cumartesi günü deplasmanda oynayacağı Yimpaş Yozgatspor maçının hazırlıklarını, bir günlük izinin ardından sürdürdü. 
     Samandıra Tesisleri'nde, teknik direktör Werner Lorant'ın yokluğunda, antrenör Oğuz Çetin yönetiminde çalışan sarı-lacivertliler, kondisyon ağırlıklı koşu yapıp, dar alanda gruplar halinde çift kale maç oynadılar. Fenerbahçe, sakat oyuncuların takıma dönmesinin ardından, uzun bir aradan sonra ilk kez tam kadro çalıştı. 
     
     Forma savaşı... 
     Fenerbahçe'de, eksik oyuncu bulunmaması forma savaşının da başlamasına neden oldu. 
     Futbolcuların antrenmanda oldukça agresif olmaları dikkat çekerken, çift kale maçın dişe diş ve iddialı geçtiği görüldü. 
     Fenerbahçe, Yimpaş Yozgatspor maçının hazırlıklarını yarın yapacağı çift antrenman ile sürdürecek. 
     Öte yandan, bu akşam Almanya'dan dönecek olan Lorant, yarın sabah yapılacak antrenmanın ardından basın toplantısı düzenleyecek. 
     Bu arada, idman sonunda Oktay ile bir kameraman arasında yaşanan tatsızlık, antrenör Oğuz Çetin'in araya girmesiyle tatlıya bağladı. 
     Diğer yandan, Samandıra Tesisleri'ndeki idman sahalarının birinin üstünden geçen yüksek gerilim hattı telleri, tesislerin dışına yapılan kulelere taşınmaya başladı. 
     Fenerbahçe'de daha önce hafta başında belli olmayan antrenman programı, teknik direktör Lorant'ın gelmesiyle, haftanın ilk günü medya mensuplarına dağıtılmaya başlandı. 
     






</TEXT>
</DOC>
