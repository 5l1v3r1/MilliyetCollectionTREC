<DOC>
<DOCNO> 58224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/siyaset/siy05.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya’ya terör listesi’ 
</HEADLINE>
<TEXT>

İçişleri Bakanı Yücelen, Almanya'ya 155 kişilik liste verdi. Listede DHKP - C lideri Dursun Karataş, PKK'dan Duran Kalkan, Kaplancılar'dan Metin Kaplan ve TKEP'ten Teslim Töre de var 
     TOLGA ŞARDAN Ankara 

     İçişleri Bakanı Rüştü Kazım Yücelen'in, 11 Eylül saldırısının ardından "terörizmle" savaş konusunda oluşan uluslararası işbirliği atmosferinin etkisiyle Kaplancılar'ı tutuklayan Almanya'ya verdiği 155 kişilik terörist listesinde "çok önemli" isimlerin yer aldığı ortaya çıktı. 
     Beraberindeki Emniyet İstihbarat Başkanı Sabri Uzun'u da birlikte götüren Yücelen'in, Alman muhatabı Otto Schily'ye verdiği listede başta PKK, Hizbullah ve DHKP C olmak üzere büyüklü küçüklü terör örgütlerinin mensupları yer aldı. Yücelen'in listesinde, DHKPC'den aralarında örgüt lideri Dursun Karataş, Zerrin Sarı, Faruk Ereren, Aslan Tayfun Özkök, Aslan Şener Yıldırım'ın bulunduğu 11 kişi, PKK'dan Mehmet Selim Çürükkaya ve Duran Kalkan'ın bulunduğu 105 kişi, MLKP lideri Bülent Uslu ve Erkan Ersoy, Hizbullah lideri İsa Altsoy, İBDAC'den Mustafa Saka, Kaplancılar'dan örgüt lideri Metin Kaplan ve Hasan Basri Gökbulut, İslami Hareket Örgütü'nden aralarında Vezir Baş ve Şefik Polat'ın bulunduğu 3 kişi, TKPML TİKKO'dan Haluk Çelik ve Ali Serdar Can'ın bulunduğu 22 kişi, TKP B, TKEP ve TİKB'den toplam 8 kişi yer aldı. TKEP'ten aranan kişinin ise Teslim Töre olduğu öğrenildi. 
     Türkiye'nin Alman makamlarına verdiği listenin bu ülkede doğrudan faaliyet gösterdiği belirlenen isimlerden oluştuğu öğrenildi. Ankara'ya dönen Yücelen Milliyet'e, "Almanlar Türkiye'nin verdiği listeye olumlu bakıyor. Alman bakan gereğini yapacağını' söyledi" dedi. 
     



 SİYASET 
















</TEXT>
</DOC>
