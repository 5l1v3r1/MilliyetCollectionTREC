<DOC>
<DOCNO> 93330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo17.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol hakemleri Dünya Kupası'na hazırlanıyor 
</HEADLINE>
<TEXT>

     A Milli Futbol Takımı'nın başarısının, Türk hakemleri üzerinde de olumlu etkisinin görüleceği ve gelecek Avrupa ve Dünya Kupası'nda sahalarda boy gösterebilecekleri belirtildi. 
     Futbol Federasyonu Eğitim, Planlama Alt Komisyonu EPAK Üyesi, FIFA kokartlı eski futbol hakemi Oğuz Sarvan, Çukurova Üniversitesi'nde yapılan 7. bölge hakem ve gözlemci sınavlarına katılmak üzere geldiği Adana'da, A.A muhabirine yaptığı açıklamada, Türk sporcularının birçok alanda önemli başarılara imza attıklarını söyledi. 
     Milli takımın elde ettiği üçüncülüğün bunun bir kanıtı olduğunu ifade eden Sarvan, Dünya Kapası'nda 36 hakemin görev yaptığını ve bunun 14'ünün Türkiye'nin de aralarında bulunduğu Avrupa Kıtası kontenjanından çıktığını kaydetti. 
     Türkiye'den 1974 yılında Doğan Babacan dışında Dünya Kupası'nda görev alan hakemin bulunmamasının üzüntü verici olduğunu belirten Sarvan, şöyle devam etti 
     ''Futbolda başarılı olan Avrupa ülkelerindeki bir hakem sezonda en az 8-10 uluslararası maç yönetiyor. Bizim böyle bir şansımız bulunmuyor. Bu nedenle Dünya Kupası'nda hakemimiz olmadı. Dünya Kupası'nda Avrupa'ya verilen kontenjan hayli yüksek. FIFA kokartlı 7 hakemimiz var. Ancak, bugüne kadar Türk hakemlerinin bunların arasına girmesi zordu. Ama artık gelecekten umutluyuz. 
     Hakemler arasında çok yetenekli olanlar var. Özellikle büyük önem vererek uygulamaya koyduğumuz genç hakem projesi tuttu. Üniversite mezunu, en az 2 yabancı dil bilen, genel kültürü yüksek hakemlere sahibiz. Artık, Avrupa ve Dünya Kupası'nda hak ettiğimiz şekilde hakemlerimiz görev alacaklar.'' -''20 YILLIK BİRİKİM''- Türk futbolunun son yıllarda önemli gelişmeler gösterdiğini ifade eden Sarvan, milli takımın başarısında birçok antrenörün emeğinin bulunduğuna dikkati çekerek, konuşmasını şöyle sürdürdü 
     ''Dünya üçüncülüğü 20 yılın birikimidir. Bu patlamada, kaliteli yabancı antrenör ve futbolcuların ülkemize gelmesi kadar Türk futbolcularının Avrupa'da top koşturmalarının da etkisi bulunmaktadır. 
     Mustafa Denizli ile Fatih Terim'in çabaları, Şenol Güneş'in sabırlı ve özverili çalışmasıyla bu başarı yakalandı. UEFA Asbaşkanı ve FIFA Hakem Komitesi Başkanı Şenes Erzik'in katkılarını inkar etmemek gerekir. Ancak, tüm faktörleri iyi değerlendirir, daha koordineli çalışmalara girilirse başarı daha da artar. Bu hem Türk futbolu, hem de Türk hakemlerine önemli katkılar sağlar.'' Dünya Kupası'nı yönetmenin kolay olduğunu da öne süren Sarvan, ''Çünkü, futbolcular oyun kurallarını çok iyi biliyorlar. Hakeme itiraz çok az. En fazla kart milli takımımıza verildi. 
     Futbolcularımızın gördüğü 2 kırmızı, 16 sarı kartta hakemlere itiraz alışkanlığı da önemli etken oldu'' diye konuştu. 
     





</TEXT>
</DOC>
