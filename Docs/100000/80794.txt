<DOC>
<DOCNO> 80794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/guncel/gun08.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftü bar açar mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Adana Şakirpaşa Havalimanı’ndaki barın açılışı, Seyhan İlçe Müftüsü Ramazan Çortul tarafından yapıldı. Çortul, içkinin su gibi tüketildiği açılışta katılanlara fatiha okuttu. Açılışın ardından müftülük yapan bir din görevlisinin bar açması, yeni bir tartışma yarattı. Müftü bar açabilir mi 
     
     Prof. Salih Tuğ Marmara Ü. İlahiyat Fak. 
Müftüye yakışmaz      Alkollü içkiler dinimizde yasak. Şeytanın bir aldatmacası olarak görünüyor. Şeytanın sunduğuna kapılmamak ve içmemek lazım. Bir müftüye bar açmak yakışmıyor. Kuranıkerim bunu yasakladığına göre böyle bir alanda dua ile açılış yapmak, ticari kazancı için dua etmek müftüye yakışmıyor. Kullandığı kaynak Kuranıkerim. İslam hukukuna göre, sadece içmek değil imal etmek, taşımak, sunmak da aynı günahın ortaklıkları gibi gösteriliyor. İçmiş gibi günaha giriliyor. Müftü efendi bile bile bunu yapıyorsa, bu yakışmıyor. 
     
     Prof. Dr. Orhan Çeker Selçuk Ü. İlahiyat Fak. 
Haramda hayır yoktur      Müftü bar açamaz. Bir şeyin kullanılması, yenmesi, içilmesi caiz değilse, onun ticareti de, duası da olmaz. Caiz olan şeyler için dua edilir. Hayırlı olması için dua edilir. İçkinin neresi hayırlı ki Haramda hayır yoktur. Hiç dua edilir mi Bilmeden, kandırılarak gittiyse bile bunu anladığı anda orayı terk etmesi gerekirdi. İslamın yasakladığı yerde, bir müftünün öncülük etmesi, halkı teşvik olarak da algılanabilir. Kesinlikle uygun değil. 
     
     Prof. Saim Yeprem Marmara Ü. İlahiyat Fak. 
Açılışta dua normal      Her işimize duayla başlanması Peygamber’in tavsiyesi. Sıradan bir vatandaşla müftünün İslam dini açısından bir farkı yoktur. Her işimizde Allah’tan hayırlı olmasını dilemek, dinin temel prensiplerinden biri. Ondan sonra yapılacak işlerin Allah katındaki değeri Allah’la kul arasındadır. Bir din görevlisinin kendisinden açılışta bir dua etmesi istendiği takdirde, bu duanın yapılması kadar tabii ve normal bir şey görmüyorum. Ancak hayır duasıyla başlayan işlerin, Allah katında hayırlı olarak devam etmesi umulur. Dua da Allah’tan bu gelişmeyi talep etmektir. 
     
     Prof. Nasuhi Karaaslan Çanakkale 18 Mart Ü. 
Tamamen kendi seçimi      Herkes nereye gidip gitmeyeceğine kendi karar verir. Ancak şunu da unutmamak gerekir ki insanlar kendilerine uygun olan şeyleri yapmalı. Mesleği, statüsü ve sosyal konumuna uygun yerlere gidip katılmayı tercih etmeli. Bar, alkollü içkilerin tüketildiği bir yerdir. Bu biliniyor. Buraya giden müftü, açılışı yaparken içki içildiğini öğrenmiş olabilir. Eğer öyleyse gitmeden önce nerenin açılışını yapacağını sorması gerekirdi. Ama ne olursa olsun insanlar kendi kararlarını vermekte özgürdür. 
     



 GÜNCEL 















</TEXT>
</DOC>
