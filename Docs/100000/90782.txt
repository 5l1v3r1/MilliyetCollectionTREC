<DOC>
<DOCNO> 90782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo07.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar çok kızgın "Katil hakem" 
</HEADLINE>
<TEXT>

     İtalya'nın, 17. Dünya Kupası finallerinin 2. turunda ev sahibi ülkelerden Güney Kore'ye uzatmada yediği ''altın gol'' ile yenilerek kupaya veda etmesi, İtalyanları fena halde kızdırdı. 
     Ülkedeki tüm gazetelerin manşetlerinde Güney Kore maçını yöneten Ekvadorlu hakem Byron Moreno'ya, FIFA'ya ve İtalya Futbol Federasyonu Başkanı Carraro'ya öfkelerin ön plana çıktığı görüldü. Elenmelerinin bir ''komplo'' olduğunu savunan medya, Güney Kore'nin Ekvadorlu hakeme çok yakın olduğunu savundu. 
     ''Hırsızlar'' diyerek en ağır ifadeyle Dünya Kupası'ndaki hakemleri suçlayan Corriere dello Sport, ''Katil hakem, gök mavilileri Dünya Kupası'ndan kovuyor. Defol Carraro, halkın öfkesi. Federasyon, Collina'yı Dünya Kupası'ndan geri çekmeli'' ifadelerini kullandı. İtalyan delegasyonunun öfkesinden Ekvadorlu hakeme küfürler ettiğini kaydeden gazete, bu zamana dek yaptıkları 4 maçta 5 nizami gollerinin hakemler tarafından iptal edildiğini savundu. 
     
     "Collina'yı çekelim" 
     Türkiye-Japonya maçını yöneten hakem Pierluigi Collina'ya övgüler yağdıran İtalyan basını, ''Collina, örnek alınacak bir hakem ve Japonya'ya yardım etmedi'' denildi. İtalyan medyası, hakemler yüzünden elendiğine kesin kanaat getirdiğinden FIFA'ya karşı bir protesto yapılması gerektiğini savunurken, İtalya Futbol Federasyonu'nun Dünya Kupası'nda görevli olan hakem Collina'yı geri çağırması için baskı yapılıyor. 
     Gazeteler, AS Roma-Galatasaray maçında çıkan olaylar sonrasında UEFA'nın karar aşamasında etkisiz olduğu gerekçesiyle yüklendiği İtalya Federasyon Başkanı Franco Carraro'ya Dünya Kupası'ndan elenmelerinin ardından iyice saldırmaya başladı. La Gazzetta dello Sport, ''Carraro, ya saldır ya da istifa et'' diye yazdı. Manşetinde hakem Moreno'nun fotoğrafının üzerine ''Utan '' ifadesini kullanan gazete, ''İtalya, hakemden elendi. Bir seri inanılmaz hakem hataları'' sözlerine başlıklarında yer verdi. 
     Diğer İtalyan gazetelerinin manşetlerinde şu ifadeler kullanıldı 
     Tutto Sport, ''Yeter , hakemin ve Trapattoni'nin yüzünden İtalya, Dünya Kupası'nda dışarıda. Sessiz olan Carraro, federasyon başkanlığında hiçbir şeye yaramıyor", Il Messaggero, ''Dünya Kupası skandalı'', La Repubblica, ''Dünya Kupası'na öfkeli veda. İtalya, kabusa ezildi, Güney Kore ve hakemden elendi'', Corriere della Sera, ''Gök mavililer Güney Kore'ye elendi, kirli bir Dünya Kupası'', Libero, ''Gülünç bir trajedi'', La Stampa, ''Güney Kore'den fazla FIFA'nın gücü''. 
     Bu arada gazeteler, Dünya Kupası'ndan elenmenin ardından teknik direktör Giovanni Trapattoni'nin geleceğinin de riske girdiğinin altını çizdi. Futbolculardan Di Livio, ''Hakem Moreno'ya bir yumruk atmak istiyorum'' derken, Del Piero, ''Fair Play'dan öte kendimizi soyulmuş hissediyoruz'' diye konuştu. 
     İtalya Milli Takımı'nın deneyimli futbolcusu Paolo Maldini'nin, oynadığı 126 maçtan sonra milli formaya veda ettiği belirtildi. Maldini'nin oynadığı 23 Dünya Kupası karşılaşması Maradona'nınki 22 idi ve toplam 2 bin 217 dakikayla Dünya Kupası finallerinde Alman Mattheus'dan sonra en fazla oynayan futbolcu olduğu bildirildi. 
     





</TEXT>
</DOC>
