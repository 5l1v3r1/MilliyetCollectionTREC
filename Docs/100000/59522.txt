<DOC>
<DOCNO> 59522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur22.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel korkusu yüzünden kalp krizi geçirip öldü... 
</HEADLINE>
<TEXT>

     Ankara'nın Güdül İlçesi'nde etkili olan sağanak yağış, bir kişinin, evini su basacağı endişesiyle kalp krizi geçirerek ölümüne neden oldu. 
     Alınan bilgiye göre, ilçenin Tahtacı Örencik Köyü'nde yaşayan ve aşırı yağışlarla taşan dereye yakın oturan Hasan Özdemir 71 , evini sel sularının basacağı düşüncesiyle heyecanlanınca, kalp krizi geçirerek yaşamını kaybetti. 
     Öte yandan İlçe Kriz Merkezi yetkilileri, aşırı yağıştan 3 köy yolunun hasar gördüğünü, 5 köye ise su verilemediğini belirttiler. 
     Güdül'ün Akkese Köyü'nde, 2 gün önce, sağanak yağmur sonucu dere taşmış, H. Musa Çelik 73 , sele kapılarak boğulmuştu. 
     Yağışlar yüzünden Güdül Hükümet Konağı ile bazı resmi dairelerin ve evlerin alt katlarını su basmış, Kirmir Çayı'nın taşması sonucu, Yeşilöz Beldesi'nde çok sayıda ev ve 6 bin 500 dönüm arazi su altında kalmıştı. 
     






</TEXT>
</DOC>
