<DOC>
<DOCNO> 96748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun09.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Mısır, Ürdün, Sudi Arabistan dışişleri bakanları ile görüştü. 
</HEADLINE>
<TEXT>

     Mısır, Ürdün ve Suudi Arabistan dışişleri bakanlarını başkent Washington'da kabul eden ABD Başkanı George Bush, ABD'nin Ortadoğu için hazırladığı eylem planına güvendiğini söyledi. 
     Beyaz Saray'da dün akşam Mısır Dışişleri Bakanı Ahmed Mahir, Ürdün Dışişleri Bakanı Marvan Moasher ve Suudi Arabistan Dışişleri Bakanı Prens Suud El Faysal'ı kabul eden Bush, düzenlediği basın toplantısında, ''Dışişleri Bakanı Colin Powell, Ortadoğu'ya barış getireceğine inandığımız bir girişim üzerinde durup dinlenmeden çalışıyor'' dedi. 
     Bush, İsrail'de son günlerde düzenlenen intihar saldırılarının cesaret kırmaması gerektiğini belirterek, ''gerçekten Filistin halkının iradesini temsil eden, dünyaya güven veren Filistin kurumlarının'' önemine işaret etti. 
     Başkan Bush, planın Amerikan Merkezi Haberalma Teşkilatı CIA 
     Başkanı George Tenet tarafından hazırlandığını ve Washington dahil bütün tarafların İsrail ile ''barış içinde birarada yaşayan bir Filistin Devleti'nin kurulmasında'' sorumluluk sahibi olduğunu söyledi. 
     Filistin lideri Yaser Arafat'ın gelecekteki rolü hakkındaki sorular üzerine Bush'un, bu konuda Arap ortaklarıyla görüş ayrılıklarını daha da derinleştirmek istemediği dikkati çekti. Bush, ''Bu sorun, kişi sorunundan çok daha derindir'' dedi ve kurumların reformuna yoğunlaşmak istediğini ifade etti. 
     Bush, aşırı uçlardaki grupları Ortadoğu hakkında önemli uluslararası toplantılar öncesinde saldırı düzenleyerek sistemli şekilde barış çabalarını baltalamakla suçlayarak, ''Sanırım barış düşmanları, barış sürecini raydan çıkarmak ve bizim cesaretimizi kırmak istiyor, ancak biz cesaretimizi kırmadan barış için yılmadan çalışmayı sürdürüyoruz'' diye konuştu. 
     Bush'tan önce Powell ile görüşen dışişleri bakanları, Powell'ın kendilerine bu eylem planından söz ettiğini belirterek, görüşmeden memnun ayrıldıklarını açıklamıştı. 
     3 bakan, Bush ile yaptıkları görüşmeden sonra da benzer bir 
     açıklama yaparak, görüşmelerde çok cesaretlendiklerini ve iyimser olduklarını belirttiler. Mısır Dışişleri Bakanı Mahir, ''Sanırım Bush tarafından ifade edilen birçok noktada görüşlerimiz örtüşüyor'' diye konuştu. Arafat'ın rolünün gündeme gelmediğini ve katılımcıların Filistin Devleti ile İsrail'in birarada barış içinde yaşamasını sağlama konusu üzerinde yoğunlaştıklarını belirten Mahir, ''Başkan Bush gibi biz de demokrasiye inanıyoruz ve liderini seçme hakkının Filistin halkına ait olduğunu düşünüyoruz'' dedi. Mahir, Filistinlilerin de Arap ülkeleri ve ABD ile güvenlik, siyaset ve ekonomi başlıklı 3 aşamalı plan üzerinde çalışmak istediğine inandığını belirtti. Suudi Prens El Faysal da Bush'un söylediklerini tekrarlayarak, konunun kişi sorunu değil, reform sorunu olduğunu söyledi. 
     





</TEXT>
</DOC>
