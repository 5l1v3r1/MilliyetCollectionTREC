<DOC>
<DOCNO> 50197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/soneko17.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den "Türkiye'ye desteğe devam" mesajı... 
</HEADLINE>
<TEXT>

     ABD Hazine Bakanlığı, IMF destekli uyguladığı program ve aldığı önlemlerin, Türkiye'nin rekabetçi yapısını güçlendireceğini bildirdi. 
     ABD Hazine Bakanlığı tarafından hazırlanarak, kısa bir süre önce Kongre'ye sunulan raporda, IMF'nin benimsemesi gereken bazı öneriler ile IMF'ye üye ülkelerdeki ekonomik gelişmeler anlatıldı. 
     Raporda, ABD yönetiminin, IMF ile varılan anlaşma sonucu Türkiye'de uygulanmakta olan programı, Fon Yönetimi ve IMF yetkilileriyle yapılan çalışmalarda, güçlü şekilde desteklediği ve destekleyeceği kaydedildi. 
     Türkiye'nin uyguladığı programın, ekonomide yeniden yapılanma ve mali şeffaflığı amaçladığı belirtilirken, programın, kamu bankalarından doğrudan kredi ve sübvansiyon yolunu azaltmayı amaçladığı kaydedildi. 
     Raporda, Türkiye'nin, kota ve sübvansiyonları indirerek, tarım sektöründeki çarpıklığı azaltıcı çok ciddi bir tarım reformunu gerçekleştirmeyi planladığı ifade edildi. 
     Hazine Bakanlığı raporunda, Türkiye'nin, özelleştirmede önemli bir gelişme kayedttiği ve bu sürece hız vererek, mali dengeyi güçlendirecek ve ekonomideki etkinliği arttıracak yasal önlemleri de aldığı vurgulandı. 
     Raporda, Türkiye'nin, Mayıs ayında, Mali yardım miktarını arttıran yeni IMF anlaşmasının, ABD yönetiminin yüksek düzeydeki girişimleri ve Türkiye'nin geniş kapsamlı ekonomik reformlarının bir sonucu olduğu anlatıldı. 
     Hazine Bakanlığı raporunda, IMF'nin, kara paranın aklanması, yolsuzluklarla mücadele, şeffaflık, etkin kamu yönetimi, krizlerin önceden önlenmesi gibi konulara öncelik vermesinin destekleneceği belirtilirken, IMF destekli program uygulayan ülkelerin, IMF'nin şartlarına uymaması ya da ekonomik programa ara vermesi durumunda, IMF'nin, şartlar düzelinceye kadar bu gibi ülkelere kredi vermemesi önerildi. 
     IMF'nin en büyük hissedarı olan ABD yönetimi, her yıl Kongre'ye sunduğu raporda, IMF diğer uluslararası finansal kuruluşlara öneriler getiriyor. 
     Daha önce ABD Kongresi'nde, IMF'nin etkinliğini araştırmak için kurulan ve bu konuda eleştiriler getiren Allan H.Meltzer başkanlığındaki komisyon da, IMF'nin kredi verme koşullarını daha etkin hale getirmesi gerektiğini vurgulamıştı. 
     






</TEXT>
</DOC>
