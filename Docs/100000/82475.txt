<DOC>
<DOCNO> 82475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur24.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Bizle siyasette rekabet edemeyenlerin iftiraları" 
</HEADLINE>
<TEXT>

     AK Parti Genel Başkanı Recep Tayyip Erdoğan, hakkındaki iddialarla ilgili olarak, ''Bunların hepsi mesnedi olmayan, tamamıyla iftira ve isnat. Tabii bunları kabul etmek mümkün değil'' dedi. 
     İstanbul Adliyesi'nden ayrılırken basın mensuplarının sorularını yanıtlayan Erdoğan, Yargıtay Cumhuriyet Başsavcılığı'nın İstanbul Başsavcılığı'na gönderdiği İstanbul Büyükşehir Belediyesi ve bağlı kuruluşlarıyla ilgili dosya kapsamında ifade verdiğini söyledi. 
     Erdoğan, ''Danıştay 2. Dairesi'nde reddedilen malum dosya ile ilgili bir davet vaki oldu. Ben de davete icabet ederek konuyla ilgili düşüncelerimi kendilerine söyledim'' diye konuştu. 
     ''Hakkınızdaki iddiaları nasıl değerlendiriyorsunuz '' şeklindeki soru üzerine Erdoğan, Danıştay 2. Dairesi'nin konuyla ilgili kararını verdiğini hatırlatarak, şunları kaydetti 
     ''Bunların hepsi mesnedi olmayan, tamamıyla iftira ve isnat. Tabii bunları kabul etmek mümkün değil. Bunlar benim 4.5 yıllık Belediye Başkanlığı dönemimde aslı astarı olmayan iftiralardır. Kaldı ki o dönemde, İstanbul Büyükşehir Belediyesi'nin her yılının muntazaman teftişleri yapılırdı. Dönemimde herhangi bir şikayet olmadığı halde, ayrıldıktan 2-2.5 sene sonra, AK Parti Genel Başkanı olarak bizle siyasette rekabet edemeyenlerin ortaya attıkları çirkin iftiralardır ve çelmeleme olaylarıdır.'' AK Parti Genel Başkanı Erdoğan, konunun yargı sürecinde olduğunu ifade ederek, daha fazla açıklama yapamayacağını sözlerine ekledi. 
     Basın mensuplarına teşekkür edip ''iyi akşamlar'' dileyen Erdoğan, avukatı Hayati Yazıcı ve korumalarıyla adliye binasından ayrıldı. 
     





</TEXT>
</DOC>
