<DOC>
<DOCNO> 75051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/yasam/yas13.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Hırsıza yanlış tahliye 
     BURSA DHA 

     Bursa’da 24 ayrı hırsızlık olayının faili olarak yargılanan ve sabıkası bulunan Rafet Yardımcı 27 , yanlışlıkla cezaevinden tahliye edildi. Son duruşmasında tahliye istemi kabul edilmeyen Rafet Yardımcı için hazırlanan tutanak cezaevi idaresine fakslandı. Ancak silik olan faksı okumakta güçlük çeken cezaevi görevlileri, savcılık kalemini arayarak sanık Rafet Yardımcı’nın tahliye edilip edilmediğini sordu. Telefon açan görevliye sanığın "tahliye edildiği" söylenince, Yardımcı salıverildi. 7 kişi hakkında soruşturma başlatıldı. Yardımcı bulunamadı. 
     
     Lisede kanlı düello 
     BAYAT DHA 

     Afyon’un Bayat ilçesinde liseli iki öğrencinin küfür kavgasında kan döküldü. Öğrencilerden 15 yaşındaki H.İ.B., okulun arka bahçesine düelloya çağırdığı Ercan Ertekin’i bıçakla yaraladı. Öğrencilerin kanlı kavgası dün Bayat Lisesi’nde yaşandı. Sınıfta küfür yüzünden Ercan Ertekin ile tartışan 15 yaşındaki H.İ.B okulun arka bahçesinde düello teklifinde bulundu. Düelloya her iki tarafın sopalı arkadaşları da katıldı. Kavga sırasında H.İ.B, yanında getirdiği bıçakla Ertekin’i ağır yaraladı. Çıkan arbedede 8 liseli genç sopalarla birbirine girdi. Okula gelen polisin yaralı olarak bulduğu Ertekin hastaneye kaldırıldı. Okuldan kaçan H.İ.B. polisce yakalandı. 
     
     Çaylarını içti, sonra bıçak çekti 
     İSTANBUL Milliyet 

     Levent’te, Büyükdere Caddesi Akçam Sokak’ta bulunan McDonald’s’a dün saat 00.30 sıralarında gelen kimliği belirsiz kişi, kapattıkları restoranda temizlik yapan personele üşüdüğünü söyleyerek içeri girdi. Çay ikram edilen kişi, bir süre oturduktan sonra bıçağını çekti ve içeride bulunan sekiz görevlinin üzerinde bulunan yaklaşık 1.5 milyar lirayı alarak kayıplara karıştı. 
     
     



 YAŞAM 




















</TEXT>
</DOC>
