<DOC>
<DOCNO> 93801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/siyaset/siy01.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’li Hasan Ekinci’den ilginç çağrı 
</HEADLINE>
<TEXT>
Başbakan’a asker bir şey söylesin... 
Resmi kurumların sustuğunu söyleyen Ekinci, Ecevit’ten vasiyetini yazmasını istedi 
     ANKARA Milliyet 

     DYP Genel Başkan Vekili Hasan Ekinci, Başbakan Bülent Ecevit’in sağlık sorunları nedeniyle görevi bırakması konusunda, Cumhurbaşkanı Ahmet Necdet Sezer, Milli Güvenlik Kurulu MGK ve Türk Silahlı Kuvvetleri’ne TSK görüşlerini ortaya koyma çağrısında bulundu. 
     Ekinci, dün düzenlediği basın toplantısında, sivil toplum örgütlerini kastederek, "Bütün silahsız kuvvetlerin" Başbakan’ın çekilmesini istediğini ancak demokratik olarak nitelendirdiği resmi kurumların sustuğunu söyledi. 
     Ekinci, Refahyol dönemindeki tavırları anımsatarak şöyle konuştu 
     "Bugün Türkiye’nin bir numaralı meselesi Başbakan ve konumudur. Bir numaralı mesele Türkiye’de ne zaman ortaya çıksa, MGK, Cumhurbaşkanı, Silahlı Kuvvetlerimiz elbetteki demokratik kurum olarak bir şeyler söylerdi. Millet buna alışmıştır. Çünkü bunlar da demokratik kurumlardır ve söyleyecekleri olmalıdır." Ekinci, Sezer’i de Ecevit’in sağlık raporunu kamuoyunun önüne koymaması nedeniyle eleştirerek şöyle devam etti 
     "Sayın Cumhurbaşkanı bugüne kadar geciktirdiği raporu kamuoyunun önüne koymalıdır ve Milli Güvenlik Kurulu da, Cumhurbaşkanımız da Başbakan’a ve Bakanlar Kurulu’na tavsiyede bulunmalıdır. Bunu yapmamakla Cumhurbaşkanı görevini yerine getirmiyor. Ne zaman Ecevit’in basireti bağlansa, siyasi inadı öne çıksa ülke bundan zarar görmektedir. Direnmesi ara rejime davetiye çıkarmaktadır. 12 Mart’ın, 12 Eylül’ün de müsebbibi Ecevit’tir. Karaoğlan efsanesi mum gibi eridi. Ecevit’in vasiyetini yazma dönemi geldi." 
     



 SİYASET 















</TEXT>
</DOC>
