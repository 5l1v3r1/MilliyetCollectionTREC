<DOC>
<DOCNO> 85234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun12.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de Bush'a karşı 4 ayrı gösteri yapılacak 
</HEADLINE>
<TEXT>

     Berlin polisi, yarın akşam kente gelecek olan ABD Başkanı George Bush'un ziyaretiyle ilgili olarak güvenlik önlemleri alma hazırlıklarını sürdürüyor. 
     Berlin polisi, ziyaret boyunca yaklaşık 10 bin polisin görev yapacağını hatırlatarak, bugün yapılacak 4 ayrı gösteri öncesinde, ABD'nin dış politikasını eleştiren slogan yazılı pankartı bir binadan sarkıtmak isteyen 3 globalleşme karşıtının gözaltına alındığını belirtti. 
     Başkent Berlin'de bugün Birlik 90 Yeşiller Partisi, Demokratik Sosyalizm Partisi PDS ve ''Barış Ekseni'' adlı dernek, ABD'nin ''savaş politikasını'' protesto etmek için gösteriler düzenleyecek. 
     Hıristiyan Demokrat Birlik Partisi CDU ise ''Checkpoint Charlie'' adlı eski kontrol noktasının bulunduğu yerde ABD yanlısı bir gösteri yapacak. 
     Dışişleri Bakanı Joschka Fischer, bugün Deutschlandfunk adlı radyoya yaptığı açıklamada, gösterileri anlayışla karşıladığını belirtti. 
     Amerikan yönetiminin politikasının tartışmalara yol açtığına işaret eden Fischer, ''Ancak ABD, diğer yandan 21. yüzyıldaki barış ve istikrarın en önemli sütunlarından birini oluşturuyor'' dedi. 
     Amerikalılarla Avrupalılar arasında Ortadoğu sorunu ve terörizme karşı mücadele konularındaki bazı farklı görüşlerin ''Atlantik ötesi bir uçuruma dönüşmemesi gerektiğini'' söyleyen Fischer, ''Bu nedenle İsrail'e yönelik tutumumuz da tek taraflı olmamalı, geçmişteki sorumluluğumuza da dayanmalı'' diye konuştu. 
     Birlik 90 Yeşiller Partisi Eşbaşkanı Claudia Roth da Bush'u ağırlamaktan memnun olacaklarını ifade ederek, ''Ancak bizim görüşümüze göre, ayakkabının neresinin sıktığını söylemek de doğru olacaktır'' dedi. 
     Roth, InfoRadio Berlin-Brandenburg'a yaptığı açıklamada, planlanan gösterilerin ''Amerikan karşıtı'' gösteriler olarak değil, ''uluslararası eleştirel dayanışma'' olarak algılanması gerektiğini söyledi. 
     Bush, yarın akşam Berlin'e gelecek, 23 Mayıs Perşembe günü Almanya Cumhurbaşkanı Johannes Rau, Başbakan Gerhard Schröder ile görüşerek federal mecliste konuşma yapacak. 
     Bush, aynı gün TSİ 17.00'de Berlin'den Moskova'ya gidecek. 
     





</TEXT>
</DOC>
