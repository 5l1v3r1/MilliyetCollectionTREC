<DOC>
<DOCNO> 51305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/soneko17.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "KDV indiriminin bir aylık olması inandırıcı değil" 
</HEADLINE>
<TEXT>

     9. Cumhurbaşkanı Süleyman Demirel, Türkiye'de bugün seçimin siyasi bir mesele olmadığını belirterek, ''Türkiye'de bugün seçim, bunalımın çaresi'' dedi. 
     Demirel, katıldığı 4. Avrasya Ekonomi Zirvesi'nde verilen arada basın mensuplarının sorularını yanıtladı. Süleyman Demirel, Kuzey Irak'ın ilhak edilmesine ilişkin ortada bazı senaryoların dolaştığının hatırlatılarak, bu konudaki düşüncelerinin sorulması üzerine, Türkiye Cumhuriyeti devletinin Birleşmiş Milletler'e dahil ve 78 yıldır barışı koruyan bir ülke olduğunu söyledi. Demirel, ''Ne kimsenin toprağında gözü vardır. Ne de kendi topraklarından bir çakıl taşını kimseye verir. Maceracı hiç olmamıştır, bundan sonra da olmayacaktır'' diye konuştu. 
     Bir basın mensubunun ''Bir seçim olursa siz seçimin neresinde olursunuz '' şeklindeki sorusu üzerine Demirel, ''Evvela bir seçim olsun bakalım. Başka bir çözüm buluyorsanız birisi söylesin'' dedi. 
     Demirel, milletlerin hayatında sonun olmadığını ve karşılaştıkları sorunların çaresinin her zaman bulunduğunu dile getirerek, ''Milletler çaresiz değildir. Eğer ülke bugünkü sıkıntılarından çok bunalmışsa o zaman çareyi arayacaktır. Şimdi çare halkın hür iradesine gitmektir. 
     Her zaman çare odur. Bu hale düşmüşler ki bugün de çare odur'' şeklinde konuştu. 
     Süleyman Demirel, konuşmasını şöyle sürdürdü 
     ''Türkiye'de bugün seçim siyasi bir mesele değil, Türkiye'de bugün seçim bunalımın çaresi. Efendim biz gitmeyiz, gitmeyiniz dediğiniz zaman, bunalımı kaldırın. Bunalımı kaldıramazsanız, hem seçime gitmiyorsunuz, hem bunalıma çare bulamıyorsunuz. Halkın bunalım altında inim inim inlemesini seyrediyorsunuz, bunun mantığı var mı '' Siyasette yeni yüz arayışlarına iyi baktığını belirten Demirel, bir basın mensubunun, ''Zirvedeki konuşmanızda Kral Simeon örneğini verdiniz. Kral 50 yıl sonra başa geçerek halkına hizmet verdi, siz de tekrar gelip...'' demesi üzerine, şunları söyledi 
     ''6 yaşında tahtından indirilmiş bir adamın 59 sene sonra oraya gelmesi bir tarihi olay. Ben kral değilim canım. Mukayese edilemez o. 
     Çok önemli bir hadisedir söylediğim.'' Siyasi Partiler Yasası ve Seçim Yasası'nın değişmesine de iyi baktığını belirten Demirel, Doğru Yol Partisi ile görüşmesinin olmadığını, Tansu Çiller ile görüşmeleri olduğunu anlattı. Demirel, ''Tansu Hanım ile konuştuğum zaman bu yeni parti konuşması şeklinde değil. Ben açık bir kapıyım. Sonra bu kadar sene de devlete hizmetim var. Ülke sorunlarıyla meşgulüm. Siyasetle, yani günlük siyasetle meşgül değilim'' dedi. 
     Bir basın mensubunun ''Partiye davet edildiniz mi '' sorusuna ''Hayır'' yanıtını veren Demirel, ''Öyle mi görünüyor, ben açık mı görünüyorum '' diye konuştu. 
     KDV'deki indirime ilişkin bir soru üzerine de Demirel, bunun ilaçta da olması gerektiğini savunarak, ''Eğer piyasalar hareket getirirse devam ettirirler. Piyasaya hareket getirmezse ne yapacaklarını düşünürler, iki aylık olması inandırıcı olmamış, yanlıştır'' dedi. 
     KDV indiriminin biraz daha uzaması gerektiğini belirten Demirel, ''Hiç olmazsa bir yıllık yapsalardı, halk güvenirdi yani. Halkın koşmasını istiyorsan, halk zaten koşuyor, para sarfetmek istemiyor'' diye konuştu. 
     Bir basın mensubunun Köy Hizmetleri'nin kapatılarak bundan tasarruf sağlanmasının doğru olup olmadığını sorması üzerine de Demirel, köye yönelmiş hizmetleri ortadan kaldırmanın hiçbir zaman doğru bir tasarruf olduğuna inanmadığını ifade etti. 
     Demirel, şunları söyledi 
     ''Hala yüzde 44'ü köylü olan bir ülkede bir taraftan gelir dağılımının bozukluğundan, yoksulluktan, fukaralıktan bahsederseniz, bir taraftan şehirlere göçten şikayet ederseniz, bir taraftan da toprakta yaşayan insana götürülecek hizmeti esirgerseniz, böyle birşey olmaz.'' Süleyman Demirel, basın mensuplarına her meselede sosyal patlama aramamaları gerektiğini de söyleyerek, ''Sosyal patlama olmadan da tüm ülkede sosyal ızdıraplar olur'' dedi. 
     






</TEXT>
</DOC>
