<DOC>
<DOCNO> 56487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sonspo08.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Üstel'den ilginç yorum "Bazı oyuncular dinlendirilmeli..." 
</HEADLINE>
<TEXT>

     Galatasaray Kulübü Basın Sözcüsü Aziz Üstel, Ankaragücü'ne 2-1 yenilerek zirve yarışında önemli bir fırsatı kaçırdıklarını söyledi. 
     Alınan bu mağlubiyetin hiçbir şeyin sonu olmadığını kaydeden Üstel, ''Ankaragücü'nü yenebilseydik, Fenerbahçe ile 7, Beşiktaşla 8 puan farkı açacaktık. Ciddi bir avantajı kaçırdık'' diye konuştu. 
     Ankaragücü'nün haklı bir galibiyet aldığını ve rakiplerini kutladıklarını kaydeden Üstel, ''Biz iyi oynamadık, mazeret aramanın anlamı yok'' dedi. 
     Aziz Üstel, takımda bazı oyuncuların artık dinlendirilme zamanlarının geldiğine inandığını ifade etti. 
     Bunun kendisinin fikri olduğunu söyleyen Üstel, sözlerini şöyle sürdürdü 
     ''Biz teknik direktörün işlerine karışmayız. Ancak, bana göre bazı oyuncuların dinlendirilme zamanları geldi. Madden ve manenen çok yoruldular.'' Üstel, takımda bazı önlemler almayı düşünmediklerini de dile getirirken, Lucescu'nun bir öneri getirmesi halinde değerlendirme yapabileceklerini vurguladı. 
     
     'Top bizi sevmedi' 
     Ankagücü maçında alınan yenilgi için mazeret üretmenin anlamı bulunmadığını kaydeden Üstel, ''Ancak top bizi sevmedi'' dedi. 
     Ümit Karan'ın yüzde yüz 3 gol pozisyonundan yararlanamadığını anlatan Aziz Üstel, ''Bu pozisyonlara şanssızlık mı desem, becereriksizlik mi desem bilmiyorum. Ancak, topun bizi sevmediği de bir gerçek. Fenerbahçe'de Trabzonspor maçında aynı şanssızlıkları yaşadı'' diye konuştu. 
     Üstel, maçın hakeminin iyi bir yönetim gösterdiğini söyleyerek, ilk golde ofsayt olup olmadığını televizyondan da göremediğini, ancak hakemin Emre ve Hakan Keleş'e çıkardığı kırmızı kartlarda doğru kararlar verdiğini vurguladı. 
     Lucescu, hakkında yapılan eleştirilere de kulak asmamak gerektiğini söyleyen Aziz Üstel, ''Bizde bir hafta yerlere göklere koyamadıkları teknik adamları, bir hafta sonra yerin dibine batırırlar. Bu nedenle böyle eleştirilere fazla kulak asmamak lazım'' diyerek sözlerini tamamladı. 
     






</TEXT>
</DOC>
