<DOC>
<DOCNO> 92704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur17.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Kopenhag Kriterleri'nin hepsini kucaklamak zorundayız" 
</HEADLINE>
<TEXT>

     DYP Genel Başkanı Tansu Çiller, Türkiye Avrupa Birliği üyeliğine girecekse Kopenhag Kriterlerinin tümünü yerine getirmesi gerektiğini söyledi. 
     Türkiye Ekonomik ve Sosyal Etütler Vakfı TESEV tarafından Boğaziçi Üniversitesi'ne yaptırılan ''Türk Halkının Avrupa Üyeliğine Bakışı'' konulu kamuoyu araştırmasının sonuçları Sheraton Otel'de düzenlenen toplantıda açıklandı. 
     DYP Genel Başkanı Çiller, araştırma sonuçlarını değerlendirdiği konuşmasında, sonuçların Türk halkının AB üyeliğini istediğini, ancak, buna giden yolda neler yapılması gerektiğini bilmediğini ortaya koyduğunu belirtti. Halkın Kopenhag Kriterlerinin ne olduğunu bilmediğini de ifade eden Çiller, siyasetin bunları kamuoyuna anlatamadığını kaydetti. Çiller, bu konularda kamuoyunun aldatılmaması gerektiğini belirterek, siyasetin kamuoyunun arkasından değil, önünden gitmesi gerektiğini söyledi. 
     Türkiye'nin AB üyeliği konusunda geçmişte önemli fırsatları harcadığını ileri süren Çiller, bu konuda en önemli aşama olan Gümrükbirliği Anlaşmasının iktidarları döneminde yapıldığını hatırlattı. Türkiye'nin o dönemde ekonomik açıdan AB üyeliğinin kıstaslarına daha fazla sahip olduğunu belirten Çiller, aradan geçen süre içinde Türkiye'nin irtifa kaybına uğradığını kaydetti. Bu gelişmenin Avrupa Birliği üyelerinin Türkiye hakkındaki ekonomik açıdan korkularını uyardığını vurgulayan Çiller, Kopenhag Kriterlerinin de bir bölümünün halen yerine getirilemediğini söyledi. 
     Sadece ölüm cezasının kalkması ile AB üyeliğinin gerçekleşmesinin mümkün olmadığını, bunun AB resmi ağızları tarafından kendisine iletildiğini kaydeden Çiller, ''Türkiye AB'ye girecekse Kopenhag Kriterlerinin tümünü kucaklamak mecburiyetindedir'' dedi. Ancak iktidarın böyle bir açılıma sahip olmadığını öne süren Çiller, bu yüzden rejimin işleyişine ters olmasına karşı yayın ve anadili konularında önerilerde bulunduklarını söyledi. Çiller, araştırmanın hassasiyetlere rağmen milletin ölüm cezasının kaldırılması konusuna bile şartlı olarak hazır olduğunu ortaya koyduğunu, kendilerinin de aynı görüşü savunduklarını bildirdi. 
     Uzunca bir süre yapılan terör mücadele nedeniyle millet gibi DYP'nin de teröristbaşı Öcalan ile ilgili hassasiyetinin devam ettiğini belirten Çiller, ''Bütünün içinde bunu da ele alalım. Bununla beraber bütün Kopenhag Kriterlerini ele alalım'' diye konuştu. Gelinen noktada hükümetin kendi içinde bölünmüş olduğunu iddia eden Çiller, oysa bu dönemde A Milli Futbol Takımının başarısının yarattığı sinerji ile pek çok işin başarılabileceğini söyledi. Ancak, iktidar ortaklarının hükümeti AB'ye tercih ettiğini, buna gerekçe olarak da ekonomik programı gösterdiklerini iddia eden Çiller, ''Bundan sonra AB konusunda muhalefeti işaret etmek mümkün değil. Muhalefet boşluğu doldurmaya hazırken bunu alamayacak hükümet aslında kabul edilmesi lazım ki AB'nin önünde en büyük engeldir'' dedi. 
     Çiller, TBMM'nin tatil edilmesini de eleştirerek, bugünlerde Meclis'in çalışıyor ve uyum yasalarını çıkarıyor olması gerektiğini sözlerine ekledi. 
     





</TEXT>
</DOC>
