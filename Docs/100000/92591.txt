<DOC>
<DOCNO> 92591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/yazar/akyol.html </URL>
<DATE> 2002/06/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
En kötüsü, kararsızlık 
</HEADLINE>
<TEXT>

     ECEVİT’İN parti grubuna gelmesi, Çankaya’ya çıkması elbette sevindirici. Siyasi belirsizlik korkusu içinde olan piyasalar da bunu sevinçle karşılamışlardı. 
     Ama Ecevit "erken seçim ufukta göründü" deyince, piyasalar birdenbire tersine döndü 
     Ecevit’in hastalığından korkarken şimdi bir de "erken seçim" korkusu 
     Hemen ANAP’lı Çalışma Bakanı Yaşar Okuyan’la MHP’li Genel Başkan Başdanışmanı Meral Akşener’in görüşünü sordum. 
     İkisi de neredeyse aynı şeyi söylediler 
     - Ecevit bu sözleri, derlenip toparlanın diye partisine dönük olarak söylemiştir... Yoksa Meclis’te erken seçim isteyen parti de yok, erken seçim de yok... 
     Ve, Ecevit’in kendisi de evine dönerken "erken seçim yok, erken seçim isteyen de yok" dedi, partisini 2004’teki seçimlere hazırlamayı amaçladığını belirtti. 
     Piyasalar biraz sakinleşti. 
     
     İKİ saat içinde piyasadaki bu dalgalanmalar, ne kadar kırılgan dengeler üzerinde durduğumuzu gösteriyor. 
     Sebep sadece Ecevit’in sağlığı değil... Hatta daha da kaygı verici olan, AB konusunda hükümette ortaya çıkan derin görüş ayrılığıdır. 
     Türkiye bir "karar alamama", bir "kararsızlık" manzarası veriyor. 
     Türkiye AB’ye girmek için de, AB’ye karşı durmak için de "kararlı" olmak zorundadır. 
     Kıbrıs’ta çözüme varmak için de, çözümsüzlüğün sonuçlarına göğüs germek için de Türkiye "kararlı" olmak zorundadır. 
     Tekrar kritik ve kaygı verici bir aşamaya girmiş olan ekonomide programı sürdürmek ve büyümeye geçebilmek için Türkiye, çok, hem de çook "kararlı" olmak zorundadır. 
     Halbuki Türkiye karar alamıyor, aldığı kararları etkin biçimde uygulayamıyor. 
     Sebep Ecevit’in hastalığından çok, siyasetteki parçalanmadır. 
     Geçmiş koalisyonlar da ciddi kararlar alamadığı için bu hale gelmedik mi 
     
     AVRUPA Birliği meselesi en kritik aşamada... Hem takvim bakımından zaman daralıyor... Hem mesele Türkiye’nin ekonomisiyle olduğu kadar temel siyasi değerlerimizle de ilgili... 
     Bugün TESEV’in önemli bir kamuoyu araştırması açıklanıyor. Toplantıya bazı parti liderleri de katılacak. 
     Ali Çarkoğlu ve arkadaşlarının yaptığı "Türk Halkının Avrupa Birliği Üyeliğine Bakışı" adlı bu araştırmaya göre halkımızın yüzde 70’i AB üyeliğini istiyor, bunun kendi hayatını iyileştireceğini düşünüyor. Yüzde 30 ise karşı çıkıyor. 
     Ama idam ve anadil konularında görüşler dağılıyor, bir görüş etrafında "çoğunluk" oluşmuyor. 
     Görüşler milliyetçilik, dindarlık, demokratlık ve etnik köken gibi faktörlere göre dağılıyor. Yarın bu konudaki verileri aktaracağım. 
     Hülasa Türkiye en kararlı olmak zorundayken, "kararsız" bir görüntü veriyor. 
     Köklü çözüm elbette siyasi sistem reformudur. Ama şu dar geçitte partiler tatil aylarında komisyon çalışması yaparak uzlaşmaya varılmış yasa teklifleri hazırlamalı, en geç eylülde "ağırlaştırılmış müebbed hapis" cezası ile anadil düzenlemeleri yasalaştırılmalıdır. 
     Aksi halde bu dar geçit’teki kararsızlığımızın faturası çok daha ağır olur. 
     
     







En kötüsü, kararsızlık 


İSO da, Ankara'ya başkaldırıyor 


Ecevit’e mesaj 


Uzlaşma... 


İlle de dibe mi vurmak lazım 


Bilmek hakkı 


Yabancı kolejlerin geleceği 


Antepliyim ezelden, geçemem güzelden 


Lütfen beni yanlış anlamayın sayın Başbakan 


İlginç bir şirket öyküsü 


Serçe kartalla uçmaya kalkarsa... 


Seçim gözüktü 


Trilyon kazanan millilerimizin çocuklarına burs 


Mahsuscuktan hayat istasyonları 


Asgari ücret işçi için az’ işveren için çok’ 


</TEXT>
</DOC>
