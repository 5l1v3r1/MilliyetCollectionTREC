<DOC>
<DOCNO> 59056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yazar/bila.html </URL>
<DATE> 2001/12/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
16.2 milyar dolarlık gezi 
</HEADLINE>
<TEXT>

     Önceki gün toplanan liderler zirvesinde 15 Ocak'a kadar Meclis'ten geçirilecek yasa paketi üzerinde uzlaşma sağlandı. 
     Bu paketin ve 15 Ocak tarihinin Başbakan Ecevit'in 16 Ocak'ta ABD Başkanı Bush'la yapacağı görüşmeyle yakından ilgili olduğunu söyleyebiliriz. 
     Zirve toplantısına sunulan ve söz konusu paketi içeren dosyanın bazı maddelerine şöyle özel bir not düşülmüş 
     "Başbakan'ın ABD'ye yapacağı ziyaret için önemlidir." 
     Bu not örneğin Endüstri Bölgeleri Yasa Tasarısı'nda, Devlet İhale Yasası'nda ve bazı diğer yasa tasarılarında var. 
     Paketin tümüne birlikte bakıldığında, IMF'nin daha önce ifade ettiği toplam 16.2 milyar dolarlık kredinin kesinleştirilmesine dönük olduğu söylenebilir. 
     Anlaşılan o ki, Başbakan Ecevit, bu paketi Meclis'ten geçirip Washington'a öyle gitmek istiyor. 
     Başbakanlık'taki hava o ki, eğer Ecevit, bu paketi yasalaştırarak giderse IMF, ifade ettiği 16.2 milyar doların, 9.5 milyar dolarını hemen serbest bırakacak. Beklenti bu yönde. 
     Bu beklentinin nedeni ise IMF'ye verilen 21 kalem taahhüt paketi. Bu paket içinde önemli yer tutan yasalar 15 Ocak'a kadar çıkarılacak. Bunlar, Tütün Yasası, Kamu İhale Yasası, İhale Usulü Yasası, Endüstri Bölgeleri Yasası ve Bankalar Yasası. 
     Bu paketin dışında yine Ecevit'in elini rahatlatacak ve güçlendirecek iki önemli düzenleme daha var. Bu düzenlemeler terörle mücadele konusunda. Bakanlar Kurulu'nda imzaya açılan yasa tasarısı Terörle Mücadele Yasası'nda değişiklik öngörüyor. Bu değişiklikle uluslararası terörle mücadele konusu, Terörle Mücadele Yasası'na taşınıyor. ABD'nin desteklediği ve talep ettiği yönde uluslararası terörle mücadeleyi kolaylaştırmak için güvenlik ve adli makamlara yetki verilecek. Bu düzenlemeyi desteklemek amacıyla Türk Parasının Kıymetini Koruma Yasası ile ilgili 32 sayılı kararda da değişiklik yapılacak. Bu değişiklikle de teröristler ve terör örgütleriyle ilgisi saptanan kişi ve kuruluşların mallarına el konulması ve para hareketlerinin izlenmesi kolaylaşacak. 
     Bu gereksinmenin son olarak ABD'nin Usame bin Ladin'le ilgisi olduğu kuşkusuyla Türkiye'ye verdiği listelerin izlenmesi sırasında doğduğu belirtiliyor. 
     Ecevit'in ekonomi dosyasında yer alacak önemli diğer konu da ABD ile ticaret olacak. ABD'nin Avrupa Birliği ülkelerine uyguladığı gümrük muafiyetinin Türk mallarına da uygulanması ve kotaların kaldırılması talebi, ekonomi dosyasının diğer önemli yönünü oluşturuyor. 
     Koalisyon liderleri, önceki günkü zirvede Ecevit'in bu paketle ABD'ye gitmesi ve bu amaçla Meclis'in 15 Ocak'a kadar paketi yasalaştırması konusunda görüş birliğine varmış durumdalar. Ecevit'in ziyaretinden bekledikleri ise öncelikle 9.5 milyar doların serbest bırakılmasının sağlanması... 
     
     







Fikir suçu 


Marmaris’e veda 


16.2 milyar dolarlık gezi 


11 Eylül rüzgarında Türkiye'nin Avrupa yolu... 


Arjantinleşmemek 


Ulusal buluş yarışması 


Ça ça yerine tango 


"Aşka Davet" hem de bugün 


AB için tam hız... 


Kur bir Vakıf, bak keyfine.. 


Buyurun tartışmaya 


Türk ekonomisi nasıl battı, kim batırdı 


Romantik ve hasbi Fenerbahçelilik... 


Batan bankaların denetçileri kim 


Suyun çocukları Sudan Kalp şiiri 





Vergi iadesi kalkarsa vergi kaçağı daha çok artar 





</TEXT>
</DOC>
