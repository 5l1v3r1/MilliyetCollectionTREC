<DOC>
<DOCNO> 85726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo08.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin umudu Şampiyonlar Ligi... 
</HEADLINE>
<TEXT>

     Kongre üyelerinden, önümüzdeki günlerde yapılacak olağanüstü genel kurul toplantısında onay alınması halinde şirketleşerek halka arzı gerçekleştirecek olan Fenerbahçe Kulübü için Avrupa Şampiyonlar Ligi'nde elde edilecek başarı büyük önem taşıyor. 
     Kulüp yönetim kurulunun, dün akşam Çırağan Kempinski Oteli'nde düzenlediği şirketleşme tanıtım kokteylinde, üyelerine dağıttığı bilgilendirme broşürlerinde, Avrupa Şampiyonlar Ligi'nde elde edilecek başarı, ana hedef olarak gösterildi. 
     Sarı-lacivertli kulübün stratejileri ve Fenerbahçe Sportif Hizmetler A.Ş'nin halka arzı ile ilgili genel bilgiler verilen broşürde, Fenerbahçe'yi ''Dünya takımı'' haline getirmek için belirlenen stratejiler şu şekilde yer aldı 
     ''Kuruluşundan bugüne Türkiye Ligi'nde gösterdiği başarılı performansın artarak devam etmesi ve kazanılacak şampiyonluklarla tüm dünyanın büyük bir dikkatle izlediği uluslararası bir organizasyon olan Şampiyonlar Ligi'ne katılarak başarılı olması Fenerbahçe'nin ana hedefidir. Şampiyonlar Ligi'nde yakalanacak başarı Fenerbahçe markasının uluslararası alanda tanınırlığını artıracak ve bu da direkt olarak özellikle sponsorluk ve markalı ürün satışı gibi gelirlerinin artmasını sağlayacaktır. 
     Fenerbahçe, tarihi boyunca aldığı sayısız kupalarla Türkiye'de taraftar sayısı açısından rakiplerine karşı olan üstünlüğünü daha da ileri boyutlara taşımak ve taraftar bazını artırarak Fenerbahçe markalı ürünlerin satışını maksimize etmeyi önemli bir strateji olarak belirlemiştir.'' 
     
     STAT GELİRLERİ 
     Stat gelirlerinin sürekli artması için gerek yurtdışı ve gerekse yurtiçinde, sportif alanlarda elde edilecek başarıların önemli pay sahibi olacağı da belirtildi. 
     Bu konuyla ilgili görüşler şu şekilde ifade edildi 
     ''Gerek yurtiçi, gerekse yurtdışında yakalanacak başarılı sportif performansla, yeniden inşasına halen devam edilen ve Fenerbahçe'nin rakiplerine karşı önemli bir avantajı olan Şükrü Saracoğlu Stadyumu'nun gelirlerinin üst düzeye çıkarılması planlanmaktadır. Stadyum gelirinin sürekli artması amacıyla yurtdışı ve yurtiçinde başarılı bir sportif performans sergilenmesi Fenerbahçe'nin ana hedeflerindendir. 
     Fenerbahçe Kulübü Yönetim Kurulu'nun amacı 2 yılda bir gerçekleştirilen başkanlık ve yönetim kurulu seçimlerinden bağımsız olarak kulübe ait olan gelirlerin profesyonelce yönetilmesini sağlamak ve kulübün faaliyetlerine istikrarlı ve şeffaf bir yapı kazandırmaktır.'' 
     
     ÖN ELEME MAÇLARI 
     Birinci Süper Futbol Ligi'nde 2001-2002 sezonunu 2. sırada tamamlayarak, Avrupa Şampiyonlar Ligi'ne katılmaya hak kazanan, ancak ön eleme maçı oynayacak olan Fenerbahçe, şimdiye kadar ön elemelerde fire vermedi. 
     Sarı-lacivertli ekip, 1996-97 sezonunda mücadele ettiği Şampiyonlar Ligi'nde, 3. ön eleme turunda İsrail'in Maccabi Tel Aviv takımını deplasmanda 1-0 yenip, kendi sahasında rakibiyle 1-1 berabere kalarak tur atlamıştı. 
     Geçen sezon ise İskoçya şampiyonu Glasgow Rangers'la ön eleme turu oynayan Fenerbahçe, güçlü rakibine karşı deplasmanda elde ettiği 0-0 beraberliğe, kendi sahasında aldığı 2-1'lik galibiyeti ekleyerek Şampiyonlar Ligi'nde mücadele etmeye hak kazanmıştı. 
     
     ZORLU RAKİPLER BEKLİYOR 
     Geçen sezon Şampiyonlar Ligi'ni puan alamadan kapatarak hayal kırıklığı yaratan Fenerbahçe'de, yönetim kurulu başarı elde edebilecek bir takım kurmak için çalışmalarını sürdürüyor. 
     UEFA sıralamasında, son 5 yılda Avrupa kupalarında elde ettiği başarılara göre 19.362 puanı bulunan ve bu nedenle ön eleme turu oynayacak olan sarı-lacivertlilerin, eşleşebileceği takımlar arasında Almanya'dan FC Bayern Münih, İngiltere'den Manchester United ve Newcastle United, İtalya'dan FC Inter, AC Milan ve İspanya'dan FC Barcelona gibi ünlü ekipler yer de alıyor. 
     





</TEXT>
</DOC>
