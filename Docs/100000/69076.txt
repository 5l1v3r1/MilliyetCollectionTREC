<DOC>
<DOCNO> 69076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/guncel/gunz1.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Yahnici’den tarihi yemek’ 
     ANKARA Milliyet 

     MHP Genel Başkan Yardımcısı Şevket Bülent Yahnici, Avrupa Birliği Türkiye Temsilcisi Karen Fogg ve birlik üyesi ülkelerin Ankara’daki büyükelçileri için yemek vermesiyle ilgili olarak, "Yalnız MHP için değil Türkiye için de tarihi bir yemek oldu" dedi. Yahnici, Fogg’un e - mail mesajlarının yayınlanmasını ise "İçeriği çok önemli değil. Yazışmaların ortaya dökülmesi sorumsuzluk örneğidir" diye değerlendirdi. 
     Yahnici, geçen Çarşamba gecesi Fogg, AB Dönem Başkanı İspanya ile diğer AB üyesi ülkelerin Ankara büyükelçilerine evinde yemek verdi. Bayındırlık Bakanı Abdülkadir Akcan, MHP’li milletvekilleri, Devlet Bahçeli’nin dış politika danışmanı ve bürokratların katıldığı yemekte partinin Türkiye - AB ilişkilerine bakışı ele alındı. Yahnici, partisinin AB’ye karşı olmadığını söyledi. 
     Yahnici, NTV’nin bir sorusu üzerine "Toplantı Türkiye - AB açısından tarihi bir adımdır" dedi. 
     
     Bakan, şikeyi takip ediyor 
     ANTALYA DHA 

     Spordan Sorumlu Devlet Bakanı Fikret Ünlü, liglerde yaşanan şike konusunda gerekenin yapılacağını söyledi. Ünlü," Şike konusu yargıya intikal etti. Fakat olayın her aşamasını yakından takip ediyorum. Herşey sonuçlanınca gerekeni yapacağız. Antalyaspor’un taraf olduğunu biliyorum. Şike konusu doğru çıkarsa federasyonun ve bizim alacağımız kararlar olur. Çok vahim olay" diye konuştu. Ünlü, Ankara’da Çankaya Belediyesi ile jandarmayı karşı karşıya getiren yıkım olayı konusunda da Çankaya Belediyesi Başkanı Haydar Yılmaz’ı suçladı. Ünlü, "Yılmaz ile en az 10 kez konuşmuştuk" dedi. 
     
     Şike çetesine ek gözaltı 
     İSTANBUL Milliyet 

     Susurluk Davası" sanıklarından Ali Fevzi Bir ile bazı hakemler ve teknik direktörler arasında "şike çetesi oluşturulduğu" iddiasına ilişkin yürütülen soruşturmada gözaltına alınan 9 kişinin sorgusu için 4 gün ek süre alındı. İstanbul Organize Suçlar Şube Müdürlüğü’nde gözaltında tutulan Dilek Uzun ve kardeşi Derya Uzun ile Tuğba Demirtaş, Çiğdem Balıkçı, Tuncay Yasa, Pınar Korkut, Semiha Yılmaz, Leyla Karataş ve Habip Arslantürk’ün, sorgularının devam ettiği bildirildi. Zanlıların sorguları için Kadıköy Cumhuriyet Savcılığı’ndan 4 gün ek gözetim süresi alındığı öğrenildi. 
     
     Müfettişler Mersin’de 
     ALİ ŞEN Mersin DHA 

     İçel Valisi Akif Tığ’ın oğlu Atilla Tığ ile Emniyet Müdürü Turgay Pamuk’un oğlu Çağlar Pamuk’un otomobilleriyle girdikleri ters yönde polis tarafından durdurulmasıyla gelişen skandal, İçişleri Bakanlığı’nın emriyle jet hızıyla Mersin’e gelen müfettiş tarafından soruşturulmaya başlandı. İlk görüşmesini Vali Tığ’la yapan müfettiş, daha sonra, Emniyet Müdürlüğü’ne geçti. Çalışmaya başlayan müfettiş, haber merkezindeki bant kayıtlarını inceledi. Emniyet Müdürü Pamuk ile Başkomiser Mehmet Özgür ve polislerle de görüşmesi beklenen müfettişin çalışması hakkında herhangi bir açıklama yapılmadı. 
     



 GÜNCEL 



















</TEXT>
</DOC>
