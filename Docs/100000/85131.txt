<DOC>
<DOCNO> 85131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur26.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tülin Yıldırım'ın babası "Kızım 1,5 yıl o adama bakıcılık yaptı" 
</HEADLINE>
<TEXT>

     Balıkesir'in Edremit İlçesi'ne bağlı Akçay Beldesi'nde öldürülen Tülin Yıldırım'ın ailesi, cinayet zanlısı Şefik Yıldırım ve oğlu Aziz Yıldırım'a yönelik suçlamalarda bulundular. 
     Tülin Yıldırım'ın cenazesini almak üzere Edremit'e gelen maktulün babası Süleyman Sırma, ağabeyi Yaşar Sırma ve amcasının oğlu Yıldırım Sırma, çıkarıldığı mahkemede tutuklanan Şefik Yıldırım'a saldırı girişiminde bulundular. 
     Adliye çevresinde geniş güvenlik önlemleri alan polis ekiplerince engellenen Sırma ailesinin fertleri, Aziz Yıldırım ve Şefik Yıldırım'a yönelik tehditlerde bulundular. 
     Baba Süleyman Sırma, kızı Tülin'in, uzun süreden beri rahatsız olan Şefik Yıldırım'a bakıcılık yaptığını öne sürerek, ''Şefik Yıldırım 1.5 yıl İstanbul'da Acıbadem Hastanesi'nde tedavi gördü. Ne Aziz Yıldırım ne de kardeşleri bir gün bile babalarını ziyaret etmedi. 
     Sadece kızım ona sahip çıktı'' dedi. 
     
     ÇOCUKTAN HABER YOK 
     Süleyman Sırma, kızının Şefik Yıldırım ile 4 yıl önce evlendiğini, 3 yaşında ''Paşa'' adında bir oğullarının olduğunu belirterek, 
     ''Torunum, anne ve babasıyla birlikte kalıyordu. Akıbetini bilmiyorum. 
     Onun bulunmasını istiyorum'' dedi. 
     Emniyet Müdürlüğü yetkilileri, çocukla ilgili kendilerine bir bilgi verilmediğini, Şefik Yıldırım'ın olaydan sonra çocuğu bir yakınının yanına bırakmış olabileceğini söylediler. 
     





</TEXT>
</DOC>
