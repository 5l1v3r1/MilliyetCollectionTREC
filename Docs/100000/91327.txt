<DOC>
<DOCNO> 91327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/siyaset/asiy.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk’e suikast girişimi önlendi 
</HEADLINE>
<TEXT>

Bulgaristan’da askeri eğitim alan DHKP-C’li canlı bomba bir kadın militanın Bakan Hikmet Sami Türk’e intihar saldırısı düzenlemeyi planladığı ortaya çıktı 
     ERDAL KILINÇ İstanbul 

     Terör suçlularının F tipi cezaevlerine nakli konusunda tavizsiz tutumu nedeniyle yasadışı terör örgütlerinin hedefi durumuna gelen Adalet Bakanı Hikmet Sami Türk’e, DHKP - C’nin intihar saldırısı düzenlemeyi planladığı ortaya çıktı. Polisin istihbaratına göre, 15 - 16 Haziran’da Türk, kendisini gazeteci gibi tanıtan bir kadın militanın intihar saldırısı sonucu İstanbul’da öldürülecekti. 
     Emniyetin güvenlik önlemlerini sıkılaştırması üzerine, eylemden vazgeçildiği tahmin ediliyor. Türk’e yapılacak intihar saldırısı, polis istihbaratının tüm birimlere gönderdiği "gizli" ibareli uyarı yazısıyla belgelendi. 
     Milliyet’in ele geçirdiği belgeye göre, Bulgaristan’da askeri eğitim aldıktan sonra canlı bomba olmak isteyen ve isminin "Özlem" olduğu öğrenilen kadın militan, suikastı gerçekleştirecekti. 
     Yazıda, 15 - 16 Haziran’da İstanbul’da çeşitli programlara katılacak olan Türk’ün düzenlediği basın toplantısına, vücuduna bombalar sarılı halde kadın militanın da katılacağı ve bombaları patlatarak eylem yapacağı ifade edildi. Canlı bombanın fiziksel özellikleri de yazıda şöyle belirtildi "Eylemci 1.65, 1.70 boylarında, kumral, kıvırcık top saçlı, hafif çekik gözlü, elmacık kemikleri hafif çıkık, muhtemelen Elazığ veya Erzincanlı." 
     Belgede, Bulgaristan’dan Türkiye’ye haziran ayı içerisinde girdiği belirtilen militana karşı, tüm birimlerin dikkatli olması ve gerekli emniyet tedbirlerinin alınması istendi. 
     "Muhtemel eylem" başlığıyla gönderilen istihbarat sonrasında Türk’ün etrafındaki güvenlik önlemleri artırıldı. Militan da eylem yapmaktan vazgeçti. 
     



 SİYASET 












</TEXT>
</DOC>
