<DOC>
<DOCNO> 95690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sonspo02.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
14. Uluslararası Boğaziçi Yüzme, Kürek ve Yelken Yarışları yapıldı 
</HEADLINE>
<TEXT>

     Asya'dan Avrupa'ya 14. Uluslararası Boğaziçi 2002 Yüzme, Kürek ve Yelken Yarışları, İstanbul Boğazı'nda yapıldı. 
     Kanlıca-Kuruçeşme arasında yaklaşık 6 bin 500 metrelik parkurda düzenlenen organizasyonda, yüzme müsabakasına yaklaşık 250 sporcu katıldı. 
     ABD, Arnavutluk, Kanada ve Ukrayna'dan 1'er, Bulgaristan ve Rusya'dan 2'şer, KKTC ve Macaristan'dan 3'er, Mısır'dan ise 5 olmak üzere toplam 19 yabancı sporcunun da yer aldığı yarışta, 15 yaşındaki Efe Erduran 47.35'lik derecesiyle birinci, Genco Uçan 47.43.99 ile ikinci, Umut Özdemir de 47.59.61'lik derecesiyle 3. oldu. 
     Bayanlarda ise ilk sırayı Mısırlı Dina Osama 49.42.63'lük derecesiyle alırken, yine aynı ülkeden Heba Mamdouh 51.11.23 ile ikinci, Merve Kaynar ise 52.34.96'lık derecesiyle 3. sırada yarışı tamamladı. 
     Kanlıca'dan start alıp, boğaz orta ekseninde akıntı istikametinde Marmara Denizi'ne doğru yüzülerek, Kuruçeşme Cemil Topuzlu Parkı Rıhtımı'nda sona eren yarış esnasında, mülki, askeri ve sivil toplam 27 gemi, bot ve deniz aracı ile 1 deniz ambulansı, kıyıda 4 ambulans, Beykoz, Baltalimanı, Haydarpaşa Numune, Şişli Hastaneleri ve bir ilk yardım çadırı da hazır durumda tutuldu. 
     Boğaziçi Yüzme Yarışları'nın 10. yılından itibaren organizasyona dahil edilen yelken ve kürek müsabakaları da aynı parkurda yapıldı. 
     Yelkende Deniz Harp Okulu birinci olurken, kürekte de Deniz Kuvvetlerigücü ilk sırada yer aldı. Yeterli rüzgar olmaması nedeniyle yelkenciler bitişe varmakta güçlük çekerken, yüzücülerin büyük bir bölümünün yelkencileri geçmiş olması da dikkat çekti. 
     Yüzme yarışlarında Boğaz'daki akıntı nedeniyle bazı yüzücüler oldukça zor anlar yaşadılar. 
     Bazı yüzücüler ters akıntıyla karşılaştıkları noktalarda, yarışmayı bırakıp teknelere binerken, bazıları ise bitiş noktasını geçip, Boğaziçi Köprüsü'ne yakın noktalardan karaya çıktı. 
     Kanlıca ile Kuruçeşme arasındaki 6 bin 500 metrelik parkurda yüzücülerin emniyetinin sağlanması için İstanbul Boğazı yaklaşık 2.5 saat deniz trafiğine kapatıldı. 
     Yüzme yarışını son tamamlayan kişi Haldun Güleryüz oldu. Güleryüz, 6 bin 500 metrelik parkuru 1 saat 58 dakika 16 saniyede tamamlayabildi. 
     Ayrıca, organizasyonun tüm yarışlarına katılan 1923 doğumlu Nejat Nakkaş'a da bir onur kupası verildi. 
     





</TEXT>
</DOC>
