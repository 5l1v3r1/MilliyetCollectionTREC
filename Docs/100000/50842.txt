<DOC>
<DOCNO> 50842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/spor/spo11.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Tahta 
</HEADLINE>
<TEXT>

Çok bilen, çok yanılır      Trabzonspor’un sezon başındaki hızlı çıkışı gibi düşüşü de aynı tempoda oldu. Takım maçları kazanırken şehrin gözdesi, umuduydu. Tribünler doluydu. Destek tamdı. Ancak kısıtlı kadro Hami’nin sakatlığıyla birlikte büyük bir kan kaybetti. Brezilyalıların pili bitti. 
     Sadi Tekelioğlu sadece eleştirmenlerin değil, yöneticilerinin de hedefiydi. Böylesine şartlarda dik durmaya çalıştı. Ama artık O da dayanamadı. 
     Trabzonlular büyük bir çalkantı yaşayan takımlarında "hedef" adam bulmakta zorlanacaklar. 2-0 galip bir takımın, 10 kişilik rakibiyle berabere kalmasının suçunu belki de yönetimde arayacaklar. Fakat şunu iyi bilsinler. Trabzonspor yönetimi ve futbolcuları şu anda en çok onların desteğine ihtiyaç duyuyorlar. Parasızlıkla, krizle, formsuzlukla savaşırken, sadece ailelerin oğullarına verdiği o karşılıksız güveni bekleyecekler. Eğer bunu şimdi başaramazlarsa, sadece puan cetvelinde alt sıralara düşmekle kalmaz, tarihin yapraklarına doğru da bir yolculuğa başlarlar. 
     
HAFTANIN SÖZÜ      Son on dakikada maçı verince Allah bana bu işin sonunun geldiğini hatırlattı. 
     Trabzonspor Teknik Direktörü Sadi Tekelioğlu 



 SPOR 
























</TEXT>
</DOC>
