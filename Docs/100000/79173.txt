<DOC>
<DOCNO> 79173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/ekonomi/eko02.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
154 trilyonluk takip 
</HEADLINE>
<TEXT>

Bayındırbank’ın 154 trilyon liralık zararının takibi çerçevesinde bankanın eski sahibi Çörtük ve 17 yöneticinin malvarlığına ihtiyati tedbir konuldu 
     NEZİH GÜROL İstanbul 

     Tasarruf Mevduatı Sigorta Fonu’na devredilen Bayındırbank’ta, yeni yönetimin başvurusu üzerine, 154 trilyon liralık zararın tahsili için bankanın eski sahibi Kamuran Çörtük ve 17 eski yöneticisinin malvarlıklarına "ihtiyati tedbir" konuldu. 
     İstanbul 1. Asliye Ticaret Mahkemesi’nde, Bayındırbank adına Denetim Kurulu üyeleri Turan Özbay ve Ali Mahir Kadayıfcı’nın başvurusu üzerine açılan davanın dilekçesinde, bankacılık teamüllerine uyulmadan kredi işlemleri yapıldığı öne sürüldü. 
     Kredi talebinde bulunan firmalar için yeterli mali tahlil ve analiz yapılmadığı, firmaların kredi değerlilikleri bulunup bulunmadığının araştırılmadığı ve batık firmalara kredi limit tahsisi yapıldığı kaydedilen dilekçede, diğer bankaların yasal takip yoluyla risklerini azaltmaya çalıştığı firmalara kredi kullandırıldığı savunuldu. Bankanın hakim hissedarı Bayındır Grubu’na kullandırılan kredilerin teminatına, diğer grup firmalarının kefalet imzalarının alındığı ifade edilen dilekçede, açılan kredilerde "emniyet, selahiyet ve verimlilik" ilkelerine uyulmadığı iddia edildi. 
     
     Süren kredileri 
     Faruk Süren’in başkanı olduğu Transtürk Grubu şirketleri, Plastaş Plastik, Makine Takım, Bricolage Yapı Market’e de istihbarat raporlarında, borçlanmalarının yüksek olduğunun görülmesine rağmen fon aktarıldığı ya da eski kredilerin yeni kredilerle kapatıldığı belirtildi. Şirketlerin çeklerinin karşılıksız çıkmasına rağmen yasal takip başlatılmaması nedeniyle yaklaşık 1,5 trilyon liralık zararın bulunduğu kaydedildi. 
     Zeki Çapan adına, bankacılığın günlük işlem akışına aykırı olarak çıkarıldığı savunulan 3 milyon dolarlık kredinin de Bayındır İnşaat A.Ş’nin hesabına aktarıldığı savunulan dilekçede, Semih Sohtorik ve Nevzat Ak’a verilen kredilerde de usulsüzlükler olduğu iddia edildi. 
     
e - mail’le kredi      Gül Havacılık İşletmeleri Sanayi ve Ticaret A.Ş’ye, risk analizi veya tahlil yapılmadan 1 milyon dolar değerinde teminat mektubu düzenlendiği kaydedilen dilekçede, şöyle denildi 
     "Dönemin Krediler Birimi Müdürü Mehmet Topçu’nun, firmanın, son üç yıl zarar ettiği ve bilançosunun küçüklüğü tereddütünü’ bildiren e - mail mesajını, dönemin Genel Müdürü Taner San’a gönderdiği ve kredi onayını istediği belirlenmiş, San’ın ise cevaben gönderdiği e - mail ile Yönetim Kurulu kararı gelene kadar onaylıyorum’ dediği, bu doğrultuda 1 milyon dolarlık teminat mektubu verildiği görüldü." 
     



 EKONOMİ 






















</TEXT>
</DOC>
