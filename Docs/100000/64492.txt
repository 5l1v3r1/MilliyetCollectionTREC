<DOC>
<DOCNO> 64492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/ekonomi/eko02.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda mevki eşittir parti 
</HEADLINE>
<TEXT>

Maliye’nin raporuna göre, bürokrat atamalarında particilik, hemşehricilik, tarikatçılık, aşiretçilik ve arkadaşlık geçerli. Raporda bu olumsuzluğun seçim sisteminin değiştirilmesiyle aşılacağı vurgulandı 
     ANKARA Milliyet 

     Maliye Bakanlığı Teftiş Kurulu’nun "Türk Mali İdaresi Sisteminin Yeniden Yapılandırılması" raporu, Türkiye’deki devlet yapısındaki çarpıklık ve aksaklıkları gözler önüne serdi. Raporda, "Siyasi unsurların ekonomi yönetimine olan olumsuz etkilerinin asgari düzeye indirilmesi için seçim sistemi ve siyasi partilerin yapısının değiştirilmesi zorunlu" vurgusu yapıldı. 
     "Türkiye’de devletin ekonomi içindeki payının büyük olmasından dolayı, genel milletvekili seçimlerinin marjinal faydası marjinal maliyetin altında kalmaktadır" denilen raporda, seçim öncesinde, kamu harcamaları ve para arzı artırılırken, kamu gelirlerinin artırılamadığına dikkat çekildi. 
     
     Politik atamalar zarar nedeni 
     Raporda, "Türkiye’de enflasyonun gelişiminin yakından incelenmesi halinde her seçim döneminin yeni bir sıçrama nedeni olduğu anlaşılmaktadır" denildi. 
     Üst düzey bürokrat atamalarında yerine göre particilik, hemşehricilik, tarikatçılık, mezhepçilik, aşiretçilik, arkadaşlık, dernekçiliğin geçerli olduğunu kaydeden raporda, "Kamu kurum ve kuruluşlarında geçerli olan bu uygulama kısmen denetim elemanı kadrolarına personel alımına ve yükseltilmesine de yansımıştır. Kamu görevlilerinin politizasyonu, artık en üst kademelerden en alt kademelere doğru giderek hızlanan bir süreç şeklinde gelişmektedir" denildi. 
     Raporda, KİT’lerin çoğunluğunun zarar etmesi de politik atamalara bağlanırken, her gelen yeni yönetimin alt kadroları baştan değiştirdiğine, bunun da verimliliği düşürdüğüne dikkat çekildi. 
     
Dünya Bankası’na eleştiri      Raporda, Dünya Bankası’nın mali yapıya ilişkin raporu şöyle eleştirildi 
     "Dünya Bankası raporunda, siyasi içerikli unsurlara çok az yer verildiği gibi, ekonomik ve mali yapının bozulmasında oynadığı role hemen hiç değinilmemiştir. Bir siyasi partinin tek başına iktidara gelememesi, ekonomik sorunların çözümünü zorlaştırır. Daha az vergi toplayacağını, bütçeyi küçülteceğini taahhüt eden partilerin iktidara gelme garantileri yoktur." 
     



 EKONOMİ 















</TEXT>
</DOC>
