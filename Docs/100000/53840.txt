<DOC>
<DOCNO> 53840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/siyaset/asiy.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bırakın halk seçsin 
</HEADLINE>
<TEXT>

Köşk danışmanı Tacan İldem, Cumhurbaşkanı’nın seçimlerde uygulanan yüzde 10 barajının kalmasından yana olduğu açıklandı 
     ANKARA Milliyet 

     Cumhurbaşkanı Ahmet Necdet Sezer, milletvekili adaylarının parti üyeleri tarafından önseçimle belirlenmesinin zorunlu hale getirilmesini istedi. 
     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Sezer’in gündemdeki konulara ilişkin görüşlerini, basın toplantısıyla açıkladı. İldem, "Sayın Cumhurbaşkanı, Siyasi Partiler Yasası’nın siyasal partilerin iç demokrasilerini güçlendirecek, uyum sağlayacak kurallar içermesinde yarar görüyor" dedi. İldem, Sezer’in Seçim Yasası’nda yapılacak bir değişiklikle, "seçim bölgelerinde siyasi partilere kayıtlı tüm üyelerin milletvekili adaylarını belirleyeceği ön seçim uygulamasının seçim sistemine ithalinin sağlanmasında yarar gördüğünü" vurguladı. 
     
     Baraj kalmalı 
     Seçimlerde uygulanan yüzde 10 barajının Sezer tarafından "uygun" bulunduğunu kaydeden İldem, Köşk’ün görüşünü şöyle aktardı 
     "1995 yılında Anayasamızda bir değişiklik yapılarak Türkiye genelinde yüzde 10 barajına imkan tanıyan bir madde ilave edildi. Buna göre seçim kanunları temsilde adalet ve yönetimde istikrar ilkelerini bağdaştıracak biçimde düzenlenir’ denilmektedir. Yüzde 10 barajına ilişkin yasa çıktığında Anayasa Mahkemesi’ne itirazda bulunulmuştur. Anayasa Mahkemesi ülke genelindeki yüzde 10 barajını 1995 yılında yapılan değişiklikle öngörülen ilkelere bağdaşır bulmuş ve uygun karşılamıştır. Şayet önümüzdeki dönemde ülke genelindeki bu barajla ilgili değerlendirmeler yapılırsa, hem Anayasamızın 67. maddesinde kayıtlı bulunan ilkelerin, hem de Anayasa Mahkemesi’nin yüzde 10 barajının bu ilkeye uygunluğuna ilişkin kararının gözönünde bulundurulması beklenir." 
     



 SİYASET 











</TEXT>
</DOC>
