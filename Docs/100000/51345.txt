<DOC>
<DOCNO> 51345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur19.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççıların ezdiği kadın 6 ay önce de saldırıya uğramış 
</HEADLINE>
<TEXT>

     Bostancı'da dün, polisten kaçan kapkaççıların Çarşamba Pazarı'nda otomobille çarpması sonucu ölen Fevziye Şener'in, 6 ay önce de kapkaççıların saldırısına uğradığı ve çantasının çalındığı bildirildi. 
     Fevziye Şener'in 66 eşi emekli astsubay Alper Şener, Küçükyalı'daki evlerinin önünde basın mensuplarına yaptığı açıklamada, eşinin dün, Kasadar Sokak'taki bir diş hekimine gitmek üzere pazardan geçtiği sırada kapkaççıların otomobilinin altında kaldığını söyledi. 
     Şener, yaklaşık 6 ay önce döner bıçaklı 2 kapkaççının otomobille önlerini kestiğini ve eşinin kolundaki çantayı alarak kaçtıklarını da anlattı. 
     Eşinin o günden beri çantasında kimlik taşımadığını ifade eden Alper Şener, bundan dolayı da dünkü olayın ardından eşinin kimliğinin hemen belirlenemediğini belirtti. 
     Şener, eşinin eve gelmemesi üzerine polise başvurduklarını ve olayın böylece ortaya çıktığını dile getirdi. 
     Acılarının çok büyük olduğunu dile getiren Şener, örnek olması için de kapkaççıların ağır cezalara çarptırılmasını istedi. 
     Alper Şener, eşinin cenazesinin, yarın Kocamustafapaşa Sümbül Efendi Camii'nde öğleyin kılınacak namazın ardından Kozlu Mezarlığı'nda toprağa verileceğini kaydetti. 
     






</TEXT>
</DOC>
