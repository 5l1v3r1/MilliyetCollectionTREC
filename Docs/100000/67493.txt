<DOC>
<DOCNO> 67493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur11.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Deprem, bizler insanız, mesajı verdi" 
</HEADLINE>
<TEXT>

     Yunanistan Dışişleri Bakanı Yorgo Papandreu, Türkiye ve ülkesinde yaşanan deprem trajedisinin iki ülke halkına "bizler insanız" mesajını verdiğini belirterek, "Hem ben hem İsmail, halklarımızdan gelen bu mesajı algılayabildik doğru yorumlayabildik, daha da ileri taşıyabildik. Bunu yaparken de toplumların birarada çalışabilmesine imkan sağladık" dedi. 
     İKÖ-AB Ortak Forumu kapsamında düzenlenen " Öteki Kimdir Gerçekten Öyle Bir Kavram Var mı" konulu panelde konuşan Papandreu, forumdan dolayı "İsmail" diye hitap ettiği Dışişleri Bakanı İsmail Cem'e teşekkür etti. 
     Papandreu, politikacıların problemlerin üzerine nasıl gidileceğini bilmesi ve bunlara vatandaşlarının kabul edeceği çözümler getirmesi gerektiğini belirterek, "Pragmatik yaşamalıyız. Klişelerin, günah keçilerinin ötesine geçerek, ilk psikolojik iyi duyguları gözardı ederek zor yolu seçip sorunların çözümüne yönelmeliyiz. Türk-Yunan ilişkilerinde İsmail'le ben, bu zor ilk adımı atmaya başladığımızda işte bu kararlılık içindeyiz" diye konuştu. 
     






</TEXT>
</DOC>
