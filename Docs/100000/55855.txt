<DOC>
<DOCNO> 55855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko14.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola "GSM sektörü bu yıl yüzde 75-80 daraldı" 
</HEADLINE>
<TEXT>

     Motorola Türkiye Kişisel İletişim Sektörü Müdürü Erdem Ertay, GSM sektörünün bu yıl yüzde 75-80 daraldığını bildirdi. 
     Motorola, Turkcell hatlı ürünlerini cep telefonu distribütörü Netcell aracılığıyla tüketicilere ulaştıracak. 
     Motorola Türkiye Kişisel İletişim Sektörü Müdürü Erdem Ertay, işbirliğini duyurmak amacıyla düzenlenen basın toplantısında yaptığı konuşmada, Türkiye mobil telekomünikasyon pazarında lider olmayı hedeflediklerini, bunu gerçekleştirmek için de güçlü satış noktaları ile işbirliği yaparak tüketiciye birçok noktada ulaşmaya çalıştıklarını söyledi. 
     Ertay, ''Bu nedenle, tüketici ile buluşturacağımız ürünleri Netcell güvencesi ile piyasaya sunacağız. Bu işbirliği çerçevesinde, Motorola'nın GPRS teknolojisine sahip V66, Talkabout 192 cep telefonları ile Talkabout 191 ve V100 modelleri Netcell bayilerinde satılacak'' dedi. 
     Bu yıl sektörün ciddi boyutlarda daralması üzerine bütün GSM operatörleri ile çalışma kararı aldıklarını, bu nedenle tüm pazar için kurulacak bir altyapı çalışması yaptıklarını belirten Ertay, ''Önümüzdeki yıla çok daha güvenle bakıyoruz'' dedi. 
     Soruları da yanıtlayan Ertay, 2001 yılında GSM sektörünün yüzde 75-80 oranında daraldığını ve Motorola satışlarında da bu oranda 
     azalma görüldüğünü kaydederek, şöyle konuştu 
     ''Ancak, biz Türkiye'nin çok büyük bir potansiyeli olduğuna inanıyoruz. Avrupa'da penetrasyon oranları yüzde 65-70'lerdeyken, Türkiye'de yüzde 28-30'lar seviyesinde. Kullanıcıların cep telefonlarını değiştirmeleri de bizim açımızdan bir potansiyel. 
     Ekonomi açıldığı zaman, tekrar değiştirme pazarının da hareketleneceğini ve GSM pazarının hızlı bir şekilde büyüyeceğine inanıyoruz. Geçen yıllardaki gibi yüzde 100 büyüme beklemiyoruz. Ama, yüzde 25-30 gibi büyümenin çok zor olduğuna inanmıyoruz.'' Erdem Etay, 2002 yılının üçüncü çeyreğinde Motorola'nın dünyada ilk kez üçüncü jenerasyon cep telefonlarını piyasaya sunmak üzere çalışmalarını sürdürdüğünü de bildirdi. 
     Netcell İletişim Hizmetleri A.Ş. Yönetim Kurulu Başkanı Fevzi Şengül ise GSM pazarında satışlarda bu yıl yüzde 25 olan pazar paylarını, 2002 yılında yüzde 35'e çıkarmayı hedeflediklerini söyledi. 
     Şengül, Motorola işbirliğiyle, tüketiciye daha kaliteli hizmet sunacaklarını anlattı. 
     






</TEXT>
</DOC>
