<DOC>
<DOCNO> 98199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo06.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Beyşehir tesislerine kavuşuyor 
</HEADLINE>
<TEXT>

     Konya'nın Beyşehir Belediyesi, ilçede spor tesisi kurmak isteyen Fenerbahçe'den 108 bin metrekarelik arsanın devri için yetki belgesi istedi. 
     Belediye yetkililerinden alınan bilgiye göre, kulüp başkanı Aziz Yıldırım'ın Beyşehir'i ziyaretinin ardından hızlandırılan spor tesisi kurma çalışmaları, yasal prosedürler bitirilerek ihale aşamasına geldi. 
     Yüksek oksijen oranı ile bilinen Beyşehir Gölü kıyısında, üç tarafı çam ve ladin ormanları ile çevrili, belediyeye ait 108 bin metre arazinin kulübe devri için, önümüzdeki günlerde ihale düzenlenecek. 
     Belediye Encümeni tarafından düşük bir muhammen bedel uygulanarak yapılacak arsa ihalesi için, Beyşehir Belediyesi, Fenerbahçe Spor Kulübü'ne yazı yazarak yetki belgesi düzenlenecek kişinin ismini istedi. 
     Kulüpten cevaben gönderilen yazıyla, yetki belgesi için kulüp müdürü Serkan Acar'ın ismi bildirildi. 
     Yetkililer, önümüzdeki günlerde yapılacak ihalenin sorunsuz gerçekleşmesi durumunda Fenerbahçe Kulübü'nün, Beyşehir-Antalya Karayolu üzerinde İskender Mevkii'ndeki arsaya tesis inşaatına başlayabileğini ifade ettiler. 
     





</TEXT>
</DOC>
