<DOC>
<DOCNO> 70471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/guncel/agun.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis başvurdu, KÜLTÜR BAKANLIĞI ödüllü filmin gösterimini durdurdu 
</HEADLINE>
<TEXT>
Önce destek sonra yasak 
Kültür Bakanlığı’nın maddi olarak desteklediği Büyük Adam Küçük Aşk adlı film aynı bakanlığa bağlı kurul tarafından sakıncalı bulundu 
     ÖMER ERBİL İstanbul 

     Altın Portakal Film Festivali’nde en iyi film ödülüyle birlikte toplam 5 ödül alan "Büyük Adam Küçük Aşk" adlı film yasaklandı Kültür Bakanlığı Sinema, Video ve Müzik Eserleri Yüksek Denetleme Kurulu 28 Şubat’taki toplantıda oy çokluğu ile filmin dağıtım ve gösteriminin uygun olmadığına karar verdi. Filmin bir kez daha incelenmesi için Emniyet Genel Müdürlüğü’nün Kültür Bakanlığı’na gönderdiği rapor doğrultusunda yasaklandığı belirtildi. 
     
     İki üye karşı çıktı 
     Emniyet Genel Müdürlüğü tarafından film hakkında hazırlanan 26 Aralık 2001 tarihli raporda, Kürt kimliğine karşı şoven yaklaşımların sergilendiği, emniyet teşkilatına karşı güven duygusunu zedeleyici sahnelerin bulunduğu"gibi ifadelere yer verildi. 
     Kurul üyelerinden Ayten Şan Başkan Şinasi Ertekin, Sürmeli Ağdemir, Aydın Türkeli karara destek verirken Ali Kocatepe, Yılmaz Atadeniz "karara katılmadıklarını" beyan ettiler. Üye Selda Alkor ise toplantıya katılmadı.Filmin oyuncularından Şükran Güngör de karara şiddetle karşı çıktığını belirterek şunları söyledi "Türkiye’de bu kadar çok ödül alan filmin yasaklanmış olması ayıptır. Kültür Bakanlığı tarafından yasaklanmış olması ise şaşırtıcıdır." 
     
Emniyet Güven zedeliyor      Büyük Adam Küçük Aşk adlı film emniyet teşkilatına karşı güven zedeleyici sahnelerin bulunduğu gerekçesiyle Kültür Bakanlığı Denetleme Kurulu tarafından oy çokluğu ile yasaklandı. 
     
Oscar’a aday adayıydı      Kültür Bakanlığı’nın maddi destek verdiği film Türkiye’nin Oscar’a aday adayı filmlerindendi. Filmin yönetmeni Ayşe Handan İpekçi karara çok şaşırdığını belirterek şöyle konuştu "Karar bana resmen bildirilmedi. Sadece sözlü olarak söylendi. Ben de bu filmle uluslararası ödül almayı düşünüyordum. Berlin Film Festivali’ne başvurduk . Yasaklanmış olması enteresan. Kültür Bakanlığı filme 20 milyar lira kredi 25 milyar lira da karşılıksız yardım vermişti. Film toplam 960 bin Euro’ya maloldu." 
     
Kürtçe afiş kızdırdı      BİRSEN ALTUNTAŞ 

     Filmin yasaklanmasında Kürtçe isimli yeni afiş yapılmasının da etkili olduğu belirtildi. Telif Hakları Daire Başkanı Günay Görmez, filmin orjinal nüshası ve afişiyle çekilen film ile yeni afiş arasındaki farklılıkların bakanlıkta rahatsızlığa neden olduğunu doğruladı. Filmin yurtdışı afişinde Kürt kızının ismi olan "Hejar’ı" kullanan Handan İpekçi filmin İngilizce adının Big Man Little Love’ olması gerektiğini bunun da ensest ilişkiyi çağrıştıracağını düşünerek Hejar’ı tercih ettiklerini belirtti . 
     



 GÜNCEL 















</TEXT>
</DOC>
