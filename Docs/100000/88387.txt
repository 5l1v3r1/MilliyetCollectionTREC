<DOC>
<DOCNO> 88387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/dunya/dun01.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Müslümanlara büyük gözaltı’ 
</HEADLINE>
<TEXT>

     YASEMİN ÇONGAR Washington 

     ABD Adalet Bakanlığı’nın önerdiği ve birçoğu yasalarda değişiklik gerektiren yeni düzenlemelerin hayata geçmesi halinde, başta Arap ülkeleri olmak üzere bir dizi Müslüman ülkeden ABD’ye gelen öğrenci, araştırmacı ve turistleri tam anlamıyla bir "büyük gözaltı" bekliyor. 
     Adalet Bakanı John Ashcroft’ın açıkladığı düzenlemeler, halen ABD’de bulunan 100 bin kadar yabancının güvenlik soruşturmasına tabi tutulmasını ve bundan sonra ABD’ye geleceklerin bir bölümünden de, ülkeye girişlerinde parmak izi alınmasını içeriyor. 
     Bu yeni düzenlemelerin hangi ülkelerin vatandaşlarını kapsayacağı ise kesin değil. Ancak yetkililerin açıklamaları, Ortadoğu ülkeleri ile Pakistan, Afganistan gibi "El Kaide ve benzeri terör örgütlerinin üslendiği yerlerden" gelecek Müslümanların birinci derecede hedef seçildiğini ortaya koyuyor. Yetkililer, ABD vizesi sahibi Türk vatandaşlarının bu ülkede benzer bir soruşturmaya uğramasının ya da girişte parmak izi vermelerinin ise, şimdilik gündemde olmadığını belirtiyorlar. Ancak bu uygulamaların "şüphe halinde" her ülkenin vatandaşını hedef alabileceği de hatırlatılıyor. 
     



 DÜNYA 










</TEXT>
</DOC>
