<DOC>
<DOCNO> 76658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sonspo05.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndaki rakibimiz Çin'in başı sakatlarla dertte... 
</HEADLINE>
<TEXT>

     2002 Dünya Kupası finallerinde Türkiye 
     ile aynı grupta bulunan Çin'in birçok futbolcusu sakatlanınca federasyon, bu oyuncuların daha çabuk iyileşebilmesi için lig maçlarında yer almamasını istedi. Çin Futbol Federasyonu CFA , içlerinde yıldız oyuncu Hao Haidong ve kaptan Ma Mingyu'nun bulunduğu 11 milli futbolcunun sakatlanması üzerine bu oyuncuların lig maçlarında oynatılmaması için kulüplere birer yazı gönderdi. Bu yazı, Çin'in Sırp teknik direktörü Bora Milutinoviç'in, sakat futbolcuların kendisini ciddi bir biçimde endişelendirdiğini, Futbol Federasyonu'na bildirmesi üzerine gerçekleşti. Milutinoviç, konuyla ilgili yaptığı açıklamada da, ''Eğer tüm futbolcular sakatlanırsa Dünya Kupası'na yalnız gitmek zorunda kalacağım'' dedi. Milli takımın yıldız oyuncusu Hao'nun Asya Kulüpler Kupası'nda sol ayak parmağını kırdıktan sonra sezon başından bu yana lig maçlarında yer almadığı, emektar kaptan Ma'nın sağ dizindeki sakatlık nedeniyle tedavisine devam edildiği bildirildi. Ayrıca bağları kopan orta alan oyuncusu Yu Genwei ve geçen ay burnu kırılan Li Weifeng'in de tedavisinin sürdüğü belirtildi. Milli takımın doktorları da Milutinoviç'in isteği üzerine kulüplere sakat oyuncuların mümkün olduğunca çabuk iyileşmesi için yardımcı olmalarını istediler. Dünya Kupası finallerinde ilk kez yer alacak Çin, ilk turda C Grubu'nda Türkiye'nin yanı sıra Brezilya ve Kosta Rika ile mücadele edecek. 
     






</TEXT>
</DOC>
