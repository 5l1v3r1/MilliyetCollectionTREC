<DOC>
<DOCNO> 65719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sonspo09.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'i ziyarete giden Fenerbahçeliler esprilerden nasibini aldı 
</HEADLINE>
<TEXT>

     Fenerbahçeli futbolcular, geçtiğimiz günlerde hastalanan ve bu nedenle uzun süre yoğun bakımda kalan sanatçı Mehmet Ali Erbil'i ziyaret ederek, geçmiş olsun dileklerinde bulundular. 
     Fenerbahçeli futbolculardan Revivo, Abdullah, Johnson, Serhat ve basın danışmanı Necmi Gülümsel, Ulus'taki evinde dinlenen Erbil'i ziyaret etti. 
     Ziyaret sırasında sarı-lacivertli futbolcular, Mehmet Ali Erbil'e Fenerbahçe forması ve imzaladıkları bir topu hediye ettiler. 
     Eşi, kızları, kardeşi ve menajeriyle birlikte futbolcuları konuk eden Erbil, yaptığı esprilerle oyuncuları güldürdü. 
     Erbil, kendisine top hediye eden Serhat'a, ''Bana gol getir'', futbolculara, ''Elbiseniz yeni mi '', gözlük takan Johnson'a ise ''Entel Johnson'' diye takıldı. 
     Kendisini ziyaret eden futbolculara teşekkür eden Erbil, ''Kırılsak da darılsak da biz Fenerbahçeli'yiz. Özellikle taraftarlarımızdan vazgeçmeyiz. Ben yoğun bakımdayken radyodan Fenerbahçe maçını dinledim. Bu belki ilktir. Ayrıca Fenerbahçe'nin genç taraftarlarına da teşekkür ediyorum'' diye konuştu. 
     Futbolculardan Serhat, Galatasaray maçını kazanıp Erbil'e hediye etmek istediklerini belirtirken, Abdullah da ilk önce Erbil'in sağlığına bir an önce kavuşmasını dileyerek, ''Alacağımız galibiyetler Erbil'in sağlığını kazanmasını hızlandıracaktır'' dedi. 
     Erbil, Johnson'ın kendisini hep iyi görmek istediklerini demesi üzerine, ''Ben de seni Galatasaray maçında iyi görmek istiyorum'' diye yanıt verdi. 
     






</TEXT>
</DOC>
