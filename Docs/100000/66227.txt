<DOC>
<DOCNO> 66227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko25.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem sigortası, "fiilen" zorunlu hale getiriliyor 
</HEADLINE>
<TEXT>

     Halen TBMM gündeminde bulunan Zorunlu Deprem Sigortası kanun tasarısıyla, deprem sigortası ''fiilen'' zorunlu hale getiriliyor. 
     Tasarıya göre, kamu binaları ve köyler hariç mesken sahipleri, zorunlu olarak deprem sigortası yaptıracak. Deprem sigortası yaptırılmadığı takdirde, önceki KHK'dan farklı olarak cezai müeyyide uygulanacak. 
     Hatırlanacağı gibi, yürürlükteki Zorunlu Deprem Sigortası'na ilişkin KHK'ya göre, deprem sigortası için en son 27 Mart 2001 tarihine kadar süre verilmişti. KHK ile yaptırım sadece, bu tarihten sonra afete bağlı zarar oluşması ve sigortasız olunması durumunda, ''devletin meydana gelen zararı karşılamayacağı'' hususu ile sınırlıydı. 
     
     Tasarının getirdikleri 
     TBMM gündeminde bulunan, Zorunlu Deprem Sigortası Kanun tasarısı uyarınca, kanun kapsamındaki bağımsız bölümler ve binalar için, malikler veya varsa intifa hakkı sahipleri tarafından, zorunlu deprem sigortası yaptırılacak. 
     Kat Mülkiyeti Kanunu'na tabi olan ve yöneticisi bulunan binalarda, malikler veya intifa hakkı sahipleri tarafından zorunlu deprem sigortası yaptırılmazsa, bu durumda zorunlu sigorta, bina yöneticisi tarafından yaptırılacak. 
     Yönetici tarafından yaptırılan zorunlu deprem sigortasının primi ise bu kişilerden gider olarak tahsil edilecek. 
     Bu Kanun'dan sonra, mesken olarak inşa edilecek bağımsız bölüm ve binalar için, iskan izni veya içinde yaşanmaya başlanmasından itibaren, 1 ay içinde zorunlu deprem sigortası yaptırılacak. 
     Kamu kuruluşlarına ait binalar ile köy yerleşim alanlarında yapılan binalar ise önceden olduğu gibi, deprem sigortası zorunluluğu olmayacak. 
     
     Yaptırmayanlara para cezası 
     Yeni tasarıya göre, zorunlu deprem sigortası yaptırmayanlar, sigortayı yaptırmadıkları her bir yıl için, ilgili yılda ödemeleri gereken zorunlu deprem sigortası primi tutarının dörtte biri kadar, para cezası ile cezalandırılacak. 
     Ancak, bu ceza geriye doğru en fazla 3 yıl için uygulanabilecek. 
     Zorunlu deprem sigortası yaptırmadığı tespit edilen kişilere, bu sigortanın yaptırılması ve para cezasının ödenmesi için, taahhütlü mektup veya noter kanalı ile tebligat yapılacak. 
     Tebliğ tarihinden başlamak üzere, 1 ay içinde yaptırılmayan cari yılın zorunlu deprem sigortasına ilişkin sigorta primi ve ödenmeyen cezası, Amme Alacaklarının Tahsili hakkındaki kanun hükümlerine göre, Maliye Bakanlığı'nca tahsil edilecek. 
     Tasarıya göre, zorunlu deprem sigortası yapılan bağımsız bölümlerin veya binaların değeri, zorunlu deprem sigortası ile verilen teminat tutarının üzerinde ise bu tutarın üzerindeki bölüm için ''ihtiyari deprem sigortası'' yapılabilecek. 
     Ancak, sigorta şirketleri tarafından ihtiyari sigortanın yapılması için, zorunlu deprem sigortasının yapılmış olması şartı aranacak. 
     Bu Kanun TBMM'de kabul edilip, yasalaşması ile birlikte, 25 Kasım 1999 tarihli 587 sayılı Zorunlu Deprem Sigortasına dair Kanun Hükmünde 
     Kararname yürürlükten kaldırılacak. 
     Öte yandan, yeni kanun tasarısının ''zorunlu deprem sigortası bulunmayanlar, bu sigorta kapsamında karşılanacak maddi zararlar için ilgili mevzuat çerçevesinde hak sahibi olamaz'' maddesi, 27 Mart 2001 tarihinden geçerli, diğer maddeler ise Kanunun yayımı tarihinde yürürlüğe girecek. 
     






</TEXT>
</DOC>
