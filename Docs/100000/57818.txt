<DOC>
<DOCNO> 57818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur29.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
320 yolcu Çerkezköy-Sirkeci treninde mahsur kaldı... 
</HEADLINE>
<TEXT>

     İstanbul'da etkisini sürdüren soğuk ve yağışlı hava nedeniyle, Çerkezköy-Sirkeci seferi yapan tren, yaklaşık 320 yolcusu ile Çatalca İstasyonu'nda mahsur kaldı. 
     Bugün saat 10.30'da Çerkezköy'den Sirkeci'ye hareket eden 81601 sefer sayılı ''Çerkezköy Ekspresi'', enerji nakil hattının kopması üzerine Çatalca İstasyonu'nda durduruldu. 
     İçerisinde 320 yolcusu ile saat 12.05'ten itibaren Çatalca İstasyonu'nda bekletilen trenin yoluna devam edebilmesi için enerji nakil hattının tamir edilmesine çalışılıyor. 
     Yetkililer, Trakya bölgesinde etkisini sürdüren kar yağışı nedeniyle tren yolunda kar yüksekliğinin zaman zaman 1.5 metreye çıktığını vurgulayarak, bu nedenle halen İstanbul'dan Edirne'ye olan tren seferlerinin yapılamadığını bildirdiler. 
     Kapanan demiryolunun açılması için çalışmaların devam ettiğini kaydeden yetkililer, Halkalı-Sirkeci arasındaki banliyö seferlerinde bir sorunun yaşanmadığını belirttiler. 
     






</TEXT>
</DOC>
