<DOC>
<DOCNO> 67181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/spor/aspo.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon tamam 
</HEADLINE>
<TEXT>

Fenerbahçe Yönetimi Brezilya atağını sonuçlandırdı. Lorant’ın onayıyla Simao’nun ardından Washington, Odvan ve Gilberto’nun da alınması için harekete geçildi 
     ÖZEL HABER GÜRCAN BİLGİÇ 

Omurga oluşuyor      YENİ sezonda takımın iskeletini Brezilya’dan kurmaya karar veren Fenerbahçe Yönetimi, Simao’dan sonra alacağı üç sambacıyı da belirledi. Takımın omurgasını oluşturacak olan bu dört oyuncu konusunda Ömer Kaner’in verdiği raporu değerlendiren Werner Lorant’ın da onay vermesiyle transferler için düğmeye basıldı. Futbolcuların menajerleri bu hafta içinde İstanbul’a gelerek peşinatları alacak ve ön anlaşmaları imzalayacaklar. 
     
Washington gözde      LİSTENİN ilk sırasında yer alan Washington, bu sezon 22 gollü Romirao’nun ardından 18 golle krallık yarışında ikinci oldu. İtalya’nın Roma takımının da yakından izlediği başarılı futbolcunun Simao ile birlikte İstanbul’a gelmesi bilinmeyen bir nedenle ertelendi. Bonservis bedeli olarak kulübüne 4,5 milyon dolar ödenecek olan Washington, Brezilya milli takımı ile Japonya’da forma giyecek. 
     
Defansa da takviye      SARI - Lacivertliler liberoya Vasco da Gama’nın tecrübeli oyuncusu Odvan Gomes Silva’yı alırken, orta sahada yine milli takım kadrosunda da bulunan Atletico Mineiro’da forma giyen Gilberto Aparecido Silva ile takviye etmeye karar verdiler. Odvan için bonservis bedeli ödenmezken, Gilberto 2,5 milyon dolara mal olacak. Dünya Kupası’nda da forma giyecek olan Brezilyalı oyuncuların fiyatlarının sezon içinde çok yükselmesi bekleniyor. 
     
Washington Stecanela Cerqueira      26 yaşındaki golcü futbolcu Avrupa’nın ünlü takımlarının da gözdesi. 1.89 metrelik boyuyla hava toplarında da çok etkili. Ponte Preta takımını tek başına taşırken, stiliyle "yeni Ronaldo" unvanını da kazandı. Milli takımın son iki maçına çağrılan ve ikinci yarıda oynadığı Bolivya karşılaşmasında bir de gol atan Washington, gelecek vaad eden bir santrfor. 
     
Odvan Gomes Silva      Vasco de Gama takımının tecrübeli 27 yaşındaki oyuncusu, 1.81 metre boyunda 78 kilo ağırlığında. Milli takıma hiç seçilmemesine rağmen liberodaki çabukluğu ve tekniği ile dikkat çekti. Kaner’in getirdiği kasetlerde Lorant’ın da hemen izleyip onay verdiği bir isim. Bonservisi bedeli yok. Kendisine ise üç yıl için 900 bin dolar ödenecek. 
     
Gilberto Aparecido Silva      Hem defansif, hem de ofansif özellikleri üstünde barındıran bir futbolcu. 26 yaşında. Atletico Mineiro takımının devamlı oyuncularından. 2,5 milyon dolar bonservis bedeli var. Forvet oyuncularına top taşıması ve driplinglerle direk kaleye yönelmesi nedeniyle tercih edildi. Milli takım kadrosunda ve muhtemelen Türkiye’ye karşı da forma giyecek. 
     



 SPOR 




























</TEXT>
</DOC>
