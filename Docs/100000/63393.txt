<DOC>
<DOCNO> 63393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun08.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail işgal ettiği Tulkarem'de ev ev arama yapıyor 
</HEADLINE>
<TEXT>

     İsrail ordusunun işgal ettiği Tulkarem kentinde çıkan çatışmada 1 Filistinli öldü, 8'i yaralandı. 
     Filistinli doktorlar, İsrail askerlerinin açtığı ateş sonucu ölen Filistinli'nin 19 yaşında olduğunu, yaralananlardan birinin de durumunun kritik olduğunu söyledi. 
     İsrail tank ve zırhlı araçlarının helikopter desteğinde bu sabah erken saatlerde başlayan Tulkarem'i işgali sırasında Filistinlilerin İsrail askerlerine ateş açtığı, onların da karşılık verdiği belirtildi. 
     Tulkarem Valisi İzzeddin Şerif, camilerden halka, işgale karşı çıkmaları ve İsrail askerlerine direnmeleri çağrısında bulundu. 
     Bu arada, görgü tanıkları, İsrail askerlerinin Tulkarem'de, aralarında bir yüksekokul ve valilik binasının da bulunduğu 8 binayı ele geçirerek, İsrail bayrağı çektiklerini belirttiler. 
     İsrailli askeri yetkili Albay Yair Golan ise İsrail askerlerinin Tulkarem'de birkaç gün kalacağını söyledi. 
     Golan, Tulkarem'de 3 önemli Hamas sorumlusunun yakalandığını, çok sayıda şüphelinin de gözaltına alındığını açıkladı. 
     Filistin kaynakları da ev ev şüphelileri arayan İsrail askerlerinin, polis harekat dairesine de el koyduğunu ve 2 Filistinli polisi gözaltına aldığını belirtti. 
     İsrailli yetkililer, işgalin amacının militanları kuşatmak ve İsrail'e yönelik gelecekteki saldırıları engellemek olarak açıklarken, Filistinli yetkililer de İsrail Başbakanı Ariel Şaron'u, Filistin lideri Yaser Arafat'ı devirmeye çalışmak ve barış sürecini yıkmakla suçluyor. 
     






</TEXT>
</DOC>
