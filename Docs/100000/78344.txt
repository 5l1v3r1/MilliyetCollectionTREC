<DOC>
<DOCNO> 78344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sonspo04.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Top dereye kaçınca maç yarıda kaldı 
</HEADLINE>
<TEXT>

     Giresun'un Dereli İlçesi'nde, amatör 2. küme maçında, karşılaşmanın 79. dakikasında topun dereye kaçmasının ardından, maçın sürmesi için başka top bulunamayınca, hakem tarafından maç tatil edildi. 
     Şebinkarahisar Belediyespor ile Ören Belediyespor arasında Dereli Stadı'nda yapılan amatör 2. küme maçının 79. dakikasında top dereye kaçtı. Maçın sürmesi için karşılaşmanın hakemi uzun süre top aradı, ancak stadda yedek top olmayınca, hakem maçı tatil etmek zorunda kaldı. 
     Daha sonra toplanan Giresun İl Futbol Tertip Komitesi, yarıda kalan maçla ilgili olarak, ''Ören Belediyespor 5-3 galip durumdayken maçın 79. dakikasında top Şebinkarahisar Belediyespor oyuncuları tarafından dereye atılmış ve hakem statta maçı devam ettirecek başka bir top bulamamıştır. Bunun üzerine karşılaşmanın hakemi de maçı tatil etmiştir. Kural gereği bu müsabakanın, tatil edildiği 79. dakikadan itibaren, Ören Belediyespor'un 5- 3 üstünlüğü şekliyle, 23 Nisan 2002 tarihinde Merkez 75. Yıl Stad'ında oynanması kararlaştırılmıştır'' kararını aldı. 
     Maçın kalan 11 dakikalık bölümünün oynanması ve maçın tamamlanması amacıyla, Şebinkarahisar Belediyespor yalnızca Giresun'a gelebilmek için 116, Ören Belediyespor ise 79 kilometre yol katederek, karşılaşmayı tamamlayacak. 
     





</TEXT>
</DOC>
