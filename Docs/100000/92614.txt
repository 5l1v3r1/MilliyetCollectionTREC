<DOC>
<DOCNO> 92614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun08.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da mühimmat deposunda patlama 19 ölü 
</HEADLINE>
<TEXT>

     Afganistan'da bir mühimmat deposundaki patlama, ilk belirlemelere göre 19 kişinin ölümüne yol açtı. 
     Bir Afgan yetkili, El Kaide militanlarının attığını sandığı bir roketin Pakistan sınırı yakınında bulunan Spin Boldak kasabasındaki depoyu vurduğunu söyledi. 
     Başka bir yetkiliyse, patlamaya neyin yol açtığını söylemek için erken olduğunu belirterek, ''Kaza da olabilir'' dedi. 
     Görgü tanıklarının verdiği bilgiye göre, patlamada 7 Afgan askerle 12 sivil öldü. 
     Görgü tanıkları, dün geceki patlamalar dizisinin 2 saat sürdüğünü ve Spin Boldak yollarına yayılmış patlamamış roketler gördüklerini söylediler. 
     Bu arada Pakistan'daki BM Dünya Gıda Programı WFP sözcüsü Halid Mansur, mühimmat deposundaki patlamanın buradaki bazı roketlerin ateşlenmesine yol açtığını, bu roketlerden birinin WFP'nin deposunu vurduğunu söyledi. 
     Sözcü, WFP deposunda çalışanlardan 6'sının yaralandığını, iki kişinin durumunun ağır olduğunu söyledi. 
     





</TEXT>
</DOC>
