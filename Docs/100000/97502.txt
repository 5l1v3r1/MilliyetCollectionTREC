<DOC>
<DOCNO> 97502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko10.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Keçeciler "İpsala'daki kuyruk komşulardan kaynaklanıyor" 
</HEADLINE>
<TEXT>

     Devlet Bakanı Mehmet Keçeciler, son günlerde İpsala sınır kapısında yoğunluğa bağlı yaşanan sıkıntıların, komşu ülkelerden kaynaklandığını söyledi. 
     Keçeciler, yaptığı açıklamada, gümrük idaresinin, Haziran ve Ağustos ayları arasında girişi yoğunlaşan gurbetçi yolculara, en hızlı ve sağlıklı hizmetin verilmesi yönünde tüm tedbirleri aldığını ifade etti. 
     ''Halen, Edirne Gümrükleri Başmüdürümüz, İpsala'da yürütülen işlemlere Mülke Amir ile birlikte bizzat nezaret etmektedir. Personel takviyesi ile birlikte tüm kurumların çalışanlarının sayısı 100'ü aşmıştır'' diyen Keçeciler, açıklamasında şöyle dedi 
     ''Kapıkule Gümrük kapısı, geçmişte en yoğun olarak kullanılan kapı olduğundan, bu kapıda 7 gidiş ve 7 geliş şeridi oluşturularak 24 saat hizmet vermek suretiyle, yolcuların azami hızda gümrük işlemleri tamamlanıp yurda girmesi sağlanmaktadır. İhtiyaç doğması halinde, Kapıkule'deki bu şeritlerin 20'şer adet olarak düzenlenmesi de mümkün bulunmaktadır. Ancak yolcularımızın Yugoslavya ve Bulgaristan'da maruz kaldığı kötü muamele nedeniyle, bu yolu tercih etmedikleri anlaşılmaktadır.'' İpsala Gümrük kapısında ise her geçen gün yolcu trafiğinin arttığına işaret eden Bakan Keçeciler, İpsala kapısının, mevcut fiziki altyapının verdiği imkan çerçevesinde, en hızlı şekilde hizmet verdiğini belirtti. 
     Keçeciler, ''17 Ağustos depremi sonrası Yunanistan ile ilişkilerimiz normale dönünceye kadar, günde sadece 4 saat hizmet veren İpsala'da, 24 saat kesintisiz hizmet verilen bir çalışma düzenine geçilmiştir. Mevcut uygulamada, bir aracın gümrük işlemleri en fazla bir kaç dakikada tamamlanmaktadır'' şeklinde görüş bildirdi. 
     Keçeciler, İpsala Gümrük Kapısı'nın yoğun talebi çağdaş bir şekilde karaşılaması amacıyla, Türkiye'de ilk defa Yap-İşlet-Devret yöntemiyle, İpsala Gümrük Kapısı'nın yeniden inşaasına başlanmış olduğu ve önümüzdeki ay ortasında tesislerin tamamlanacağını vurguladı. 
     Bakan bu arada, Yunanistan'daki Kıpı Gümrük kapısında işlemi biten araçların bekletildiğini ve 100 adet olduklarında, grup olarak İpsala Gümrük Kapısına gönderilmekte olduğunu, bu durumuna sıkışıklığı artırdığını ifade etti. 
     Keçeciler, Bulgaristan ve Yugoslavya'daki kötü muamele nedeniyle yolcu trafiğinin Makedonya ve Yunanistan üzerinden İpsala kapısına yönlenmesi nedeniyle, Kapıkule sınır kapısının atıl kaldığını vurgularken, İpsala Gümrük Kapısı İnşaatının tamamlanmasıyla arzu edilen hız ve kaliteye ulaşılacağını kaydetti. 
     





</TEXT>
</DOC>
