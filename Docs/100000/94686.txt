<DOC>
<DOCNO> 94686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sonspo05.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe idmanlara başladı... 
</HEADLINE>
<TEXT>

     Fenerbahçeli futbolcular 2 günlük iznin ardından yeni sezon hazırlıklarını bu sabah yaptıkları idmanla sürdürdü. 
     Teknik direktör Werner Lorant yönetiminde, Samandıra Tesisleri'nde gerçekleştirilen ve yaklaşık 1.5 saat süren idmanda sarı-lacivertli futbolcular bir süre koşu yaptıktan sonra pas çalışmalarıyla antrenmanı tamamladılar. 
     Kaleciler Oğuz, Volkan ve Recep, antrenör Nurettin Yıldız yönetiminde kondisyon ağırlıklı bir idman yaptı. 
     Sarı-lacivertlilerin idman boyunca hırslı ve istekli oldukları gözlenirken, sıcak havadan etkilenen futbolcular, verilen aralarda suyla serinlemeye çalıştılar. 
     
     WASHİNGTON VE ÜMİT ÖZAT İDMANDA 

     Takımın izin yaptığı 2 gün tek başına çalışan Brezilyalı yeni transfer Washington'la, 17. Dünya Kupası'nda A Milli Takım kadrosunda yer alan Ümit Özat, bugün ilk kez takımla birlikte çalışmalara katıldılar. 
     Milli oyuncular Abdullah ve Serhat'ın da bu akşam takıma katılacakları öğrenildi. 
     Öte yandan, idman sonunda teknik direktör Lorant, Ümit Özat ile saha içinde kısa bir süre görüşme yaptı. 
     Antrenmanın ardından tesislerde dinlenmeye çekilen sarı-lacivertli futbolcular, yeni sezon hazırlıklarını bu akşam yapacakları günün ikinci çalışmasıyla sürdürecek. 
     Bu arada, Samandıra Tesisleri'nde gelen kulüp başkanı Aziz Yıldırım'ın, futbol takımı idari koordinatörlüğü görevine başlayan Kemal Dinçer'i, teknik heyet ve futbolcularla tanıştırdığı öğrenildi. 
     





</TEXT>
</DOC>
