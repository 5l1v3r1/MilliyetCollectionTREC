<DOC>
<DOCNO> 67909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/guncel/gun01.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’ten aşk romanı 
</HEADLINE>
<TEXT>

Ekonomi muhabirleriyle bir araya gelen Devlet Bakanı Derviş, İstanbul tutkusundan Beşiktaş’ı tutmasına, Ecevit’li yıllardan Irak’a kadar çeşitli konularda açıklamalar yaptı 
     EYLEM TÜRK, İSMAİL ŞAHİN 

     Ekonomiden Sorumlu Devlet Bakanı Kemal Derviş, "Aşkın, siyasetin ve ekonominin romanı"nı yazmaya başladı. Ekonomi Muhabirleri Derneği İstanbul Şubesi üyeleriyle sohbet toplantısında bir araya gelen Derviş, ulusal ve bölgesel konuların yanı sıra, özel hayatıyla ilgili ilginç açıklamalar yaptı. Amacının ileride hoca olmak olduğunu söyleyen Derviş, İstanbul’a tutkusunu da şöyle anlattı 
     
     İstanbul’da mutlu oluyorum 
     "Ankara’dan İstanbul’a her gelişimde tüylerim diken diken oluyor. Çok mutlu oluyorum. Ankara küçük, orada da herkesi seviyorum. Ama İstanbul’a geldiğimde daha uçaktayken yüreğim pır pır ediyor." 
     "İçeride Beşiktaş’ı tutuyorum, dışarıda ise hangi takım temsil ediyorsa o takımı destekliyorum" diyen Derviş, Ecevit’le ilgili ilk çalışmalarına da değinerek, Başbakan’ı öven "Kolay bir tercih Ecevit" başlıklı ilk imzalı yazısını 1 Ekim 1973’te yazdığını ve bu yazının da Cumhuriyet’te yayımlandığını belirtti. 
     Yurtiçi gezilerine ağırlık vereceğini ve önce Bursa’ya gideceğini vurgulayan Derviş, gezilerinin siyasetle ilgili olmadığının altını çizerek, "İşadamları, sorunlarını dinlememi istiyor" dedi. 
     Ekonomideki son gelişmeleri de değerlendiren Derviş, "Hasta ameliyattan çıktı, ancak maça başlayacak durumda değil. Koşmaya başlaması için daha süre var. Büyük kararlar dönemi bitti. Binlerce küçük kararı uygulamaya geçirmemiz lazım. Artık günlük yönetim çok önemli" diye konuştu. 
     
     Irak belirsiz 
     Irak’la ilgili gelişmelerin kısa vadede olumsuz etkiler yaratmasını beklemediğini de ifade eden Derviş, şöyle konuştu "Irak’ta ne olacağını bilemiyorum. Ancak Türkiye’ye haber verilmeden ABD’den bir hareket gelmesini de beklemiyorum. ABD ile ilişkilerimiz şu anda çok iyi. Şayet bir tehlike olursa, her tehlikeye karşı programda emniyet marjı var. Irak’tan olumsuz etkileniriz, ancak üstesinden geliriz." 
     
Bakan Derviş saf tuttu, Cathy ağladı      ALTAN BURGUCU 

     Devlet Bakanı Kemal Derviş ve eşi Catherine Derviş, kalp ve böbrek rahatsızlığından dolayı geçen salı vefat eden amcasının oğlu Erol Derviş Bükey’in Kocatepe Camii’nde düzenlenen cenaze törenine son anda yetişti... Mavi renkli başörtüsü takan Catherine Derviş, gözyaşlarına h kim olamazken, aile üyelerinin yanında taziyeleri kabul eden Derviş, tabutunun başında saf tuttuğu Bükey’in tabutunu da cenaze arabasına kadar da taşıdı. Çok sayıda siyasinin ve bürokratın katıldığı cuma namazına müteakip kılınan cenaze namazının ardından Bükey’in naaşı, Cebeci Asri Mezarlığı’nda toprağa verildi. 
     



 GÜNCEL 




















</TEXT>
</DOC>
