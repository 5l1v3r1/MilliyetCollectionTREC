<DOC>
<DOCNO> 61479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/dunya/dun03.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas İsrail’i vurdu 4 ölü 
</HEADLINE>
<TEXT>

     DIŞ HABERLER SERVİSİ 

     İsrail’le Filistin Yönetimi topraklarını birbirinden ayıran Gazze Şeridi’ni aşarak İsrail bölgesine giren iki Filistinli, silahlı saldırı düzenledikleri İsrail askerlerinden dördünü öldürüp, ikisini de yaraladı. Yaklaşık üç hafta önce İsrail’e yönelik saldırıları durduracağını açıklayan aşırı dinci Hamas örgütünün üstlendiği olayda, saldırıyı düzenleyen iki Filistinli de ölürken, bölgede barış çabaları büyük darbe aldı. 
     Gazze Şeridi’nin Refah bölgesinde oturdukları belirtilen Muhammed Ebu Camus ve Emad Rizzek adlı Filistinlilerin, Kerem Şalom köyünü koruyan askeri karakola düzenledikleri saldırı sırasında üniformalı olduklarını söyleyen İsrail ordu yetkilileri, iki Filistinli’nin üzerinde Kalaşnikof tüfekler ile el bombaları bulunduğunu açıkladılar. 
     Saldırının, yürütülen ateşkes çabalarını sekteye uğratacağı belirtiliyor. 
     



 DÜNYA 












</TEXT>
</DOC>
