<DOC>
<DOCNO> 95521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun26.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basını Türk siyaseti hakkında bugün neler yazdı 
</HEADLINE>
<TEXT>

     Türkiye'deki siyasi gelişmeler, dünya medyalarında geniş yer almaya devam ediyor. 
     Yunan basını, gelişmelerin Yunanistan'ı endişeye sevk ettiğini yazdı. 
     Atina'nın ilk kez bir Türk dışişleri bakanının istifasını bu kadar yakından izlediğini belirten gazeteler, ''Türkiye'deki krizin alışılmış'' siyasi çalkantılardan farklı bir karakter taşıdığı yorumunu yaptılar. 
     ''Türkiye'deki siyasi krizin Türk-Yunan ilişkileri ve Kıbrıs konusunu tehdit eder bir niteliğe bürünmesi olasılığının varlığına'' dikkati çeken Ta Nea gazetesi, ''AB'nin kritik kararlar alacağı Kopenhag zirvesinin yapılacağı tarihe kadar Türkiye'nin yönetimsiz kalabileceği'' değerlendirmesini yaptı. 
     ''Türkiye'nin gerekli adımları atamaması nedeniyle müzakere tarihi alamaması ve Kıbrıs Rum Kesimi'nin AB üyeliğinin onaylanmasının, Ankara'nın tepkisine yol açacağını'' belirten Ta Nea, ''Tüm cephelerde kayıplara uğraması halinde, canavarın yaralı hayvanlar gibi tepki göstermesi olasıdır. Zaten 'uzlaşmacı' Cem dahi Türkiye'nin tepkisinin limitsiz olacağını söylemişti'' dedi. 
     Türkiye'deki krizin alışılmış siyasi çalkantılardan farklı olduğu yorumunu yapan Ethnos gazetesi, Atina'nın ''yapılacağı anlaşılan'' erken seçimlerde dış politika konularının sert bir biçimde gündeme gelmesinden endişe ettiğini yazdı. 
     Başbakan Bülent Ecevit'in partisinin TBMM'de birinci parti olma özelliğini yitirdiğini kaydeden To Vima gazetesi, ''istifa olasılığından bahsetmeye başlayan Ecevit'in dışişleri bakanlığına Kıbrıs konusunda uzlaşmaz tezleriyle tanınmış 'Şahin' Şükrü Sina Gürel'i getirdiğini'' belirtti. 
     Türkiye'deki gelişmelerin Washington'u endişelendirdiğini savunan To Vima, istifa eden Cem'in niyetinin ''Hasta Başbakanı'' devirmek ve Avrupa'ya yakınlaşma çabalarına ivme kazandıracak bir parti kurmak olduğunu öne sürdü. 
     Cem'in kuracağı yeni partinin burcunun ''Kopenhag'' olacağını belirten Apoyevmatini gazetesi, Devlet Bakanı Kemal Derviş'in bu oluşuma katılmasının partinin başarısı açısından ''yaşamsal önem '' taşıdığı değerlendirmesini yaptı. 
     Cem'in ve genel olarak ''Troyka'nın'', 'Askeri kurulu düzenin'' desteğine sahip olduğunu yazan Elefteros Tipos gazetesi, Ecevit'in ''ısrarla'' istifa etmemesinin, Başbakanı ''hangi güç merkezlerinin desteklediği'' sorusunu gündeme getirdiğini kaydetti. Elefteros Tipos, ''Türkiye bu haliyle AB'ye girerse elde edilecek tek sonuç AB'nin 50 yıl geriye gitmesidir'' dedi. 
     ''Türkiye'deki gelişmelerin siyasi çevrelerin tek çıkış yolunun AB olduğunu anlamış olmalarından kaynaklandığı'' yorumunu yapan Elefterotipiya gazetesi ise yeni Dışişleri Bakanı Şükrü Sina Gürel'in ''bile'', ''Avrupa karşıtı tezleriyle tanınmış olmasına rağmen'', Türkiye'nin Kıbrıs'taki çıkarlarının dikkate alınması halinde AB üyeliğini destekleyeceğini söylediğine dikkati çekti. 
     
     İNGİLTERE 
     İngiliz Financial Times gazetesi, İsmail Cem'in yeni bir siyasi hareketi şekillendireceğini, Cem'in ilk hedefi olarak, AB'ye girmek için gereken reformları yapmayı gösterdiğini yazdı. 
     Bu arada Financial Times, internet sayfasında ''Türkiye'nin geleceği'' konulu bir açık forum kurdu ve herkesin, www.ft.com turkeypoll adresindeki foruma katılabileceğini duyurdu. 
     Independent gazetesi de, Cem'in yeni hareketinin, Başbakan Bülent Ecevit'in partisi DSP'nin küllerinden ortaya çıktığını yazdı. 
     Yeni oluşumun Batı Avrupa'daki diplomatik çevrelerce umut verici bulunduğunu, Türkiye'de piyasanın gelişmeden olumlu etkilendiğini belirten gazete, yeni partinin, ''AB yanlılarının yaşadığı büyük şehirlerden oy alabileceğinin tahmin edildiği, ancak kırsal alanda başarılı olup olmayacağının bilinmediği'' yorumunu yaptı. 
     Telegraph gazetesi, ''Türkiye'nin parlayan yıldızı'' olarak nitelendirdiği, ''çocuk yüzlü ve yakışıklı'' Cem'i batılı diplomatların, ülkesini AB'ye taşıyabilecek bir isim olarak gördüklerini yazdı. 
     
     FRANSA 
     Fransız Liberation gazetesi, ''Türkiye kritik bir durumda'' başlığıyla verdiği haberde, ''Türkiye'nin içinde bulunduğu durumun Avrupa'yı da endişelendirdiğini'' yazdı. 
     Le Figaro gazetesi ise ''Cem'in ülkede beklenen yeni dönemi başlatabileceğini'' belirtti. Devlet Bakanı Kemal Derviş'i ''bütün hükümet formüllerinin vazgeçilmez elemanı'' olarak değerlendiren gazete, Derviş'in ''ekonomik istikrar uğruna'' istifasını geri çektiğini belirtti. 
     
     AZERBAYCAN 
     Azerbaycan'daki ''Halk Gazeti'' gazetesi, Cem'in Dışişleri Bakanlığı ve partisinden istifa ederek yeni bir parti kurmak üzere çalışmalara başladığını yazdı. 
     Yeni Musavat gazetesi okuyucularına Şükrü Sina Gürel'in Dışişleri Bakanlığı'na atandığını aktarırken, Cem'in liderleri arasında yer alacağı yeni partinin hedefinin Avrupa Birliği AB olarak belirlendiğini ifade etti. 
     Ekspress Gazetesi ise ''Türk siyasetinde yaşanan bunalımın devam ettiğini, Cem'in, eski Başbakan Yardımcısı Hüsamettin Özkan ve Kemal Derviş ile birlikte yeni bir ulusal harekete başlayacaklarını duyurduğunu'' yazdı. 
     Azadlık gazetesi de, ''Türkiye hükümetinde karışıklıklar devam ediyor'' başlığı altında, ''Başbakan Ecevit'in yeni Dışişleri Bakanı'nı atarken Cem'i de sert dille eleştirdiğini'' kaydetti. 
     
     ÖZBEKİSTAN 
     Özbekistan Televizyonu Birinci Kanalı, istifaların ''hükümet krizine dönüşebileceği'' endişesini yarattığını ve DSP'nin koalisyondaki üstünlüğünü bozduğunu duyurdu. 
     Özbekistan'ın en büyük gazetelerinden, Rusça yayımlanan Narodnoe Slovo ise Türkiye'deki son gelişmeler hakkında, ''Ecevit başkanlığındaki koalisyon hükümeti parçalanmak üzere'' şeklinde yorumladı. 
     





</TEXT>
</DOC>
