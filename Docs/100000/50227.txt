<DOC>
<DOCNO> 50227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo22.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcular pazartesi günü kampa girecek 
</HEADLINE>
<TEXT>

     A Milli Futbol Takımı aday kadrosu, 2002 Dünya Kupası finalleri için Avusturya ile yapacağı baraj maçları öncesi, 5 Kasım Pazartesi günü İstanbul'da kampa girecek. 
     A Milliler, 10 Kasım'da Viyana, 14 Kasım'da ise İstanbul Ali Sami Yen Stadı'nda yapılacak karşılaşmalar için, 5 Kasım Pazartesi günü saat 13.00 Polat Renaissance Oteli'nde toplanacak. Teknik direktör Şenol Güneş'in saat 12.00'de düzenleyeceği basın toplantısının ardından, A Milli Futbol Takımı ilk çalışmasını aynı akşam saat 19.00'da, Galatasaray'ın Florya Metin Oktay Tesisleri'nde yapacak. 
     6 Kasım Salı günü aynı tesislerde iki antrenman yapacak milliler, 
     7 Kasım Çarşamba günü saat 13.00'de havayoluyla Viyana'ya gidecek. 
     Ebreichsdorf'da Domino Sutes Hotel'de konaklayacak A Milli Futbol Takımı, hazırlıklarını burada sürdürecek. 
     10 Kasım Cumartesi günü Ernst Happel Stadı'nda Avusturya ile ilk 
     maçını yapacak olan milliler, 11 Kasım Pazar günü İstanbul'a dönerek, Florya Metin Oktay Tesisleri'nde ikinci maç için kampa alınacak. Milli takım, 12 Kasım'da Florya'da iki antrenman yapacak, 13 Kasım'da ise rövanş maçının oynanacağı Ali Sami Yen Stadı'nda saat 19.30'da gerçekleştireceği çalışmayla hazırlıklarını tamamlayacak. Türkiye-Avusturya karşılaşması, 14 Kasım Çarşamba günü Ali Sami Yen Stadı'nda saat 20.30'da başlayacak. 
     






</TEXT>
</DOC>
