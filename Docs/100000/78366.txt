<DOC>
<DOCNO> 78366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur15.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisalı çiftin nikahı internetten canlı yayınlandı 
</HEADLINE>
<TEXT>

     Manisalı Yalkın Cantemir ile Emin Şimşek çiftinin nikah töreni, internetten canlı olarak yayınlandı. 
     Manisa Belediyesi Fatih Nikah Salonu'nda yapılan nikah, gelin ve damadın Avrupa ülkelerinde bulunan arkadaşları ve yakınları için www.güldis.com.tr adlı siteden yayınlanırken, siteye çok sayıda kutlama e-mail'i gönderildi. 
     Manisa Belediye Başkanı Adil Aygül'ün kıydığı nikahta, damadın şahitliğini Manisa Valisi Rasih Özbek, gelinin şahitliğini ise İzmir Devlet Güvenlik Mahkemesi Başsavcısı Mehmet Doğar yaptı. İzmir DGM savcılarından Halil Cantemir'in gelinin babası olması nedeniyle DGM Savcılarını biraraya getiren nikahtan sonra Vali Özbek, genç çifte nikah cüzdanını verirken, öğütlerde bulundu. 
     Diş hekimi damat Emin Şimşek, İsviçre'de doğup büyüdüğünü ve öğrenimini değişik ülkelerde tamamladığını belirterek, Anadolu Üniversitesi öğrencisi eşinin yakınlarının bir kısmının da Eskişehir'de olduğunu söyledi. Şimşek, ''İnternet gibi teknolojinin büyük kolaylığı sayesinde tüm dostlarımız nikahımıza katılmış oldu. 
     Çok mutluyuz, mutluluğumuzu dünyadaki tüm dostlarımızla paylaştığımız için daha da büyük sevinç duyduk'' dedi. 
     





</TEXT>
</DOC>
