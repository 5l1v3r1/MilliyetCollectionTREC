<DOC>
<DOCNO> 50693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun04.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'a katılan New York'lu genç ABD basınında.. 
</HEADLINE>
<TEXT>

     ABD'nin New York kentinde doğup büyüyen Pakistan asıllı bir gencin, ''ABD'ye karşı cihat'' için Afganistan'a gitmesine Amerikan basını geniş yer verdi. 
     New York Post Gazetesi, Muhammed Junaid adlı gencin annesinin, New York'lu itfaiyeciler tarafından, 11 Eylül günü, Dünya Ticaret Merkezi'nin 9. katından sağ olarak kurtarıldığını belirtti. 
     Gazete, Afganistan'a geçmek için Pakistan'da beklediği saptanan Junaid'in, İngiliz ITN televizyon kanalına, ''Afganistan'da gördüğüm her Amerikalıyı öldüreceğim. Pakistan'da rastlayacağım Amerikalı askerleri de öldüreceğim. Dünya Ticaret Merkezi'ne düzenlenen saldırıda ölen Amerikalılar için vicdan azabı duymuyorum'' diye konuştuğunu yazdı. 
     Junaid'in, Usame Bin Ladin'in cihat çağrısına uyarak, Eylül sonlarında New York'u terkettiği ve tek gidiş biletini alarak Pakistan'a gittiği belirtildi. 
     New York Post Gazetesi, ''Netice itibariyle ben bir Müslümanım'' diyen 26 yaşındaki Junaid'in New York'ta bilgisayar programcısı olarak çalıştığı işyerinden ayda 5 bin 800 dolar aldığını ve her şeyini terkederek cihat çağrısına uyduğunu kaydetti. 
     






</TEXT>
</DOC>
