<DOC>
<DOCNO> 75594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/spor/spo01.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefes Nefese 
</HEADLINE>
<TEXT>

Beşiktaş bugün 32. başkanını seçecek. Akatlar Spor Kompleksi’nde geniş güvenlik önlemleri altında yapılacak kongrede, Serdar Bilgili ile Hasan Arat’ın büyük çekişmeye girmesi bekleniyor 
     BİLAL MEŞE 

     10 bin 401 oy 
     SİYAH - Beyazlı ekibin, 54. Olağan Seçim Genel Kurul toplantısında bugün 32. başkan seçilecek. Akatlar Spor Kompleksi’nde 10.00’da başkan adayları Serdar Bilgili ve Hasan Arat’ın konuşmalarıyla start alacak kongrede, Divan Başkanlık Kurulu’nun seçiminin ardından, oy verme işlemine geçilecek. 17 bin 684 üyeden, aidatını yatırmış ve seçme hakkını kazanmış 10 bin 401 kişi oy kullanacak. 
     
     17.00’de bitecek 
     REKOR katılımın beklendiği kongre öncesinde Divan Kurulu’ndan yapılan açıklamada, oy verme işleminin 17.00’de sona ereceği, ardından sayıma geçileceği belirtildi. Aynı saatte salonun kapılarının kapatılacağı ve içeride henüz oy vermemiş üyelerin de oylarını kullanacağı vurgulandı. Oy kullanımının 20 sandıkta gerçekleşeceği ve sayımının geç saatlerde biteceği bildirildi. 
     
     Kuş uçurulmayacak 
     AKATLAR Spor Kompleksi tarihi bir kongreye ev sahipliği yapacak. Adaylar, kongrenin centilmence geçmesi için uyarılarını sürdürürken, katılımın yüksek olması nedeniyle salon içinde ve dışında geniş güvenlik önlemleri alınacak. Seçimde özel güvenlik ekiplerinin yanı sıra çok sayıda polis de görev yapacak. Ayrıca güvenlik önlemleri kongrenin bitimine kadar sürecek. 
     
     Konuşmalar önemli 
     BAŞKAN adaylarından Serdar Bilgili yeşil, Hasan Arat ise turuncu rengi kullanacak. Her iki adayın yapacağı seçim konuşmalarının, özellikle tarafsız hareket eden üyeleri etkileyeceği kaydedildi. Büyük bir yarışmaya sahne olacak kongrenin kaderini, yüzer gezer oyların belirleyeceği de vurgulandı. Ayrıca divana girecek 10 üye de açıklık kazanacak. 
     

</TEXT>
</DOC>
