<DOC>
<DOCNO> 68998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sondun13.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li terör uzmanı "PKK yasaklanmalıdır" 
</HEADLINE>
<TEXT>

     Amerika Birleşik Devletleri'nin önde gelen terör uzmanlarından L. Paul Bremer, Hollanda'nın, terör örgütü PKK'yı bir an önce yasaklaması gerektiğini, PKK ve diğer terör örgütlerine hoşgörü göstermeye devam etmesi halinde, Hollanda-ABD ilişkilerinin gelecekte büyük zarar göreceğini söyledi. 
     Hollanda'daki bir toplantıya katılmak üzere geldiği Lahey'deki ABD Büyükelçiliği'nde gazetecilerin sorularını yanıtlayan Paul Bremer, uluslararası terörle mücadelede Hollanda'nın yaklaşımını eleştirdi ve terör örgütlerine, ülkesinde eylem yapmadığı için ılımlı yaklaşmanın, hoşgörü ile bakmanın, teröristlerin bu ülkede eylem yapamayacakları anlamına gelmediğini belirtti. 
     11 Eylül saldırılarından önce, uluslararası terörizmin ''yeni bir 
     görünümle'' ortaya çıkacağı ve ''daha çok sayıda kurban'' alacağı yönündeki tahminleriyle tanınan ve 1980'li yıllarda Hollanda'nın ABD Büyükelçiliği görevinde de bulunan L. Paul Bremer, Hollanda'nın PKK gibi terör örgütlerine hoşgörüyle bakması ve bu örgütün ülkesinde büro açmasına izin vermesinin, kabul edilebilir bir gerekçesi olamayacağını ifade etti. Paul Bremer, şunları söyledi ''Hollanda, uluslararası terörizmle mücadeleden söz ediyor, ancak PKK gibi bir terör örgütüne kapılarını açıyor. Terör örgütü PKK siyasi amaçları için suçsuz insanları öldürmüştür. Bu cinayetlerin Özgür Kürdistan adına yapıldığını savunmak, bu suçsuz insanların teröre kurban edildiği gerçeğini değiştirmez.'' 
     
     En zayıf halka Hollanda 
     Paul Bremer, terör örgütlerine gösterilen hoşgörülü yaklaşımın, teröristle normal vatandaşı birbirinden ayırmayı da güçleştirdiğini ve bu durumun zamanla toplumda güvensizlik ve düşmanlık duygularını körüklediğini belirtti. 
     Terör örgütleriyle hoşgörüye dayalı ilişkiyi büyük bir tehlike olarak nitelendiren Paul Bremer, Hollanda'nın ülkesinde bugüne kadar terörist saldırı olmadığını savunamayacağını, teröristlerin her zaman zayıf bir noktadan saldırıya geçebileceklerini belirtti ve buna, 1979 yılında Lahey'de İngiltere Büyükelçisi'ne düzenlenen ve büyükelçinin ölümüyle sonuçlanan saldırıyı örnek gösterdi. 
     Paul Bremer'e göre, Hollanda, Avrupa Birliği'nin terörizme karşı verdiği savaşta en zayıf halkayı oluşturuyor. 
     El Kaide'nin 60'tan fazla ülkede hücre örgütlenmesi içinde bulunduğunu hatırlatan ve bu ülkelerden birinin neden Hollanda olamayacağını soran Paul Bremer, Hollanda'nın artık terörist gruplara hoşgörülü yaklaşımını gelenekselleştirme eğiliminden vazgeçmesi uyarısında bulundu. 
     ABD'li terör uzmanı Paul Bremer'in terör örgütü PKK'ya hoşörülü yaklaşımı dolayısıyla eleştirdiği Hollanda, 11 Eylül'den sonra Avrupa Birliği'nin geçen Aralık ayında belirlediği terörist örgütler listesine PKK'nın dahil edilmemesi için büyük çaba harcamış ve bu çabasında başarılı olmuştu. 
     Hollanda Dışişleri Bakanlığı'nın bir sözcüsü, PKK'nın terörist örgütler listesine alınmaması konusunda hükümetinin çabalarını gazetecilerin sorusu üzerine doğrulamıştı. 
     Hollanda'da 11 Eylül saldırılarından sonra yalnızca Anamuhalefet Partisi Hıristiyan Demokratlar CDA , terör örgütü PKK'nın yasaklanmasını savunmuş, diğer partiler sessiz kalmıştı. 
     






</TEXT>
</DOC>
