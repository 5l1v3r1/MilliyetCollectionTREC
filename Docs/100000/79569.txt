<DOC>
<DOCNO> 79569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/spor/spo04.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Silaha sarıldılar 
</HEADLINE>
<TEXT>

Trabzonsporlu dokuz futbolcu silah ruhsatı almak için başvuru yaptı. Vali Yazar, "Bu durumu tasvip etmiyorum" diye konuştu 
     LİGDE kötü bir sezon yaşayan Trabzonspor’da dokuz futbolcu İstanbul’a hareketten önce Trabzon Valiliği’ne giderek toplu şekilde silah ruhsatı müracaatında bulundu. Macit, Güngör, Gökdeniz, Kürşat, Erman, Osman, Cem, Şenol ve Bülent’in bu girişimi için Bordo - Mavili yöneticiler "Bilgimiz var" açıklamasını yaptı. 
     TRABZONSPORLU yöneticiler, futbolcuların bu istediğinin takımın başarısızlığı ile bağlantılı olamayacağını savundular. Trabzon Valisi Adil Yazar ise, oyuncularla bu konuda görüştüğünü, Fenerbahçe maçı öncesinde morallerini bozmamak için kendilerine ters bir karşılık vermediğini, ancak gerekli uyarıları yapacağını söyledi. 
     YAZAR, "İnsanların silah merakı taşımalarını tasvip etmiyoruz. Hele hele bu çocuklar Trabzonspor’un geleceği olarak baktığımız gençlerse, hiç onaylamıyoruz. Onlara asıl görevlerinin toplumla bütünleşip görev ve sorumluluklarını daha iyi yerine getirmeleri gerektiğini hatırlatacağım" ifadelerini kullandı. 
     
     Briegel rahat 
     TEKNİK Direktör Briegel, Fenerbahçe’nin şampiyonluk iddiasının kendilerini ilgilendirmediğini, iyi futbol oynayıp kazanmak için ellerinden geleni yapacaklarını söyledi. Alman hoca, "Bizim kaybedecek bir şeyimiz yok. Bu nedenle rahat olacağız" ifadelerini kullandı. Bu arada Bordo - Mavili ekip dün öğleden sonra İstanbul’a gelirken, cezalı olan Osman ile sakatlığı süren Markov, Jarro, Zafer ve Mehmet kafileye alınmadı. 
     
     Yönetim devam’ dedi 
     BORDO - Mavili yönetim İstanbul’da yaptığı olağanüstü toplantıda 31 Aralık’a kadar göreve devam etme kararı aldı. Beş saat süren toplantı sonunda gelecek sezon yerli bir antrenörle çalışılacağı da açıklandı. Yönetimin, teknik direktörlük için Şenol Güneş isminde birleştiği öğrenildi. Dünya Kupası’ndan sonra Güneş’in yapılacak teklifi kabul etmemesi halinde Aykut Kocaman veya Nejat Biyedic ile masaya oturulacağı bildirildi. 
     



 SPOR 




























</TEXT>
</DOC>
