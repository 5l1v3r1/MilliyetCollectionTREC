<DOC>
<DOCNO> 88196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/guncel/gun09.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kaset yaptı belgesi iptal edildi 
</HEADLINE>
<TEXT>

     ÖMER ERBİL İstanbul 

     Anadolu türkülerini yeniden yorumlayarak günümüze taşıyan ünlü müzik yapım firması Kalan Müzik’in 1993’te çıkardığı bir kaset yüzünden yapımcı belgesi iptal edildi. Karar, Grup Özgürlük Türküsü’ne ait Kürtçe hazırlanan Gününü Umuda Ayarla’ isimli kasetteki sözlerle, Kültür Bakanlığı’na beyan edilen şarkı sözlerinin birbirini tutmaması üzerine, "yalan beyan" nedeniyle alındı. 
     
     Kasedin incelenmesi istendi 
     Olay Adana DGM ile Hatay Cumhuriyet Başsavcılığı’nın kasetle ilgili olarak "bölücülük" yaptığı gerekçesiyle 20.02.2002 tarihinde fezleke düzenlemesiyle ortaya çıktı. Adana DGM Başsavcılığı, Kültür Bakanlığı’ndan 08 Mart 2002 tarihli yazı ile ses kasedinin incelenmesini istedi. İncelemeyi, çok tartışılan "Büyük Adam Küçük Aşk" filmini de denetleyip sansürleyen Sinema Video ve Müzik Eserleri Denetleme Kurulu yaptı. Kurul’ca hazırlanan 18 Nisan 2002 tarihli raporda şöyle denildi "Gününü Umuda Ayarla adlı kasette yer alan eserlerin sözleri ile aynı kasedin Kültür Bakanlığı’ndaki eser dosyasında beyan edilen sözlerle birbirini tutmadığı tespit edildiğinden, konunun Bakanlıkça değerlendirilmesine oybirliği ile karar verildi." Kurul’un kararı doğrultusunda Kalan Müzik’in yapımcı belgesi Bakanlıkça iptal edildi. 
     



 GÜNCEL 




















</TEXT>
</DOC>
