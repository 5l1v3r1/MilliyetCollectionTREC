<DOC>
<DOCNO> 62678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/guncel/gun10.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhitlere yargı darbesi 
</HEADLINE>
<TEXT>

Yargıtay karar verdi Deprem davalarında zamanaşımı deprem tarihinden itibaren başlayacak 
     ANKARA Milliyet 

     Yargıtay 9. Ceza Dairesi, 17 Ağustos 1999'da meydana gelen depremden sonra açılan davalarda yaşanan zamanaşımı hesaplanması sorununu çözdü. Daire, suç tarihinin depremin meydana geldiği tarih esas alınarak, zamanaşımının hesaplanması gerektiğine işaret etti. 
     Yargıtay 9. Ceza Dairesi, 17 Ağustos Gölcük ve 12 Kasım 1999'da Düzce'de meydana gelen depremlerin ardından müteahhitlere ve diğer sorumlulara karşı açılan davalarda, zamanaşımının hangi tarih dikkate alınarak hesaplanacağı konusunda yaşanan sıkıntıyı sona erdirdi. 
     
     Şarköy’de temyiz edildi 
     Şarköy Asliye Ceza Mahkemesi, Türk Ceza Kanunu'nun TCK 383. maddesine göre, "tedbirsizlik ve dikkatsizlik sonucu umumi tehlike yaratacak tahribata ve musibete neden olmaktan" 3 kişi hakkında açılan kamu davasını zamanaşımı nedeniyle ortadan kaldırdı. Mahkeme gerekçe olarak, zamanaşımı süresinin binanın yapıldığı tarihten itibaren hesaplanmasını göstermişti. Müdahil idare vekili, bu kararı temyiz etti. 
     
     9. daire karar verdi 
     Temyiz istemini görüşen Yargıtay 9. Ceza Dairesi'nin kararında, sanıkların TCK'nın 383. maddesinde belirtilen suçla yargılandıkları belirtilerek, bu maddenin umumi tehlike yaratan tahribat ve musibet halinin oluştuğu anı suç tarihi olarak kabul ettiği kaydedildi. Kararda, şöyle denildi 
     "Tahribat ve musibet yapının yıkılması olup, tahribat ve musibetin kendisi olmayan, fakat etkenlerinden biri olan deprem meydana gelmesiyle yapının yıkılması aynı tarihe tekabül ettiğinden, suç tarihi, binanın yıkıldığı 17 Ağustos 1999 tarihi olup, zamanaşımı süresinin bu tarihten itibaren başlaması gerekir." 
     Yargıtay 9. Ceza Dairesi, söz konusu davayı bu gerekçeyle bozdu ve davanın esasına girilerek karara bağlanması gerektiğine işaret etti. 
     



 GÜNCEL 
























</TEXT>
</DOC>
