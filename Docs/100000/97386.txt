<DOC>
<DOCNO> 97386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/dunya/dun04.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi’ye muhtıra 
</HEADLINE>
<TEXT>

Devrim Muhafızları, Hatemi’yi İran’a laik rejim getirmeye çalışmakla suçladı ve sınırı aştın’ dedi 
     DIŞ HABERLER SERVİSİ 

     İran’da en yüksek otorite olan dini lider Ayetullah Ali Hamaney’e doğrudan bağlı silahlı güç niteliğindeki Devrim Muhafızları, Cumhurbaşkanı Muhammed Hatemi’nin başını çektiği reformcu grubu sert bir şekilde uyararak "sınırı aştınız" dedi. 
     Bir bildiri yayımlayan Devrim Muhafızları, reformcuları "Ekonomik sıkıntılardan yararlanarak yozlaşmayı teşvik etmek ve İslam Cumhuriyeti’nin düşmanları için laik bir rejim getirme çabası içinde olmakla" suçladı. 
     Savunma Bakanı’ndan açıklama isteyen reformcu milletvekilleri ise İslam Cumhuriyeti’nin kurucusu Ayetullah Ruhullah Humeyni’nin aksi yöndeki vasiyetine rağmen askerin siyasete karışmasını eleştirdi. 
     İran’da siyasi tansiyonu bir anda yükselten bildiride, Devrim Muhafızları’nın reformcuların "dini devletten ayırma ve Hamaney’in anayasal h kimiyetini zayıflatmayı amaçlayan çabalarının" farkında olduğu ve buna karşı boş durmayıp rejimi savunacağı dile getirildi. 
     
Anten bahanesi      Rejimin içine sızan reformcuların "Erkeklere ve kızlara özgürlük" ve "Uydu televizyonu izlemeye özgürlük" gibi sloganlarla son aylarda sokaklardaki çürümeyi açıkça desteklediğini ileri süren Devrim Muhafızları, "Devrimi koruyacağız" dediler. 
     Devrim Muhafızları’nın bu sert açıklamasından sonra, reformist milletvekilleri Savunma Bakanı Ali Şamhani’den açıklamaya ilişkin yanıt beklediklerini belirttiler. Reformist 90 milletvekili, Meclis Başkanı Hüccetülislam Mehdi Kerrubi’ye bir mektup yazarak, Şamhani’yi meclise çağırmasını ve bazı sorulara yanıt vermesini istedi. 
     



 DÜNYA 














</TEXT>
</DOC>
