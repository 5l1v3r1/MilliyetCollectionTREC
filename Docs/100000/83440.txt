<DOC>
<DOCNO> 83440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko02.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya Asya'nın mali liderliği Çin' kaptırıyor 
</HEADLINE>
<TEXT>

     Asya'da mali işbirliğine önderlik eden Japonya'nın durgun ekonomisi, muğlak, odaklanmamış diplomasisi liderliğini zayıflatırken, yükselen güç Çin avantaj kazanıyor. 
     Uzmanlara göre, Asya'daki muhtemel mali krizlere karşı bölgesel döviz takası sisteminin itici gücü Japonya, dünyanın en fazla döviz rezervlerine sahip olsa da, 10 yıldır süren durgunluğu, Asya ülkeleri için model olmasını engelliyor. 
     Japon ekonomisi düzelmediği sürece, bölgesel işbirliği belirli düzeyle sınırlı kalacak. Asya'daki ülkeler, Çin'in ekonomik kalkınmasını ve Çin'in bölgesel işbirliğine yönelik giderek artan olumlu tutumunu ilgiyle izliyor. 
     Japon hükümetinin Asya'daki ekonomi diplomasisindeki odaklanma eksikliği ve durgun ekonomisi liderliğini tehdit ediyor. Bu durumda, Asya ülkeleri Japonya yerine Çin'e bakacak ve ticaret alanında da bu zaten oluyor. 
     Çin ile Güneydoğu Asya Ülkeleri Birliği ASEAN 10 yılda serbest ticaret alanı kurma anlaşması imzalarken, Japonya geride kaldı. Kimi çevreler de, ''Japonya'nın Asya mali işbirliğinde lider rolünü koruyacağını, Çin'in ise birtakım belirsizlikleriyle Asya için model olması için daha uzun yıllar gerektiği, Japonya'nın denge unsuru olarak istendiği'' görüşünde. 
     Japonya'nın ekonomi diplomasisinde, uzak diyarlardan ziyade, Güney Kore, Malezya, Çin gibi yakın çevresine odaklanması salık veriliyor. 
     





</TEXT>
</DOC>
