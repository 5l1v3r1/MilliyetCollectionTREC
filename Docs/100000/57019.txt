<DOC>
<DOCNO> 57019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/soneko14.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 1. seansta böyle geçti 
</HEADLINE>
<TEXT>

     İMKB Ulusal-100 Endeksi, dünkü kapanışa göre 266.19 puan artışla, 1. seansı 12,985.30 puandan tamamladı. 
     Hisse senetleri 1. seansta, ortalama yüzde 2.09 oranında değer kazandı. 
     İMKB günün ilk seansına 12,736.32 puan seviyesinde ve 17.21 puan artışla başladı. İlk dakikalarda sakin bir çıkış gözlenirken, daha sonra gelen kısmi alımlarla sınırlı bir artış trendine girildi. 
     Endeks, seansın ilk yarısını 107.89 puan artışla 12,817.00 puandan geçti. Seansın ikinci yarısında nispeten daha yoğun alımlar geldi. 
     Endeksin 13,000 puanın üstünü test ettiği ve 13,045.31 puana kadar çıktığı gözlendi. Bu seviyelerde tutunamayan endeks, 12,985.30 puandan kapandı. Endeks, seans içinde en düşük 12,719.11 puana kadar geriledi. 
     Uzmanlar, ilk seansta gerçekleşen artışın temelinde, IMF'den sağlanacak ek kaynak ve yapılacak stand-by'a ilişkin iyimser beklentilerin bulunduğuna işaret ederek, bundan sonra bu düzeylerde yatay bir seyir veya bir yıl sonu çıkışı beklenebileceğini vurguluyorlar. 
     1. seans kapanışında mali endeks 416.06 puanlık artışla 17,098.44 
     puana, sanayi endeksi 170.81 puan artışla 10,880.80 puana ve hizmetler endeksi de 142.89 puan artışla 8,703.52 puana yükseldi. Böylece mali grup hisseler önceki kapanışa göre ortalama yüzde 2.49 oranında, sanayi grubu hisseler yüzde 1.59 oranında ve hizmet grubu hisseler de yüzde 1.67 oranında değer kazandı. 1. seansta işlem gören toplam 278 hisse senedinden 197'si değer kazandı. 16 hisse senedi değer yitirirken, 65 hissenin fiyatında ise bir değişiklik olmadı. Seansta, 346 trilyon 360 milyar 24 milyon liralık işlem hacmi oluştu. 1. seansta Doğan Holding, Yapı ve Kredi Bankası, Garanti Bankası, Doğan Yayın Holding ve Turkcell en yoğun işlem gören hisseler oldular. 
     






</TEXT>
</DOC>
