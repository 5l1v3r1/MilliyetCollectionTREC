<DOC>
<DOCNO> 71569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/ekonomi/eko02.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terfi kuyruğu tarih oluyor 
</HEADLINE>
<TEXT>

Kadro koşulu aramadan terfi olanağı sağlayan düzenleme çıkartılıyor. Memurlar birden çok derece ilerlemesi hak etmiş olsa da bir derece terfi edecek, ancak hak ettiği derece saklı kalacak 
     SERPİL ÇEVİKCAN Ankara 

     Hükümet, eşit işe eşit ücret olarak nitelendirilen "görev tazminatı kararnamesiyle" birlikte kadrosuzluk nedeniyle terfi alamayan memurlara da müjde verecek. Kadro koşulu aramadan terfi olanağı sağlayan düzenlemenin hafta başında yürürlüğe gireceği ve düzenlemeden yaklaşık 350 bin memur ve emeklinin yararlanacağı belirtildi. 
     Her üç yılda bir derece terfi etmesi gerekirken bir üst derecede kadro bulunmadığı için bulunduğu derecenin kademelerinde "yatay ilerleyen" memur sayısındaki yığılmaya çözüm bulundu. Hükümet, bu konumdaki memurların terfi edebilmesi için "bir üst derecede boş kadro bulunması" koşulunu kaldıran bir karar aldı. Düzenleme memurlar arasında "yengeç ilerlemesi" olarak isimlendirilen, aynı derecede sürekli yandan kademe ilerlemesi uygulamasına son veriyor. 
     
     Sadece bir derece 
     Bulunduğu derecenin kademelerinde yıllarca bekleyen memurlar birden fazla derece ilerlemesi hak etmiş olsalar da bu memurların sadece "bir derece" terfi etmeleri sağlanacak. Örneğin beşinci dereceye terfi etmesi gerekirken kadrosuzluk nedeniyle altıncı derecenin son kademesinde altı yıl bekleyen bir memurun iki derece birden ilerlemesi gerekiyor. Ancak yeni düzenleme, bütçe olanaklarının zorlanmaması gerekçesiyle iki dereceyi hak eden memura bir derece terfi olanağı sağlayacak. Ancak, memurun hak ettiği diğer derece saklı kalacak. 
     
     Emekli de yararlanacak 
     Düzenlemeden, bir üst dereceyi hak ettiği halde kadrosuzluk nedeniyle bir alt dereceden emekli olan memurlar da yararlanacak. Bu konumdaki emekli memurların emeklilik kadroları bir derece yükseltilecek. 
     Düzenleme derece yükselmesi yapamayıp aynı derecenin kademelerinde beklemek zorunda kalan memurların üst derecelerdeki ünvanlı görevlere gelmelerini ve emekli maaşlarını hak ettikleri düzeyde almaları açısından büyük önem taşıyor. 
     Yetkililer, düzenlemenin görev tazminatı kararnamesi ile birlikte yürürlüğe girmesinin planlandığını kaydettiler. 
     



 EKONOMİ 


















</TEXT>
</DOC>
