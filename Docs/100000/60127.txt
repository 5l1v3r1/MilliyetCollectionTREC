<DOC>
<DOCNO> 60127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/spor/spo02.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Siber kontrol 
</HEADLINE>
<TEXT>

Samandıra doktorlara açıldı. Oyuncuların tek tek eksikleri belirleniyor 
     YALÇIN TÜRK 

     FENERBAHÇE’NİN Samandıra Tesisleri bugünden itibaren bilim adamlarıyla dolacak. Antrenör Oğuz Çetin’in isteğiyle, Ankara Tıp Fakültesi Spor hekimliği bölümünden gelecek olan bir grup doktor, futbolcuları tepeden tırnağa kadar teste sokarak, ikinci yarı öncesindeki antrenman programı için verileri belirleyecek. Böylece her futbolcuya özel geliştirme idmanları yapılacak. 
     ÖNCELİKLE tüm takıma dayanıklılık, forvetler için de çabukluk testleri mercek altına alınacak. Ölçümlerin bilgisayarlarda değerlendirilmesiyle oyuncuların tek tek eksikleri belli olacak. İkinci yarı öncesindeki dönemde normal takım çalışmaları dışında, oyuncular kendileri için gerekli antrenmanları yaparak vücut olarak eksiksiz hale gelecekler. 
     
Rekorların yöneticisiSadettin Saran 24 saat içinde 10 hoca ile görüştü 
     YUSUF KOBAL 

     FENERBAHÇE’NİN genç yöneticisi Sadettin Saran Denizli’den sonra görev yapacak yeni teknik adamı belirlemekte kilit isim olurken, bir de mucizeye imza attı. Saran, görev emrini aldıktan 24 saat sonra, tam 10 teknik direktör adayını masaya oturtup rekor kırdı. Noel tatiline rağmen Avrupalı hocalara teklifini kabul ettiren genç yönetici stresini de ailesiyle attı. 
     ULUDAĞ’DAKİ Yönetim zirvesinde de hoca konusunda başrolü oynayan Sadettin Saran, görüştüğü teknik adamlar konusunda ayrıntılı rapor verdi. Diğer yöneticilere koşulları anlatan ve hocaların özelliklerini belirten Saran’ın bu başarısı camiada da taktirle karşılandı. Kızı Lal ile hasret giderdikten sonra genç yönetici bugün yine Avrupa’nın yolunu tuttu. 
     
İşine karıştırmazİngiliz Hodgson Udinese başkanıyla kavga etti, kovuldu 
     FENERBAHÇE’NİN diğer teknik direktör adayı Roy Hodgson, 25 yıllık tecrübesiyle ve iyi bir motivatör olarak dikkati çekiyor. Yıldız oyunculara kesinlikle ayrıcalık tanımayan 54 yaşındaki çalıştırıcı, ilk 11’e alacağı futbolcular arasında ayrım yapmıyor. Taviz vermeyen yapısıyla tanınan Hodgson gerektiğinde bu konuda yönetimle bile ters düşebiliyor. 
     UDİNESE’DE başkan hakkında yaptığı açıklamalar nedeniyle görevinden alındı. Hücum ağırlıklı oynatması yüzünden çalıştırdığı takımların defansif tarafının eksik olması, sürekli eleştiri aldığı konuların başında yer alıyor. Oyuncuların antrenmanlardaki performansına çok önem veriyor. Kondisyon ağırlıklı idman yaptırıyor. En büyük özelliklerinden biri de taktik yöndeki ustalığı. 
     
Ümit Özat baba oldu      YENİ yıl Ümit Özat’a oğluyla birlikte geldi. Tatilini geçirmek için Ankara’ya giden Ümit Özat’ın eşi 2002’ye bir saat kala sancılanınca, genç futbolcu soluğu hastanede aldı. Zekai Tahir Burak Doğumevi’nde, sezaryanla gerçekleşen doğumla dünyaya gelen bebeğe Ali ismi verildi. Karısını hastanede bırakan Ümit antrenmanlara katılmak için dün apar - topar İstanbul’un yolunu tuttu. 
     
     



 SPOR 




















</TEXT>
</DOC>
