<DOC>
<DOCNO> 72433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/ekonomi/eko03.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz işsizi kadar kaçak yabancı var 
</HEADLINE>
<TEXT>

Krizde 976 bin kişinin işsiz kaldığını vurgulayan Çalışma Bakanı Okuyan, buna karşın 1 milyon kaçak yabancı işçinin Türk insanının ekmeğini çaldığını’ söyledi 
     ANKARA Milliyet 

     Çalışma ve Sosyal Güvenlik Bakanı Yaşar Okuyan, Türkiye’de 1 milyona yakın yabancı uyruklu kaçak işçi çalıştığını belirtti. 
     TBMM Çalışma ve Sosyal İşler Komisyonu’nda kaçak yabancı çalışmasını engelleyecek bir dizi yeni düzenleme getiren yabancıların çalışma izinleri hakkında kanun tasarısının görüşülmesine başlandı. Görüşmeler sırasında konuşan Okuyan, geçen yıl 976 bin kişinin kriz nedeniyle işini kaybettiğine dikkat çekerek, "Bu açıdan bakıldığında 1 milyon yabancı kaçak işçiden söz ediyorsak bu 1 milyon Türk insanının ekmeğinin çalınmasıdır" dedi. 
     Bunların mevzuata uygun istihdam edilmemesi nedeniyle primlerinin ve vergilerinin ödenmediğini, bunun haksız rekabete yol açtığını anlatan Okuyan, asgari ücretten çalıştıkları bile varsayılsa yıllık kaybın 1 katrilyon 274 trilyon liraya ulaştığını bildirdi. Okuyan, bu kişilerin kendi ülkelerine yılda yaklaşık 1.9 milyar dolarlık döviz transferi yaptığının tahmin edildiğini de söyledi. 
     Yeni yasayla yabancı kaçak işçi çalıştırılmasına karşı 150 milyon lira ile 5 milyar lira arasında idari para cezaları getiriliyor. 
     
     



 EKONOMİ 




















</TEXT>
</DOC>
