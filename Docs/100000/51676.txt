<DOC>
<DOCNO> 51676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/spor/aspo.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ATAM İŞTE OKAN 
</HEADLINE>
<TEXT>

Ulu Önder’i 63. ölüm yıldönümünde anarken, Milli Takım, Avusturya önünde gücünü damarındaki ASİL KAN’dan alıyordu 
20 bin gurbeçimizin desteği ile oynadığımız maçı baştan sona üstün götürdük. İlk yarı golsüz bitti. Sahanın en iyi ismi Okan, casus gibi sızdığı Avusturya defansının arasından golümüzü attı, final kapısını araladı 
     MİLLİ Takımımız Dünya Kupası finalleri için oynadığımız ilk baraj maçında, Avusturya’yı Viyana’da dize getirdi. Gurbetçilerimizin büyük desteği ile oynayan Ay - Yıldızlı oyuncularımız rakibe çok az fırsat verdi, müthiş bir presle Avusturya’yı ezdi. Rüştü’nün muhteşem kurtarışının arkasından, sahanın yıldızı olan Okan, 60. dakikada attığı golle galibiyeti Türkiye’ye getirdi. 47 yıl sonra Dünya Kupası’nın kapısını araladı. Rövanş maçı 14 Kasım Çarşamba günü Ali Sami Yen’de oynanacak 
     
Yetersiz kaldı      İSPANYOL hakem Gonzales maçın kontrolünü elinden kaçırdı. Karşılaşmanın atmosferini kaldıramayacak kadar acemiydi. Kasti hareketlere normal fauller çalarken, olmayacak pozisyonlarda sarı kartına davrandı. İki takım da hakemin acemiliğinden yanmamak için gereğinden fazla dikkat sarfetmek zorunda kaldı. 
     
Viyana’da ilk kez      A Milliler, Avusturya ile rakip sahada oynadığı beşinci maçında ilk kez galibiyetle tanıştı. Viyana’da 52 yıl önce Avusturya karşısına çıkan ve şimdiye kadar rakip sahada oynadığı dört maçını da kaybeden Ay - Yıldızlı ekibimiz, böylece tarihi bir galibiyete de imza attı. Türkiye, rakibine karşı 10. maçında üçüncü kez mutlu sona ulaştı. Bu galibiyette golü atmak da Okan’a nasip oldu. 
     

</TEXT>
</DOC>
