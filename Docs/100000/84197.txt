<DOC>
<DOCNO> 84197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur11.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Perinçek, Fogg'un e-mailleri için yargılanmaya başladı 
</HEADLINE>
<TEXT>

     İşçi Partisi İP Genel Başkanı Doğu Perinçek ve Genel Başkan Yardımcısı Hasan Yalçın hakkında, AB Türkiye temsilcisi Karen Fogg'un elektronik postalarını hukuka aykırı şekilde ele geçirerek açıkladıkları gerekçesiyle 3 yıla kadar hapis istemiyle açılan davaya başlandı. 
     Ankara 2. Asliye Ceza Mahkemesi'nde görülen davanın bugünkü ilk duruşmasına, Perinçek ve Yalçın, sanıkların yaklaşık 40 avukatı katıldı. Duruşmayı çok sayıda gazeteci ve partili de izledi. 
     Kimlik tespitlerinin ardından savunma yapan İP Genel Başkanı Perinçek, Fogg'un, Türkiye'de istihbarat toplamak, gizli haberleşme yapmak, bazı gazeteci ve sendikaları örgütleyerek şebeke kurmak, KKTC halkını yönetime karşı kışkırtmak gibi Türkiye Cumhuriyeti Devletini ve KKTC'yi hedef alan faaliyetlerde bulunduğunu saptadıklarını ileri sürdü. Perinçek, Fogg'un yazışmalarını nasıl ele geçirdikleriyle ilgili olarak, ''Kurtuluş Savaşı sırasında İngiliz istihbaratının yazışmaları Ankara'daki milli hükümetin, Atatürk'ün eline nasıl geçtiyse bizim elimize de o şekilde geçti'' dedi. 
     
     ''GÖREVİMİZİ YAPTIK'' 
     ''Hükümetin, bağımsızlık, egemenlik ve Türkiye Cumhuriyeti'nin güvenliğini savunan girişimlerde bulunmasını bekledik ama boşunaymış'' diyen Perinçek, kendilerinin bu bilgileri açıklamak durumunda kaldıklarını söyledi. Perinçek, ''Suçlular vardır ama onlar biz değiliz'' dedi. Perinçek, şunları söyledi 
     ''Türkiye'de bağımsızlığı savunan tek bir kanun kalmamış mıdır 
     Anayasamız ve kanunlarımız Kopenhag kriterleri tarafından tasfiye mi edilmiştir Asıl savcıları arıyoruz. Bugün yoklarsa iktidara geleceğiz ve onları tayin edeceğiz. Biz vatanımıza ve biricik güvencemiz olan milletimize karşı görevimizi yaptık. Hakkımızda bu celse, derhal beraat kararı verilmelidir.'' İP Genel Başkan Yardımcısı Yalçın da savunmasında, Perinçek'in sözlerine katıldığını ve görevlerini yaptıklarını söyledi. Yalçın, beraat talebinde bulundu. 
     Avukatlar adına yapılan ortak savunmada, Perinçek ve Yalçın'ın amacının Türkiye'nin bağımsızlığını hedef alanları ortaya çıkarmak ve yetkili makamlara duyurmak olduğu belirtildi. Savunmada, Perinçek ve Yalçın'a yöneltilen suçlamaların Türk Ceza Kanunu'nun TCK 525. 
     maddesinin a bendinin 1. fıkrasıyla değil, 2. fıkrasıyla tanımlanabileceği öne sürüldü. Karen Fogg'un diplomat dokunulmazlığına sahip olduğunun belirtildiği anımsatılan savunmada, ''Casusluk faaliyetiyle dokunulmazlığın arkasına sığınılamaz. Polis, hırsızı yakalamıştır. Ancak bu durum, hırsızın, benim çalma özgürlüğüm var demesiyle aynıdır'' denildi. Hakim Bayram Erdem, suça konu TCK'nın 525. maddesinin a bendinin 1. fıkrasının, elektronik postaların ele geçirilmesinde değerlendirilmesi açısından Adalet Bakanlığı'na yazı yazılmasına karar vererek, duruşmayı erteledi. 
     
     BİLİŞİM SUÇU 
     TCK'nın ''Bilgisayar programı vs ele geçirme, çoğaltma'' başlıklı 525. maddesinin a bendinin 1. fıkrası, bilgileri otomatik olarak 
     işleme tabi tutmuş bir sistemden programları, verileri veya diğer herhangi bir unsuru hukuka aykırı olarak ele geçiren kimseye 1 yıldan 3 yıla kadar hapis cezası verilmesini hükme bağlıyor. Sanık avukatlarının suçun vasfının uygun olduğunu öne sürdükleri 2. fıkra ise aynı hapis cezası öngörülüyor, ancak ''hukuka aykırı ele geçirme'' unsuruna atıfta bulunmuyor. Bu fıkrada, ''Bilgileri otomatik işleme tabi tutmuş bir sistemde yer alan bir programı, verileri veya diğer herhangi bir unsuru başkasına zarar vermek üzere kullanan, nakleden veya çoğaltan kimseye 1. fıkrada yazılı ceza verilir'' deniliyor. 
     





</TEXT>
</DOC>
