<DOC>
<DOCNO> 81512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur07.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaraya ikramiyeli veda için yarın son gün... 
</HEADLINE>
<TEXT>

     Dünya Sağlık Örgütü önderliğinde 98 ülkede eş zamanlı devam eden, Türkiye'de de organizasyonu Sağlık Bakanlığı'nca yapılan ''Bırak-Kazan 2002 Uluslararası Ödüllü Sigarayı Bırakma Kampanyası''na katılım yarın sona eriyor. 
     Sağlık Bakanlığı'ndan alınan bilgiye göre, kampanyaya, bugüne kadar ülke genelinde 50 binin üzerinde başvuru yapıldı. 
     Kampanyaya katılan, dünya çapında 1 milyon sigara bağımlısı, 2-29 Mayıs tarihleri arasında sigara içmeyecek. 
     Türkiye genelinde 2 Nisan'da başlatılan kampanyaya en az bir yıldır sigara içen, 18 yaşını doldurmuş herkes katılabiliyor. Başvuru formları, yarın akşama kadar hastane, sağlık ocağı ve ülke genelinde 400 yakın standda doldurulabilecek. 
     Kampanya koşullarına göre, katılımcılar, 2-29 Mayıs tarihleri arasında sigara içmeyecek. Katılımcılar arasında noter huzurunda kura çekilecek ve kazanan kişiyle temasa geçilip, sigara içip içmediği şahitlerce ve kimyasal analizlerle teyit edilecek. 
     Kurayı kazanan ve dört hafta süreyle sigara içmediği saptanan 1 kişi Türkiye Ödülü olan 4 milyar lirayı alacak. Bu talihli, aynı zamanda 2 bin 500 dolarlık Avrupa, 10 bin dolarlık Uluslararası Büyük Ödül kurasına katılmaya hak kazanacak. 
     
     ''AĞIR ÇEKİMLİ BİR İNTİHAR'' 
     Dünyada 8 saniyede 1 can alan, yılda 4 milyon kişinin ölümüne neden olan ve her 10 erişkinden birinin ölüm nedeni sayılan sigarayı bırakmak için birçok neden var. 
     Sağlık Bakanlığı verilerine göre, Türkiye'de genelinde 18 yaş üzeri nüfusun 13 milyonunun sigara içtiği tahmin ediliyor. 
     Dünya genelinde yılda 4 milyon kişinin ölümüne neden olan sigaranın, gelecek 25 yılda 10 milyon kişinin hayatını söndüreceği tahmin ediliyor. 
     Türkiye'de ise her yıl 100 bin kişi sigara ile ilişkili hastalıklar nedeniyle hayatını kaybediyor. 
     Sigaraya başlayanların yüzde 90'ının 11-19 yaş grubu oluştururken, Türkiye'de bu rakam 9-10'lu yaşlara kadar iniyor. 
     Türkiye'de her gün 3 bin çocuk ve genç sigaraya başlıyor, her yıl 1 milyon çocuk bu tuzağa düşüyor. 
     Uzmanlarca, ''ağır çekimli bir intihar'' olarak nitelenen sigaranın dumanında, fare zehri, güve kovucu, bütangazı gibi 4 binden fazla zararlı kimyasal madde bulunuyor. 
     
     KAMPANYAYA KATILANLARA ÖNERİLER 
     Sağlık Bakanlığı'ndan sigarayı bırakmak için öneriler 
     - Bırakma gününü izleyen ilk başarılı günün, ilk başarılı haftanın ve ilk başarılı ayın sonunda kendinize ödül verin. 
     - Bırakma günü öncesi son sigaranızı içtikten sonra evde bulunan sigara, sigara paketi, çakmak, küllük gibi nesneleri atın. 
     - Zaman zaman sigara içme isteği hissettiğinizde, sigarayı kendi kararınızla bıraktığınızı hatırlayın. 
     - 3-5 dakika süren içme isteği dalgaları geldiğinde, üzerine bırakma nedenlerinizi kaydettiğiniz kağıdı okuyun. 
     - Dikkatinizi başka şeylere yöneltmeye çalışın, yerinizden kalkıp gezinin, meyve suyu veya su için. 
     - Derin nefes egzersizleri yapın, önce içinizden 8'e kadar sayarak derin bir nefes alın, daha sonra içinizden 4'e kadar sayarak nefesinizi tutun, sonra yine içinizden 8'e kadar sayarak nefesinizi yavaş yavaş verin, bu egzersizi birkaç dakika sürdürün. 
     - Ellerinizi ve zihninizi meşgul edecek yeni uğraşlar bulun. 
     - Sigara içme isteği uyandıracak arkadaş çevresi ve ortamlarından bir süre uzak kalın. 
     - Düzenli spor yapın. 
     - Sizi strese sokabilecek kişilerden uzak durun, her olayda mutlu olacak pozitif bir yön arayın. 
     
     BIRAKTIKTAN SONRA 
     Bakanlık verilerine göre, sigarayı bıraktıktan sonra dakika dakika vücutta yaşanan değişiklikler şöyle 
     - 20 dakika sonra, kan basıncı ve nabız normale döner, el ve ayak kan dolaşımı düzelir. 
     - 8 saat sonra, kan oksijen düzeyi normale döner, kalp krizi geçirme riski azalır. 
     - 24 saat sonra, vücut karbonmonoksitten arınır. 
     - 48 saat sonra, kan nikotin düzeyi azalır, tat ve koku duyusu artar, peptik ülserli hastaların tedaviye verdikleri cevap artar. 
     - 72 saat sonra, hava yollarının gevşemesi sonucu nefes alıp verme rahatlar, solunum yolları fonksiyon görmeye başladığı için kendi kendini temizlemeye çalışır. Enerji düzeyi artar. 
     - 2-12 hafta sonra, tüm vücuttaki dolaşım düzelir, solunum yolu enfeksiyonlarına yakalanma riski azalır, yürürken yorulma ve tıkanma daha az görülür. 
     - 3-9 ay sonra, öksürük, kısa aralıklarla nefes alıp verme ve hırıltılı yada ıslık sesli soluk alıp verme gibi solunum yolu problemleri düzelir, akciğer fonksiyonları yüzde 5-10 oranında artar. 
     - 12 ay sonra, koroner kalp hastalığı riski yarı yarıya azalır. 
     - 12-36 ay sonra, mesane kanseri riski yüzde 50 azalır. 
     - 5 yıl sonra, kalp krizi geçirme riski ve yemek borusu, ağız boşluğu kanserleri gibi hastalıkların riski yüzde 50 oranında azalır. 
     - 10-15 yıl sonra, kalp krizi geçirme riski tamamen ortadan kalkar ve içmeyenlerle aynı seviyeye iner, akciğer kanseri riski sigara içenlere göre yüzde 50 azalır. 
     





</TEXT>
</DOC>
