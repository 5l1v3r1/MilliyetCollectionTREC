<DOC>
<DOCNO> 76369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun11.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar ödülleri ünlülere şans getirdi 
</HEADLINE>
<TEXT>

     Oscar ödülünü kazanan oyuncular kadar, altın heykelciği rakiplerine kaptıran yıldızların da işleri açıldı. 
     Internetteki ''entertainment weekly'' sitesinin haberine göre, 10 gün önceki Oscar töreninin ardından, ödülü kazanan ve kaybeden ünlülerin projeleri, yavaş yavaş belirlenmeye başladı. 
     ''En İyi Erkek Oyuncu'' ödülünü kazanan Denzel Washington ve ''en yakın rakibi'' Russel Crowe'un film kariyerleri, kamera arkasında kesişti. Washington, ilk yönetmenlik denemesi ''The Untitled Antwone Fisher Story'' üzerinde çalışıyor. Film, sinema senaristi olmaya karar veren bir denizcinin öyküsü. Aktör, bu filmin ardından Carl Franklin'in yöneteceği ''Devil in a Blue Dress'' adlı yapımda, iki aşk arasında bocalayan bir polisi canlandıracak. 
     Crowe da ''The Far Side of the World'' adlı yeni bir filmde, Kaptan Jack Aubrey rolünde seyirci karşısına çıkacak. Crowe'un sonraki projesi, kariyeri açısından dönüm noktası olan ''The Long Green Shore''. Ünlü oyuncu, bu savaş filminde yönetmen, senaryo yazarı ve başrol oyuncusu olacak. 
     ''Ali'' filminde efsanevi boksör Muhammed Ali'yi canlandırarak Oscar'a aday gösterilen Will Smith ise ''Men in Black II'' ve ''I am Legend'' ile izleyici karşısına çıkacak. 
     
     OSCAR ÖDÜLLÜ BOND KIZI 
     ''En İyi Kadın Oyuncu'' dalında Oscar ödülünü kazanan ilk siyah aktris unvanını elde eden Halle Berry, gelecek yıl ödülde gözü olmadığını ortaya koydu. 
     James Bond serisinin ''Die Another Day'' adlı yeni filminde ''Bond Kızı'' olarak boy gösterecek Berry, filmin 22 Kasım'da gösterime girmesinin ardından yeni projelere vakit ayıracak. Berry'nin rol aldığı ''X-Men 2'' de yaz aylarında vizyona girecek. 
     Törenden eli boş ayrılan Renee Zellweger'ın, Michelle Pfeiffer ile rol aldığı ''White Oleander'', 4 Ekim'de seyirci karşısına çıkacak. 
     Oyuncu, yeni filmi ''Chicago'' müzikalinin Ekim'deki prömiyerinin ardından, ''Down with Love'' adlı yapımda feminist bir yazarı canlandıracak. 
     Nicole Kidman ise İngiliz yazar Virginia Woolf'u canlandıracağı ''The Hours'' filminde Meryl Streep ve Julianne Moore ile kamera karşısına geçecek. Yıldızlar, bu projelerin ardından Anthony Minghella'nın yönettiği ''Cold Mountain'' adlı filmde birlikte rol alacak. 
     ''Akıl Oyunları'' filmindeki ''fedakar eş'' rolüyle ''En İyi Yardımcı Kadın Oyuncu'' ödülünü kazanan Jennifer Connelly ise Ang Lee'nin yönettiği ''The Hulk'' adlı yapımda benzer bir rolle izleyici karşısına çıkacak. 
     






</TEXT>
</DOC>
