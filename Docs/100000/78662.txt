<DOC>
<DOCNO> 78662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun44.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusu "Cenin'de 50 Filistinli öldürüldü" 
</HEADLINE>
<TEXT>

     İsrail ordusu, Cenin mülteci kampındaki çatışmalarda ''yaklaşık 50 Filistinlinin'' öldürüldüğünü belirtti. 
     Ordu sözcüsü Rafi Laderman, gazetecilerle kampta yaptığı gezi sırasında yaptığı açıklamada, ''Filistinlilerin katliam iddialarının aksine, kamptaki çatışmalarda 50 civarında Filistinli öldürülmüştür. 
     Kamptaki hasar da Filistinlilerin söylediğinden daha azdır'' dedi. 
     Gazetecilerin kampta bir Filistinlinin cesedini gördüğü ve İsrailli askeri yetkililerin, yıkıntılar arasında başka cesetler bulunduğunu kabul ettikleri kaydedildi. 
     Sözcü Laderman, bu arada kampın ''Filistinlilerin öldürülmesinin kanıtlarını yok etmek amacıyla'' kapatıldığına ilişkin açıklamaları da reddederek, ''Bizim saklayacak hiçbir şeyimiz yok. Kampı kapatmamızın tek nedeni, patlayıcı dolu bazı geçitleri temizlemek içindi. Bomba bulmaya da devam ediyoruz'' dedi. 
     Kampın yüzde 95'inin kontrollerinde olduğunu söyleyen Laderman, sivil kayıplar konusunda da, ''sivil kayıplar olabileceğini kabul ediyoruz, ancak bu kayıplar çok az'' diye konuştu. 
     Laderman, intihar komandolarının yüzde 50'sinin bu kamptan mühimmat sağladığını ve burada eğitildiğini sözlerine ekledi. 
     Öte yandan Beytüllahim yakınlarındaki iki köye giren İsrail güçlerinin, ''aralarında çok sayıda El Fetih üyesinin de bulunduğu'' birçok Filistinliyi tutukladığı bildirildi. 
     





</TEXT>
</DOC>
