<DOC>
<DOCNO> 53145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/siyaset/siy01.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM’de banka soygunu 
</HEADLINE>
<TEXT>
Vekillerin kartlarını çaldılar 
Polis tarafından korunmasına rağmen TBMM Vakıfbank şubesine giren hırsızlar, 150 maaş kartını çaldı. Şifreleri ele geçiren hırsızlar, kartların bazılarıyla hafta sonu alışveriş yaptılar 
     GÜNSELİ ÖNAL Ankara 

     Kulislerde milletvekillerinin cep telefonlarının çalındığı TBMM’de bu kez Vakıfbank şubesi soyuldu. Hafta sonu bahçe kapısı anahtarla açılarak girilen şubeden bir kutu içinde bulunan 150 maaş kartı çalındı. 
     Kartların olduğu zarflarda şifreler de bulunduğundan, hırsızlar 3 - 4 kartı hafta sonu kullandı. Açıkta bulunan kredi kartlarıysa, şifreler imza karşılığı teslim edildiğinden alınmadı. 
     Olayın ardından şubede parmak izi taraması yapılırken, Meclis Başkanı Ömer İzgi, bankadan kredi kartlarının çalındığını söyledi. İzgi, "Önemli olan paranın alınıp alınmaması değil, Meclis içinde böyle bir olayın olmasıdır. Güvenlik konusunda bir toplantı yapacağız" dedi. Soygunu "felaket" olarak niteleyen TBMM Başkanvekili Murat Sökmenoğlu da, "Böyle bir soygun laçkalığı gösteriyor. Üstü örtülmemeli" diye konuştu. 
     TBMM Bütçesi Plan ve Bütçe Komisyonu üyeleri de, dünkü toplantıda soygunu tartıştı. TBMM Başkanvekili Yüksel Yalova, "Arabana bir kırmızı plaka taksan Meclis’in kapısından rahatça geçersin. Üstelik kapıdaki polis selam verir" dedi. 
     10 yıl önce de, TBMM’deki Ziraat Bankası’ndan, dönemin SHP - DYP hükümetinin bankalardan sorumlu Devlet Bakanı Cavit Çağlar’ın kartının da aralarında bulunduğu kartlar çalınmış, hırsız bulunamayınca şube kadrosu tamamen değiştirilmişti. 
     



 SİYASET 














</TEXT>
</DOC>
