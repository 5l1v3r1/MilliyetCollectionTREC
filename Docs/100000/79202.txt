<DOC>
<DOCNO> 79202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/siyaset/siy03.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’in kasedini üstlenen’ çıkmadı 
</HEADLINE>
<TEXT>

Emniyet, Erdoğan’ın Rize konuşmasını çekmediğini açıklarken, RP’nin seslendirme sistemcisi, "O dönem kameramız bile yoktu" dedi 
     MUHAMMET KAÇAR Rize DHA 

     AKP lideri Recep Tayyip Erdoğan’ın, Rize’de 1992’de yaptığı ve içeriğinde "rejim", "Meclis", "ordu" ve "laiklik" karşıtı konuşmasının bulunduğu kasedin basına nasıl sızdığı açıklığa kavuşmadı. 
     Rize Emniyet Müdürlüğü yetkilileri, Erdoğan’ın konuşma yaptığı dönemde, emniyet müdürlüğünün kamera sisteminin olmadığını belirterek, "Erdoğan’ın konuşmasının yer aldığı kaset elimizde yok. Basında yer alan kaset emniyet müdürlüğüne ait değil. Bu kaset, o dönem parti teşkilatının elektronik işlerini yapan kişi tarafından basına verildi" dedi. 
     Kasedi basına sızdırdığı iddia edilen SP İl Başkan Vekili İsmail Yılmaz, "O dönemde kameramız bile yoktu. Biz kaset biriktirmeye 1994’te başladık" dedi. İsmail Yılmaz, 1992’de RP il yöneticisi olduğunu, elektrik malzemeleri ticareti yaptığı için de partinin elektrik elektronikle ilgili işlerini kendisinin yaptığını anlattı. İsmail Yılmaz, RP’nin kapatılmasından sonra da kalan kasetlerin birçoğunu yakarak imha ettiklerini ileri sürdü. 
     
     Kaset savcılıkta 
     Rize Emniyet Müdürlüğü, AKP Genel Başkanı Recep Tayyip Erdoğan’ın orduya ağır hakaretler içeren bant kaydını Cumhuriyet Başsavcılığı’na ulaştırdı. 
     
SP’liler mi sızdırdı      ANKARA Milliyet 

     Başkent kulisleri dün AKP Genel Başkanı Recep Tayyip Erdoğan’ın 1992’de Rize’de yaptığı konuşmayı içeren kasedin nereden çıktığını tartıştı. 
     Kulislerde daha önce Erdoğan, Şevki Yılmaz, Necmettin Erbakan kasetlerini basına sızdıran kişiyle Erdoğan’ın orduya ağır hakaret ettiği konuşmasının yer aldığı kasedi veren kişinin aynı olabileceği ihtimali üzerine duruldu. Siyasi çevrelerde, son günlerde yapılan anketlerde partisi birinci çıkan Erdoğan ve AKP’nin önünü kesmek için bazı SP’lilerin kasedi sızdırdığı iddiası da tartışıldı. AKP kulislerinde de bu iddia gündeme gelirken, parti yöneticileri açıklama ve yorum yapmaktan kaçındı. 
     



 SİYASET 












</TEXT>
</DOC>
