<DOC>
<DOCNO> 89289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur14.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan düğün zengini çıktı... 
</HEADLINE>
<TEXT>

     AK Parti Genel Başkanı Recep Tayyip Erdoğan, hakkında ''haksız mal varlığı edindiği'' iddiasıyla 5 yıl 10 aya kadar hapis cezası istemiyle açılan davada, Ankara 7. Asliye Ceza Mahkemesi'nde hakim karşısına çıkacak. 
     Tayyip Erdoğan'ın malvarlığında dikkat çeken oğluna olan borcu da açığa çıktı. Erdoğan'ın oğluna düğününde tam 30 kilo altın takıldığı anlaşıldı. 
     Edinilen bilgiye göre, Erdoğan'ın, hangi asliye ceza mahkemesinde yargılanacağı belli oldu. Erdoğan'ın davası, yapılan tevzi işlemi sonucu, Ankara 7. Asliye Ceza Mahkemesi'ne düştü. Mahkemenin, bu hafta içinde tensip tutanağını hazırlayarak, duruşma gününü belirlemesi bekleniyor. 
     İddianamede, Erdoğan'ın, İstanbul Büyükşehir Belediye Başkanlığı görevinden ayrıldığı 1998 yılının sonunda verdiği mal beyanı ile AK Parti Genel Başkanı seçildikten sonraki mal bildirimi arasında 256 milyar 138 milyon 421 bin lira artış olduğu öne sürülüyor. Recep Tayyip Erdoğan hakkında 5 yıl 10 aya kadar hapis istenen iddianamede, haksız edindiği iddia edilen malların zor alımına ve ömür boyu kamu hizmetlerinden yasaklı tutulmasına karar verilmesi talep ediliyor. 
     İddianamede, ayrıca cezaların tecil edilmemesi, paraya veya tedbire çevrilmemesi ve ön ödeme ile düşürülmemesi de isteniyor. 
     
     OĞLUNA, DÜĞÜNDE 30 KİLO ALTIN TAKILMIŞ 
     Bu arada, Erdoğan'ın mal bildirimde yer verdiği ve oğlu Ahmet Burak Erdoğan'a borç olarak gösterdiği 220 bin dolar ve 55 bin markın detayı da belli oldu. Dosyaya sunulan belgelere göre, Ahmet Burak Erdoğan, düğünde takılan altınlarını babası Erdoğan'a borç olarak verdi. Belgelere göre, Ahmet Burak Erdoğan'a düğünde takılan 24, 22, 18 ve 14 ayar toplam 30 kilogram muhtelif altın, 23 Temmuz 2001 
     tarihinde, İstanbul-Yenibosna'daki Asgold Kuyumculuk Sanayi ve Ticaret Anonim Şirketi'nde paraya çevrildi. Altınlar, 262 milyar 802 milyon 364 bin 384 lira tuttu. Bu para, aynı gün bir döviz bürosunda 250 bin 550 dolara çevrildi. 
     





</TEXT>
</DOC>
