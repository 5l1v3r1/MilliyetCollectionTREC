<DOC>
<DOCNO> 50553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun09.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'dan 1200 kişi daha cihat için Afganistan'a geçti 
</HEADLINE>
<TEXT>

     Pakistan'ın Taliban'ı destekleyen aşiretlerine mensup 1200 kişi daha ''cihat'' için Afganistan'a geçti. 
     Tahrik Nifaz-i Şeriat Muhammedi isimli radikal dinci partinin liderlerinden Muhammed İsmail, otomatik tüfek ve diğer silahlara sahip 1200 kişilik bir mücahit grubunun bugün Bajaur bölgesinden 
     Afganistan'a geçtiğini belirtti. 
     Gönüllülerin, sınırı son günlerde geçen diğer Pakistanlılara katılmak üzere Celalabad kentine götürüleceğini belirten İsmail, bu kişilerin durumuna Taliban'ın karar vereceğini kaydetti. 
     Afganistan'a bugün giden son grupla birlikte Pakistan'dan Taliban saflarında yer almak üzere giden aşiret mensuplarının sayısı 4400'e ulaştı. 
     Bu arada, Pakistan'daki radikal dinci partilerden İslami Cemaat'in lideri Gazi Hüseyin Ahmed, dün ev hapsine alınmadan önce yaptığı açıklamada, Devlet Başkanı Pervez Müşerref'i ağır bir dille suçladı. 
     Müşerref'i halkına ihanetle suçlayan dini lider, ''Masum Afganlar devlet terörizminin hedefi oluyorlar ve maalesef bizim hükümetimiz saldırganın yanında yer alıyor'' diye konuştu. 
     Aşırı dinci lider, ''Pakistan hükümetinin koalisyonda yer alarak masum Afganlara karşı hukuk tanımadığını ve kan dökücülüğünü ortaya koyduğunu'' savundu ve ''askeri darbeyle yönetime gelen hükümetin de anayasal ve meşru bir hükümet olmadığını'' söyledi. 
     Ülkedeki Amerikan karşıtı gösterilerin yapılması için birçok kez çağrıda bulunan radikal dinci lider Ahmed'in göz hapsinde tutulduğu Peşaver'deki evinin çevresinde asker ve polis geniş güvenlik önlemlerini sürdürüyor. 
     






</TEXT>
</DOC>
