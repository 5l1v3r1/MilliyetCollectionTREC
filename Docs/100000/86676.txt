<DOC>
<DOCNO> 86676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/spo07.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi değiştiren adam 
</HEADLINE>
<TEXT>

Ekvador 2000 yılına kadar adı sanı duyulmamış, Güney Amerika futbolunda hiç etkisi olmayan bir takımdı. Ancak bir Kolombiyalı her şeyi değiştirdi 
     Mehmet Demirkol 

     Ekvador 1965 - 2000 arasında elemelerde deplasmanda bir tek maç bile kazanamamıştı. Aslında 1998’den önce kupanın elemeler tarihinde sadece 5 galibiyet alabilmişlerdi. Ama bu makus kaderi, 1998’de Kolombiya’yı çalıştıran Hernan Dario Gomes değiştirdi. Ekvador, tarihinde ilk kez Dünya Kupası finallerine katılma hakkını kazandı. Hem de Güney Amerika grubunda Arjantin’in arkasından ikinci sırayı alarak. Ama ödülü garip oldu. Vuruldu. Şüpheli ise Gomes’in, oğlunu 21 yaş altı milli takımdan kovduğu eski Devlet Başkanı. Gomes bu olay üzerine Kolombiya’ya döndü, ama ülkede yapılan geniş çaplı gösteriler onu geri götürdü. 
     Ekvador güzel hücum ediyor. Kavides, Delgado ve Aguinaga ile spektaküler birer hücum oyuncuları. Pele "harika oyun" diyor onların oynadığına, ama bu iyi bir şey mi bilinmez. Zira Pele en son 1994 öncesi Kolombiya için benzer övgü dolu cümleler sarf etmiş ve o takım gruptan çıkamamıştı. 
     Arjantin’e kaybettikten sonra elemelerde son 8 maçlarında yenilmediler ve özellikle hazırlık maçında bizi yenmeleri onlara büyük güven verdi. Ama savunmalarında sorunlar yaşıyorlar. İtalya, Meksika ve Hırvatistan’ın kurt forvetlerine karşı ne kadar başarılı olacakları onların yolunu belirleyecek. 
     
Yıldız adayı      Agustin Delgado 
     Hernan Crespo’yla birlikte 9 golle Güney Amerika grubunun en golcü ismi oldu 27 yaşındaki oyuncu. Hızlı, çabuk ve savunmanın tahmin etmesi zor olan hareketlerle ve tek vuruşlarla da iyi bir golcü. 1999’da Nexaca ile Dünya Kulüpler şampiyonası’nda parlamış Manchester United’a bir gol atmış, Real’i de yenip üçüncü sırayı almıştı. Bu yıl Southampton, onu 5 milyon dolara aldı ve beklentisi Dünya Kupası’ndan sonra değerini en az ikiye katlaması. 
     

</TEXT>
</DOC>
