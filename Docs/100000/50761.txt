<DOC>
<DOCNO> 50761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo18.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "47 yıllık özlemi sona erdireceğiz" 
</HEADLINE>
<TEXT>

     Milli Takımlar Teknik Direktörü Şenol Güneş, 2002 Dünya Kupası finallerine gitme hedeflerinde artık yolun sonuna geldiklerini belirterek, ''Finallere gidip, 47 yıllık özlemi sona erdireceğiz'' dedi. 
     Güneş, düzenlediği basın toplantısında, Türkiye'nin daha önce 2 defa Avrupa Şampiyonası Finalleri'nde mücadele ettiğini anımsatarak, ''Ancak son 47 yıllık tarihimizde Dünya Kupası finalleri yok. Biz Dünya Kupası finallerine katılıp, yeni bir şölene başlamak istiyoruz. 
     Bu şölen için herkesin kendi kalıplarının dışında daha gayretli olmasını istiyorum'' diye konuştu. 
     Avusturya maçlarında taraftarlardan her zamanki desteklerini sürdürmelerini istediğini vurgulayan Güneş, maçlarda özellikle moral değerlerinin aşağı düştüğü zamanlarda seyirci desteğine daha fazla ihtiyaçları olacağını söyledi. 
     
     Avusturya çok iyi bir ekip 
     Avusturya'nın İsrail ile yaptığı son maçın çok fazla speküle edildiğini kaydeden Şenol Güneş, ''Sonuçta sahada 11 kişi mücadele etti'' dedi. 
     Rakiplerinin kadrosunda şu anda 22 futbolcu bulunduğuna dikkati çeken Güneş, şöyle devam etti 
     ''İsrail maçındaki kadrodan farklı 4 futbolcu var. Bariç'in kadroya aldığı veya almadığı oyuncuların iyi olup, olmadığını sahada anlayabiliriz. Cezalı olan Vastic'i de ikinci maç için kadroya almışlar. İsrail maçında Avusturya'yı iyi buldum. Sanıyorum, o maçtaki 11 ile bizim karşımıza çıkacaklar. Rakibimiz takım oyunu oynayan, 
     disiplinli, fizik gücü iyi olan bir takım. Biz de bunları yapmak zorundayız ve yapacağız.'' 
     
     'Milli takım herşeyin üstündedir' 
     Şenol Güneş, Avusturya ile yapacakları kritik maçlar öncesinde bazı oyuncuların problemi olduğu için kadroyu geniş tuttuğunu söyledi. 
     Kadrodaki futbolcuların futbol tarihine altın harflerle yazılmaya aday olduğunu ve adlarını yazdıracaklarını anlatan Güneş, ''Her yerde hem kendilerini hem de arkadaşlarını motive etmelerini istiyorum. 
     Kadroda 26 oyuncu var. Ufak-tefek sorunları olan futbolcular bulunuyor. Bunların durumuna bakacağız ve yarın karar vereceğiz'' diye konuştu. 
     Bir gazetecinin, ''Galatasaray Teknik Direktörü Lucescu, sakat olan Bülent Korkmaz ve Hakan'ın kadroya neden alındıkları şeklinde açıklamalar yaptı. Bu konuya ne diyorsunuz'' sorusuna Güneş, şu yanıtı verdi 
     ''Biz zaman zaman bazı oyuncuları oynaması için değil, bizimle birlikte olması için kadroya alırız. Bizim araştırmalarımıza göre kadroya aldığımız oyuncuların sadece 1 veya 2'si oynayamayacak durumda. Aldığımız oyuncuların kulüplerine zarar vermeyi düşünmeyiz. 
     Milli takımın tüm kulüplerin üzerinde olduğunu hatırlatırım. Maç kaybedelim ama kendimizi kaybetmeyelim. Biz kaybedince kimseyi suçlamıyoruz. Ama kulüpler oyuncuları, antrenörleri, milli takım sorumlularını, federasyonu suçlayarak, başarısızlıklarını örtmeye çalışıyor. Milil takımın değer yargılarının üstüne çıkan hiçbir kulübe izin vermeyiz. Biz 26 oyuncuyla birlikteyiz. Eğer bu birliktelikten rahatsız olan varsa, onu da tutmayız.'' Şenol Güneş, hedefin ne kadar büyük olduğunun herkes tarafından bilindiğini, sahaya çıkan 11 futbolcunun çok çalışarak iş yapması ve diğerlerinin de her zaman oynayacak gibi hazır olmaları gerektiğini ifade etti. 
     Geçmişteki başarılarla avunmak ve zaman kaybetmek istemediğini anlatan Güneş, ''Müsabaka oynanmadan kazanılmaz. Günü yaşamak durumundayız. Öncelikle 10 Kasım'da deplasmanda oynayacağımız maçı düşünüyoruz. Sonra da 14 Kasım'da burada yapacağımız maç sonunda finallere gitmeyi. Maç bitmeden, iş bitmez. Biz bir ekibiz. Bu kadroya çağrılan her oyuncu kalitelidir. Müsabakanın koşullarına göre 11 kişi seçeceğim. Oynayan da oynamayan da aynı duygu ve heyecanı paylaşmalı'' diye konuştu. 
     Güneş, Moldova maçında görev verdiği İlhan Mansız ve Emre Aşık'ın başarıları sürdüğü sürece kadroda kullanacağını, önemli olanın takıma katkıları olduğunu vurguladı. Mustafa İzzet'i geçen sezon geçirdiği önemli sakatlıktan sonra eski performansını yakalayamadığı için kadroya çağırmadığını anlatan Şenol Güneş, şunları söyledi 
     ''Avrupa'da oyuncularımızdan Tugay, Alpay, Yıldıray ve Tayfun takımlarında forma giyiyor. Hakan Şükür ve Fatih, takımlarında yer bulamıyor. Emre sakatlığı nedeniyle oynamıyor, Okan ise zaman zaman yer buluyor. Ancak benim için takımında oynamaması çok önemli değil. 
     Hakan Şükür, takımında oynamıyor ama bu seneki maçlarda milli takımda iyi oynadı.'' Milli Takımlar Teknik Direktörü Güneş, ''Bu sefer grup maçlarından farklı olarak, baraj maçı yapacağız. Bu maç farklı olur mu'' şeklindeki bir soru üzerine de ''Biz, Mustafa Denizli zamanında da baraj maçını geçip, Avrupa Şampiyonası finallerine gitmiştik. Grup maçlarında da üst üste 2 maç yapıyorduk. Ama bu sefer aynı rakiple oynayacağız. Fiziksel ve motisvasyon olarak ortaya çıkacak olumsuzlukları gidermeye çalışacağız. Bu maçlarda önemli olan kazanmak değil, hedefimize ulaşacak sonucu almak. Orada 1-1, burada da 0-0 berabere kalırsak, yine finallere gideriz. Ancak biz kazanmak istiyoruz'' diye konuştu. 
     
     'Bana destek bizi finallere taşır' 
     Şenol Güneş, kendisine yönelik eleştiriler ve bu maçların kaybedilmesi halinde görevi bırakıp bırakmayacağı şeklindeki soruları da şöyle yanıtladı 
     ''Biz buraya kimseye hesap vermeye gelmedik. Zaman zaman dozu aşsa da eleştirilere saygı duyuyorum. Bu ülkenin insanının barışık olmaya ihtiyacı var. Nükleer santraller gibi ortaya mikrop saçıyoruz. Sonra bu mikrobu konuşup, çözmeye çalışıyoruz. Oysa bunu biz üretiyoruz. 
     Bilgi sahibi olmadan, fikir sahibi olmaya çalışıyoruz. Savaşların giderek arttığı bu ortamda biz kendi aramızda dialog kurmalıyız. 
     Kişisel kavga savaş gibidir. 
     Benim 4 yıllık sözleşmem var. Ama bunları konuşmayalım. Hep çöplüğe bakıyoruz, biraz güzelliklere bakalım. Ben Dünya kupasına nasıl gideriz diye düşünüyorum. Gündemimde başarısızlık yok. Bana bu zamanda destek olunması Türkiye'yi finallere taşır. Karizma mı daha önemli, Avusturya maçı mı '' Güneş, futbolcularına rahat olmalarını söyleyeceğini, onları stresten uzak tutmaya çalışacağını belirterek, ''Avusturya'yı yenecek gücümüz var ve bunu kullanacağız. Oyuncularım dikkatli, çalışkan, heyecanlı olmalı. Bizim tecrübemiz var. Tüm oyuncularımın görevini yapmasını istiyorum'' dedi. 
     Öte yandan, basın toplantısının 10 dakika geç başlamasının kendilerinden kaynaklanmadığını belirten Şenol Güneş, ''Basından bazı arkadaşlar geç geldiği için geçikme oldu. Önümüzde Avusturya maçı var. 
     Şimdi bunu gündeme getirip, basınla kavga etmeyelim'' diye konuştu. 
     






</TEXT>
</DOC>
