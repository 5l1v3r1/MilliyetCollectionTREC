<DOC>
<DOCNO> 61181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun10.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını ''Prens William bir gazeteciye saldırdı...'' 
</HEADLINE>
<TEXT>

     İngiliz The Daily Telegraph gazetesi, Prens William'ın, ailesiyle birlikte avdan dönerken, kendisini görüntülemeye çalışan bir gazeteciye küfrettiğini ve atını bu kişinin üzerine sürerek onu bir hendeğe itmeye çalıştığını iddia etti. 
     Gazete, Prens Charles, erkek kardeşi Harry ve halası Prenses Anne ile birlikte Kraliyet ailesine ait Highgrove malikanesi çevresinde çıktıkları av partisinden dönüşleri sırasında, gazeteciyi evlerinin önünde gören Prens William'ın aniden atını hızla bu kişinin üzerine doğru sürdüğünü yazdı. 
     Daily Telegraph, 51 yaşındaki serbest gazeteci Clive Postlethwaite'ın, ''Prensin bir yandan küfürler yağdırırken diğer yandan da atını üzerine sürdüğü, bu sırada gözlerinin fal taşı gibi açıldığı ve ağzındaki bütün dişlerin ortaya çıktığı'' yolundaki ifadesine yer verdi. 
     ''William bana bağırıyordu ve at çok yakınımdaydı'' diyen Postlethwaite, elindeki makineleri fırlatıp, arkasındaki hendeğe atlamak dışında şansının olmadığını söyledi. 
     Bu arada, Prens Charles'ın resmi konutu St. James's Sarayı'ndan yapılan açıklamada, olayın hayal ürünü olabileceği, ''böyle bir olaydan haberlerinin olmadığı'' belirtildi. 
     Av sırasında atların son derece hızlı sürüldüğü ve bu noktada bir gazetecinin yola çıkmasının mümkün olmadığı vurgulanan açıklamada, buna rağmen bir foto muhabirin atların yoluna çıkması halinde ise hayvanların ürkmelerinin kaçınılmaz olduğu savunuldu. 
     






</TEXT>
</DOC>
