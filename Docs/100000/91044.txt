<DOC>
<DOCNO> 91044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur09.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilkent Üniversitesi, Hukuk Fakültesi kuruyor 
</HEADLINE>
<TEXT>

     Bilkent Üniversitesi, Hukuk Fakültesi kuruyor. 
     Gelecek akademik yılda açılacak Hukuk Fakültesi'ne, ÖSS-2002 sonuçlarına göre 20'si burslu 140 öğrenci alınacak. 
     Rektör Yardımcısı Prof. Dr. Ümit Berkman, A.A muhabirine yaptığı açıklamada, Hukuk Fakültesi'nin altyapısını 3-4 yılda hazırladıklarını belirterek, üniversitenin önemli bir açığını kapattıklarını söyledi. 
     Fakültenin uluslararası alandaki hukuk fakülteleriyle ''yarışacak düzeyde'' olmasını amaçladıklarını ifade eden Prof. Dr. Berkman, uluslararası hukuk konularındaki derslerin İngilizce işleneceğini belirtti. Prof. Dr. Berkman, bölüme alınacak öğrencilerin İngilizce seviyelerinin tespit edileceğini ve durumlarına göre hazırlık sınıfında 1 yıl dil eğitimi alacaklarını anlattı. 
     Prof. Dr. Berkman, fakülte mezunlarının avukatlık, hakimlik, savcılık gibi mesleklerle Türk Hukuku'na hizmet edeceklerini de dikkate aldıklarını ve alan derslerinin Türkçe olmasına karar verdiklerini kaydetti. 
     Prof. Dr. Berkman, fakültedeki derslerin yüzde 70'inin Türkçe, yüzde 30'unun İngilizce olacağını ifade etti. 
     





</TEXT>
</DOC>
