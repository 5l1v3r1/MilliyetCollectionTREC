<DOC>
<DOCNO> 74042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo12.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar "Oh" çekti... Inter ve Milan UEFA'da yarı finale çıktı 
</HEADLINE>
<TEXT>

     UEFA Kupası çeyrek finalinde rakiplerini eleyerek yarı finale yükselen İtalya'nın FC Inter ve AC Milan takımları, İtalya'nın Avrupa Şampiyonlar Ligi'ne yine 4 takım göndermelerini garanti etti. 
     Avrupa Şampiyonlar Ligi'nde son 2 yıldır olduğu gibi bu yıl da olumsuz sonuçlar alan İtalyan takımları, ülkelerinin puanlarının düşmesine neden olmuştu. 
     Ön elemelerde AC Parma'nın elenmesinin ardından, ligin 1. turunda SS Lazio, 2. turunda da FC Juventus ve AS Roma takımları elenince, İtalya'nın 2003-2004 sezonunda 4 yerine 3 takım gönderme olasılığı yüksek gösteriliyordu. 
     Ancak UEFA Kupası'nda FC Inter ve AC Milan'ın aldıkları başarılar bu olasılığı sona erdirdi. İlk maçı 1-0 yitirdikten sonra dün gece Milano'da 2-0 kazanarak İsrail'in Hapoel Tel Aviv takımını eleyen AC Milan'da övgüler bu sezon ilk kez ön plana çıkan Rui Costa'ya yapıldı. 
     4. dakikada AC Milan'ın ilk golünü atan Rui Costa, 90 dakika boyunca 
     etkili bir oyun sergiledi. 
     AC Milan Kulübü İkinci Başkanı Adriano Galliani, basında yer alan açıklamalarında, ''İtalya bize teşekkür ediyor'' derken, sezon başından beri sakatlıklarla mücadele ettiklerini ve Rui Costa, Inzaghi gibi futbolcuların dönşüyle takımın gerçek düzeyine yaklaştığını bildirdi. 
     Galliani, ''Sahada Maldini, Inzaghi, Shevchenko, Rui Costa'yı birlikte görmek istiyorum'' dedi. 
     Bu arada İspanya'nın Valencia CF takımına karşı ilk maçta 1-1 berabere kalan FC Inter, deplasmanda zorlu geçen maçta 1-0 galip gelerek kupada yarı finale çıktı. 
     Emre Belözoğlu, kadroda olmasına karşın teknik direktör Hector Cuper tarafından kendisine şans verilmedi. Ligde şampiyonluk mücadelesi veren FC Inter, 24 Mart Pazar günü kendi sahasında aynı puanda olan lider AS Roma'yı ağırlarken, sezonun bitimine 7 hafta kala bu karşılaşmaya dönüm maçı olarak bakılıyor. FC Inter'de, uzun zamandır sakatlığı bulunan Okan Buruk'un, FC Inter'in İspanya'da olduğu zamanda genç takımla antremanlara çıktığı bildirildi. 
     






</TEXT>
</DOC>
