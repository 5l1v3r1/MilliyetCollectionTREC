<DOC>
<DOCNO> 74475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun11.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
39 ülkenin gizli servis temsilcileri Rusya'da bir araya geldi 
</HEADLINE>
<TEXT>

     Rusya'nın St. Petersburg kentinde 39 ülkenin gizli servislerinin başkanlarının veya temsilcilerinin biraraya geldiği, bu özelliğiyle daha önce bir benzeri bulunmayan toplantı bu sabah başladı. 
     Uluslararası terörizme karşı mücadele konulu toplantı, Rusya iç istihbarat servisi FSB ve diğer bazı ülkelerin gizli servislerinin ortak girişimiyle yapılıyor. Toplantıda, 39 ülkeden 100 kadar temsilci bulunuyor. 
     Gizli servis başkanlarının bu şekilde geniş bir katılımla muhtemelen tarihte ilk kez biraraya getiren bu toplantıya, Rusya Devlet Başkanı Vladimir Putin de bir mesaj gönderdi. Putin mesajında, uluslararası kamuoyunun, terörizmin tehtidi altında bulunduğunu, terörizmin medeniyete karşı savaş ilan ettiğini belirtti. 
     Putin, ''ekonomik ve askeri gücü ne olursa olsun hiçbir devlet, uluslararası şebekeler halinde örgütlenmiş terörizme kendi başına karşı koyamaz. Rusya, uluslararası terörislerin saldırdığı ülkelerden biridir. Bu şeytana karşı birlikte mücadelede kendi katkımızı ortaya koymak istiyoruz'' dedi. 
     Putin, gizli servisler arasında bu konudaki işbirliğinin geliştirilmesinin, uluslararası güvenliğin ana unsurlarından biri olacağını ifade etti. 
     Toplantının açılış konuşmasını yapan Rusya iç istihbarat servisi FSB'nin başkanı Nikolay Patruşev de, bu toplantının, gizli servisler arasındaki ilişkiler tarihinde yeni bir sayfa açtığını belirtti. 
     Patruşev, terörizme karşı mücadelede gizli servisler arasındaki işbirliğinin pekiştirilmesinden başka bir seçenek bulunmadığını, amacın medeniyeti korumak olduğunu belirtti. 
     Patruşev, bu toplantıda, uluslararası terörizme karşı mücadelede etkili yöntemlerin kararlaştırılacağı umudunda olduğunu ifade etti. 
     Toplantı sonunda bir ortak bildiri benimsenecek. Patruşev, yarın bir basın toplantısı düzenleyecek. Katılan gizli servis başkanlarının bazılarının, Çarşamba günü başlayacak Avrupa Konseyi-BDT ortak parlamenterler toplantısı çalışmalarına da katılabilecekleri belirtildi. 
     






</TEXT>
</DOC>
