<DOC>
<DOCNO> 70443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sontur10.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin hükümete verdiği zorlu ev ödevi 
</HEADLINE>
<TEXT>

     IMF heyetinin, stand-by anlaşmasının birinci gözden geçirme çalışmalarını yapacağı mart ayında, Hükümetin de niyet mektubu kapsamında yüklü bir ev ödevi bulunuyor. 
     Gözden geçirme ve IMF sözleşmesinin 4'üncü maddesi kapsamındaki konsolitasyonu yapmak için bu hafta Türkiye'ye gelecek olan IMF heyetinin bütçe, para politikası, bankacılık reformu,iş ortamının iyileştirilmesi ve özelleştirme gibi konular üzerinde durması beklenirken, Hükümetin de yeni tasarruf önlemlerini belirlemesi, İhale Kurumu'nu oluşturması Borçlanma Yasası'nı çıkarması, bazı döner sermayeleri kapatması gerekiyor. 
     IMF Türkiye Masası Şefi, Juha Kahkönen'in başkanlığındaki IMF heyetenin Türkiye ziyareti 5 Mart'ta başlayacak. Heyetin Ankara'nın yanı sıra İstanbul'da da çeşitli görüşme ve incelemeler yapacağı ziyaretinin iki hafta sürmesi planlandı. Heyet, İMF İcra Direktörleri Kurulu'nun 4 Şubat'ta onayladığı stand-by anlaşmasının birinci gözden geçirme çalışmalarının yanı sıra IMF sözleşmesinin 4'ncü maddesi kapsamındaki yıllık konsültasyonunu da gerçekleştirecek. 
     IMF heyeti incelemelerine İstanbul'da özel sektör temsilcileriyle görüşerek başlayacak. Daha sonra da Ankara'da incelemeler yapacak. 
     Stand-by ile ilgili olarak yapılacak ilk gözden geçirme çalışmalarının, makroekonomik politikalarının uygulaması ve yapısal reformlar konularındaki ilerlemede odaklanması bekleniyor. Bu kapsamda, heyetin bütçe uygulamaları ve reformlar, vergi reformu, kamu persone reformu, kamu ihale sistemi,para politikası, enflasyon hedeflenmesine geçiş hazırlıkları, para ve döviz piyasalarının işleyişinin iyileştirilmesine yönelik adımlar, bankacılık reformu, özel bankalara sermaye desteği, kamu bankalarının yeniden yapılandırılması,iş ortamının iyileştirilmesine yönelik adımlar ve özelleştirme konularına ağırlık vereceği belirtiliyor. 
     
     Türkiye'nin ödevi 
     IMF heyetinin, incelemelerini yapacağı dönemde Hükümetin de stand-by anlaşması kapsamında yapması gereken önemli düzenlemeler bulunuyor. Niyet mektubuna göre, hükümetin, Mart ayı sonuna kadar yeni tasarruf önlemlerini belirlemesi, TBMM'den ocak ayında geçen İhale Yasası ile kurulması öngörülen İhale Kurumu'nu ataması gerekiyor. 
     Belirlenen takvime göre bu ay sonuna kadar yapılması gereken düzenlemeler arasında, Borçlanma Yasası'nın TBMM'den çıkarılması, 548 döner sermayenin kapatılması, 2001 yılı bütçesinden ödeneğinden daha fazla harcamada bulunan kuruluşlarla ilgili bir araştırma yapılması, BDDK'nın bankalara sermaye desteğiyle ilgili olarak görev yapacak bağımsız denetim firmalarını belirlemesi de bulunuyor. 
     
     1.1 milyar dolar gelecek 
     IMF İcra Direktörleri Kurulunun, 20 Mart'ta kadar sürmesi beklenen birinci gözden geçirmeyi tamamlamaya yönelik toplantısını ise Nisan ayında yapılabileceği belirtiliyor. Birinci gözden geçirmenin onaylanmasıyla 9.1 milyar doları şubatta kullanılan stand-by kredisinin 1.1 milyar dolarlık yeni bir diliminin daha serbest bırakılması bekleniyor. 
     
     4. madde istişareleri 
     IMF temsilcisi, 4'üncü madde kapsamında yapılacak konsültasyon kapsamında ise gözden geçirme çalışmalarına göre çok daha fazla konu üzerinde durulacak. Bu çalışmalarda özellikle orta-vadeli macroekonomik görümü ve büyüme olanaklarına ağırlık verilmesi bekleniyor. bu çerçevede ele alınacak konular arasında ticaret politikaları, calışma yaşamı, AB'ye yürütülen müzakereler, kamu yönetiminde şeffaflık planı, bütçe yönetimi, yolsuzluklara karşı alınan önlemler, kara paranın aklanmasının önlenmesi ve şeffaflık gibi konular bulunuyor. 
     






</TEXT>
</DOC>
