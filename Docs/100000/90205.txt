<DOC>
<DOCNO> 90205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur11.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sona erdi... Şimdi tercih maratonu başlıyor... 
</HEADLINE>
<TEXT>

     Üniversitede okumak isteyen 1 milyon 540 bin 405 adayın ter döktüğü Öğrenci Seçme Sınavı ÖSS , saat 12.30'da sona erdi. 
     Sınavı düzenleyen Öğrenci Seçme ve Yerleştirme Merkezi'nin ÖSYM Başkanı Dr. Fethi Toker, sınavla ilgili şu ana kadar kendilerine herhangi bir sorun bildirilmediğini kaydetti. 
     Toker, sınavdan hemen sonra sınavla ilgili evrakın güvenlik önlemleri altında Ankara'ya getirileceğini ifade etti. Toker, sınav evrakının ÖSYM'de toplanmasının ardından bilgisayar ortamında değerlendirme işlemlerinin hemen başlayacağını anlatarak, ''Sınav sonuçlarını adaylara Temmuz ayının son haftası içinde duyuracağız'' dedi. 
     Toker, ayrıca, 2002-ÖSYS Yükseköğretim Programları ve Kontenjanları Kılavuzu ile tercih formlarını adayların adreslerine bir hafta sonra postalamaya başlayacaklarını da sözlerine ekledi. 
     Sınav soruları bugün saat 16.00'dan itibaren basın kuruluşlarına verilecek. 
     
     SINAV 

     Sınav, Türkiye'de 144, KKTC'de de Lefkoşa'da olmak üzere toplam 145 sınav merkezinde gerçekleştirildi. Adaylar sınav salonlarına saat 09.00'dan itibaren kimlik kontrolleri ve güvenlik taramasından geçirilerek alındılar. Adayların, sınav güvenliğinin sağlanması açısından cep telefonu ve diğer araç-gereçlerle sınava girmelerine izin verilmedi. 
     Toplam 5 bin 420 binada, 80 bin 48 salonda yapılan sınavda, 226 bin 707 personel görev yaptı. Ayrıca, özürlü temsilcisi, koruma kuryesi, ödeme kuryesi ve nakil kuryesi olarak 1374 üniversite öğretim üyesi ve görevlisi de sınavda görev aldı. 
     Saat, 09.30'da başlayan sınavda adaylara her bir soru için 1 dakika olmak üzere, toplam 180 soru için 3 saat süre verildi. Adaylar, bu süre içinde sayısal ve sözel alanlarda yöneltilen test usulü soruları yanıtlamaya çalıştılar. 
     Sözel bölümde adayların Türkçe'yi kullanma güçleri ile sosyal bilimlerdeki temel kavram ve ilkelerle düşünme becerilerini yoklayan Türkçe, tarih, coğrafya ve felsefe ile sorular yer aldı. 
     Sayısal bölümde ise adayların matematiksel ilişkilerden yararlanma güçleri ile fen bilimlerindeki temel kavram ve ilkelerle düşünme becerilerini yoklayan matematik, fizik, kimya, fizik ve biyoloji ile ilgili sorular yöneltildi. 
     
     YASAKLAR 

     Adayların sınav süresince konuşmaları, kopya çekmeleri, kopya vermeleri, salondaki görevlilere soru sormaları, birbirlerinden kalem, silgi gibi şeyler alıp vermeleri, sınav salonunda sigara, pipo, puro gibi şeyler içmeleri, başkalarını rahatsız edecek şekilde birşeyler yiyip içmeleri ve sınav düzenini bozacak davranışlarda bulunmaları yasakladı. Ayrıca, adayların sınav başladıktan sonra ilk 1.5 saat içinde sınav salonlarına da izin verilmedi. 
     Bu yasaklara uymadığı tespit edilen adayların sınavları iptal edilecek. 
     Öte yandan, bazı illerde sınav süresince, adayların dikkatlerinin dağılmaması için klakson çalınması ve gürültü yapılması valiliklerce yasaklandı. 
     
     SONUÇLAR 

     2002-ÖSS sonuçları, 2002 ÖSS Sonuç Gazetesi, 900'lü telefon hatları ve internet aracılığıyla adaylara duyurulacak. Ayrıca sınav sonuç belgeleri adayların adreslerine de gönderilecek. 
     2002-ÖSS sonucunda, üniversitelerin 4 ve daha fazla yıllık lisans programlarına 177 bin 26 öğrenci yerleştirilecek. Devlet üniversitelerinin lisans programlarında toplam 149 bin 549, vakıf üniversitelerinin lisans programlarında 17 bin 717, KKTC'deki üniversitelerin lisans programlarında da 9 bin 760 kişilik öğrenci 
     kontenjanı ayrıldı. 
     Bu durumda, 1 milyon 363 bin 379 aday, üniversitelerin lisans programlarına yerleşemeyecek. 
     Adayların, üniversitelerin ön lisans ile ilgili programlarını tercih edebilmeleri için ÖSS'den en az 105, lisans programlarını tercih edebilmeleri için de en az 120 puan almaları gerekiyor. 
     
     TERCİH MARATONU BAŞLAYACAK 

     Sınava giren adayları bundan sonra tercih maratonu bekliyor. 
     Sınavı kazanan adaylar, 2002-ÖSYS Yükseköğretim Programları ve Kontenjanları Kılavuzu'ndan yararlanarak formları dolduracaklar. 
     ÖSS'de 105'in altında puan alan adayların tercih hakkı bulunmadığından, bu adaylar kendilerine gönderilen tercih formlarını kesinlikle doldurarak teslim etmeyecekler. 
     Tercih formu doldurma hakkı bulunan adayların ise bu belgeyi ilgili yerlere elden teslim etmeleri gerekiyor. 
     Adaylar, tercih formlarını 31 Temmuz-9 Ağustos 2002 tarihleri arasında, lise ve dengi okul müdürlükleri ile ÖSYM sınav merkezi yöneticiliklerine teslim edecekler. 
     Sınavı kazanan ve tercih formlarını teslim eden adayları üniversitelere yerleştirme işlemlerinin Ağustos ayının sonuna doğru tamamlanması hedefleniyor. 
     Üniversitelere kayıtlar ise 12-18 Eylül 2002 tarihleri arasında gerçekleştirilecek. 
     

     
</TEXT>
</DOC>
