<DOC>
<DOCNO> 88786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/spor/aspo.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KÖTÜ BAŞLADI İYİ BİTMELİ 
</HEADLINE>
<TEXT>

Şenol Güneş hatalardan arındıklarını söyledi ve "Dünya Kupası’ndaki tek şaibe bizim maçtaydı. Hedefimizden asla vazgeçmeyeceğiz" dedi 
     BİLAL MEŞE 

     Puana ve morale açız 
     A MİLLİ Takım Teknik Direktörü Şenol Güneş, finallerdeki ikinci maç öncesinde iddialı konuştu. Güneş, "Rakibimiz hem puanlı, hem de moralli. Biz ise ikisine de açız. Bundan sonraki maçlarımıza Dünya Kupası tecrübesi olan futbolcularımızla devam edeceğiz. 3 puan kaybettiğimiz Brezilya maçında doğrularımız vardı, eksiklerimiz vardı. Bunlardan ders çıkartmaya çalışıyoruz" diye konuştu. 
     
     Gururla döneceğiz’ 
     HEDEFLERİNDEN asla vazgeçmeyeceklerine de değinen Güneş, "Bundan sonraki 6 puana talibiz ve onu da alacak gücümüz var. İyi başlamadık, ama iyi bitireceğiz. Tek yürek olduk, Türkiye’yi temsil ediyoruz. Varolan gücümüzü ortaya koyacağız. Gururla geldik, gururla döneceğiz. Hedefimizden sapma olmadığından bir sıkıntı görmüyorum. Rakibi çok iyi tanıyoruz" ifadesini kullandı. 
     
     Wanchope’a dikkat 
     KOSTA Rika’nın disiplinli ve takım oyununu iyi uygulayan bir ekip olduğuna dikkati çeken tecrübeli teknik adam sözlerini şöyle sürdürdü "En tehlikeli oyuncuları da forvette görev yapan Wanchope. Türkiye, hiçbir takımdan aşağı değil. Daha kaliteli olduğumuzu göstereceğiz. Türkiye’de şaibe vardı. Dünya Kupası’na da şaibeyi getirdik. Tek şaibede bizim maçımızda oldu." 
     
Hakan yine tek forvet      Kosta Rika karşısında kontrollü oyun planlayan Güneş, forveti Yıldıray’la destekleyecek 
     MEHMET DEMİRCAN 

     17. Dünya Kupası’ndaki ikinci karşılaşmamızdan galibiyetle ayrılmayı planlayan Şenol Güneş, taktiğini rakibin galibiyet arzusu üstüne kurdu. Kosta Rika’nın finalleri garantilemek için saldırmasını bekleyen Güneş 4 - 5 - 1’den vazgeçmedi ve Hakan Şükür’ü tek forvet olarak oynatmayı planlıyor. 
     CEZALI olan Alpay ve Hakan Ünsal’ın yerine, Emre Aşık ile Ergün görev yapacaklar. Ümit Davala da ilk onbirde oynayacak. Futbolcularını kontrollü oynamaları konusunda sık sık uyaran Şenol Güneş, "Rakibimizi küçümsemeden, kontrollü oynayarak sonuca gideceğiz" dedi. 
     
367. sınav      17. Dünya Kupası finallerindeki ikinci maçına çıkacak olan A Milli Futbol Takımı tarihindeki 367. sınavını da verecek. 79 yılda oynadığı 366 karşılaşmanın 117’sini galip kapatan Ay - Yıldızlı ekibimiz, 82 maçı berabere bitirdi, 167’sini de kaybetti. Yurt dışında oynadığı 200 maçın ise 48’ini kazanırken, 107’sini yitirdi, 45 maçta da eşitliği bozamadı. 
     
Güneş ile 23. maç      MİLLİ Takımımız, Şenol Güneş yönetimindeki 23. maçını bugün Kosta Rika ile yapacak. Ay - yıldızlı ekibimiz Güneş ile oynadığı 22 maçın dokuzunu kazanırken, 6’sında berabere kaldı, yedi de yenilgi aldı. Resmi maçlarda başarılı bir grafik çizen millilerimiz bu maçlarda 28 gol atarken, 22 tane de yedi. 
     



 SPOR 

































</TEXT>
</DOC>
