<DOC>
<DOCNO> 79029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/yasam/yas05.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum denizi normale döndü 
</HEADLINE>
<TEXT>

Kente deprem korkusu yaşatan gelgit’ler dün sona erdi. Resmi makamlara göre bu durum gayet normal 
     YAŞAR ANTER Bodrum DHA 

     Bodrum’da geçen pazartesi öğleden sonra başlayan ve sahilde suların her 45 dakikada bir, yarım metre yükselmesine neden olan "tuhaf gelgit" dün sona erdi. 
     Deniz suyundaki yarım metrelik yükselip alçalma dün önce 10 santime kadar düştü, öğleye doğru ise tamamen durdu. Böylece, halkın ilk kez tanık olduğunu söylediği denizdeki tuhaf su hareketinin, bir deprem habercisi olabileceği endişesi de ortadan kalktı. 
     Bodrum Belediye Başkanı Mazlum Ağan, bu durumu araştıracaklarını belirterek, şunları söyledi "Bodrum’da medcezir sık oluyor, ancak bu kadar kısa aralıklarla denizin yükselip alçalmasına rastlamadık. Durumun ne kadar ciddi olduğunu bilemiyoruz." 
     Bodrum Kaymakamı Cumhur Güven Taşbaşı ise olayın anormal olmadığını ileri sürerek, "Bu, Bodrum ve yöresinde her zaman görülen medcezir olayıdır. Abartılmamalı" diye konuştu. 
     
     Balıkçılar açılmayacak 
     Bir süre denize açılmama kararı alan balıkçılardan Kemal Karadeniz, şu görüşleri dile getirdi 
     "Deniz, Torba’da 50, Türkbükü, Yalıkavak, Gündoğan’da 70 santim kadar alçalıp yükseldi. Denizde balık kalmadı. Pazartesi günü denize çıktık. Her defasında 40-50 kasa balıkla dönerken, o gün 5 kasa balıkla döndük. Bu bildiğimiz medcezir değil. Deniz seviyesi çok hızlı alçalıp yükseliyordu. Denizde balık yok. Her şey normale dönünceye kadar denize açılmayız." 
     



 YAŞAM 
















</TEXT>
</DOC>
