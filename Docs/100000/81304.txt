<DOC>
<DOCNO> 81304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur10.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da tecavüzcü sapık dehşeti... 
</HEADLINE>
<TEXT>

     İstanbul Polisi, son 10 ay içinde 10 ile 14 yaşları arasındaki 6 ilköğretim öğrencisine tecavüz eden sapığın robot resimlerini ilgili birimlere dağıttı. 
     Maltepe, Ümraniye, Kadıköy ve Üsküdar'da son 10 ay içinde ilköğretim okullarında eğitim gören 6 kız çocuğuna tecavüz edilmesini araştıran polis, olayları aynı kişinin gerçekleştirdiğini belirledi. 
     Kız çocuklarının elbiseleri üzerinde Kriminal Polis Laboratuvarı Müdürlüğü'nce yapılan incelemede de, çocukların aynı sapığın hedefi oldukları tespit edildi. 
     Çocukların ifadeleri doğrultusunda, 1.70-1.75 boyunda, 65-70 kilogram ağırlığında, 28-30 yaşlarındaki siyah saç ve göz rengine sahip, esmer tenli sapığın robot resimleri çizilerek, ilgili polis birimlerine dağıtıldı. 
     Robot resimlerde, sapığın yüzünde çukurluklar bulunduğu ve sağ kulağının üst kıvrımı olmadığı da belirgin izler olarak vurgulandı. 
     Polis yetkilileri, sapığın son 10 ay içinde 10 ile 14 yaşları arasındaki 6 kız öğrenciyi, ''Ben babanızın arkadaşıyım. Sizi babanıza götüreceğim'' gibi sözlerle kandırıp, ormanlık alanlara götürdüğünün saptandığını bildirdiler. 
     Yetkililer, sapığın bu şekilde Maltepe'de G.K. ve B.K, Ümraniye'de K.K. ile S.A, Üsküdar'da E.Ç. ve son olarak da 11 Nisan 2002 günü Kadıköy'de K.Ç. adlı çocuklara tecavüz ettiğinin belirlendiğini kaydettiler. 
     





</TEXT>
</DOC>
