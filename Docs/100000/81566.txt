<DOC>
<DOCNO> 81566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/siyaset/siy01.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzerlerine almadılar 
</HEADLINE>
<TEXT>

ANAP, DYP ve MHP sözcüleri, Genelkurmay Başkanı Hüseyin Kıvrıkoğlu’nun, "Oy almak uğruna irticacı akımlarla mücadeleden kaçınıyorlar" eleştirisine kendilerini muhatap kabul etmediler 
     ANKARA Milliyet 

     Genelkurmay Başkanı Orgeneral Hüseyin Kıvrıkoğlu’nun merkez sağdaki partiler için "Oy almak uğruna irticacı akımlarla mücadeleden kaçınıyorlar" şeklindeki sözlerini merkez sağdaki partiler üstüne alınmadı. 
     MHP Genel Başkan Yardımcısı Şevket Bülent Yahnici, bir grubun oy için dini siyasete alet ederek, diğer grubun da "Bunu engelleyeceğiz" diye 28 Şubat’ı devam ettirdiklerini savundu. Yahnici, şehit askerlerin anne, bacı ve eşlerinin başörtülü olduğuna dikkati çekerek şöyle konuştu "İmam hatipler ve türban konusunda gösterilen siyasi ısrar tavrının ters etki gösterdiği artık anlaşılmalıdır. İki taraf da konuya inatçı yaklaşmaktan vazgeçmelidir. Bir taraf dinle ilgili hükümleri siyaset yolunda istismar etmekten vazgeçmelidir. Diğer taraf da samimi Müslümanlar içinde azınlık teşkil eden bir grubun tavrını, bütün halkı rencide edecek şekilde ele alma ısrarından vazgeçmelidir." 
     
     DYP, radikalizme panzehir’ 
     DYP Genel Başkan Yardımcısı Ufuk Söylemez de, partisinin manevi değerlere saygılı ancak bunu istismar edenlere de karşı olduğunu belirtti. Söylemez şunları kaydetti "Merkez sağ çizgide yer alan, köklü bir geleneğe sahip olan DYP, laik - demokratik Cumhuriyet’e bağlı bir kitle partisi olarak, hem manevi değerlere saygılı, hem de bunun istismarına karşı bir siyaset izlemektedir. Bugünkü siyasi kaos ortamı, radikal görüşlerin ve istismarcı partilerin gelişmelerine zemin oluşturmaktadır. Bunu önlemenin demokratik yolu, merkez sağda laik Cumhuriyet’e bağlı anlayışların güçlenmesidir. Bu çerçevede DYP, radikalizmin panzehridir." 
     
     ANAP’ın tavrı 
     ANAP Grup Başkanvekili İbrahim Yaşar Dedelek ise şeriata karşı mücadele verirken, "mütedeyyin vatandaşların rahatsız edilmemesi" gerektiğini ifade ederek şöyle konuştu "ANAP, laik Cumhuriyetin devamı konusunda özveride bulunmuş bir partidir. Diğerlerinin popülizmi bizi bağlamaz. Şeriata karşı duyarlı ve mücadeleciyiz. Ama mütedeyyin insanlar da rahatsız edilmemeli. Siyasi İslamcılarla dini duyarlılığı olan kesimler birbirine karıştırılmamalı. Siyasi İslamcılarla aynı potaya konmak bize haksızlık olur." 
     



 SİYASET 












</TEXT>
</DOC>
