<DOC>
<DOCNO> 91186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun15.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaranın kanserojen etkisi bilinenden daha büyük çıktı 
</HEADLINE>
<TEXT>

     Sigaranın, içenler ya da dumanaltı olanlar üzerindeki kanserojen etkisinin bilinenden daha büyük olduğu belirlendi. 
     Sigaranın kanser tümörlerinin oluşmasındaki rolünün daha önce bilinenden daha büyük olduğunun saptandığını belirten uzmanlar, şu anda araştırmacıların elinde birden fazla kuşakla ilgili bilgiler bulunduğunu ve sigaranın kanserle ilişkisinin daha açık görülebildiğini kaydetti. 
     Bilim adamları, şimdiye kadar sigarayla ilgili milyonlarca insan üzerinde yapılan 3 binden fazla araştırmayı analiz ederek, sonuca vardı. 
     Dünya Sağlık Örgütü'ne bağlı, Uluslararası Kanser Araştırma Kuruluşu'nun panelinde yapılan açıklamada, sigaraya erken yaşlarda başlayan kuşağın, ileri yaşlarda sigara kaynaklı hangi zararlara uğradığının şimdi daha açık görülebildiği kaydedildi. 
     Bir kuşağın başlangıcından, ileri yaşlara gelişine kadar elde edilen bilgilerin, sigaranın daha önce bilinen zararının çok daha büyük olduğunu ortaya koyduğu belirtildi. 
     
     SİGARA TİRYAKİSİ 600 MİLYON İNSAN ÖLÜM RİSKİ ALTINDA 
     Dünyada 1.2 milyar sigara tüketicisinin olduğu ve bu insanların yarısının kanser, kalp, amfizem ve diğer sigara kaynaklı hastalıklardan ölebileceği bildirildi. 
     Uzmanlar, sigaranın verdiği zararlardan kurtulmanın tek yolunun, sigarayı bırakmak olduğunu belirtiyor. 
     Araştırmacılar, sigaranın yapısını değiştirmekle kanserin önlenemeyeceğini, her türlü sigaranın insanı ölüme sürüklediğini kaydetti. 
     12 ülkeden 29 uzmanın raporuna göre, şu anda sigara kaynaklı 
     bilinen kanser vakalarıyla ilgili risk, bilinenin çok üzerinde. 
     Sigaranın mesane ve böbreklerde meydana gelen kanser tümörleriyle ilgili riski üç dört kat artırdığının bilindiğine değinen uzmanlar, oysa bu riski sigaranın 5 veya altı kat artırdığının saptandığını belirtti. 
     Sigaranın, meme ve rahim kanseriyle ilgili risk doğurduğunun artık açığa çıktığına, Prostat kanseriyle sigara ilişkisi üzerinde yeterince araştırma yapılmadığına değinen araştırma grubu, sigaranın Prostat kanserine yol açtığına inanmadıklarını belirtti. 
     
     SİGARA NEDENLİ YENİ KANSER ÇEŞİTLERİ 
     Sigara ilişkili olarak saptanan yeni kanser çeşitleri, mide, karaciğer, rahim, böbrek, sinüs, boyun kanseri ve myloid lösemi olarak sıralanıyor. 
     Vücut dokularının çevresel ilişkilerden kaynaklanan nedenlerle salgılanan kimyasal toksinlerin etkisinde kaldığı, sigara dumanının da içe çekildiğinde bu kimyasal salgılanmaların olmuşumunu hızlandırarak kanseri doğurduğu düşünülüyor. 
     Şimdiye kadar sigaranın risk oluşturduğu kanser çeşitleri olarak, akciğer, ağız, yemek borusu, gırtlak, mesane ve pankreas biliniyordu. 
     20-30 yıllık araştırma sonuçlarına göre ise dumanaltının, akciğer 
     kanseri riskini yüzde 20 artırdığı belirlendi. 
     Evebeynlerinin sigara etkisinde kalan çocuklarda, çocuklar ile ilgili kanser risklerinin oluştuğunun açıklık kazanmadığı belirtildi. 
     Uzmanlar ayrıca, sigara etkisinde kalan çocuklarda ileri yaşlarda akciğer ve diğer kanser risklerinin oluşacağıyla ilgili olarak elde yeterli kanıt bulunmadığını açıkladı. 
     





</TEXT>
</DOC>
