<DOC>
<DOCNO> 54553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sonspo01.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fatih Terim Fiorentina'ya gelecek "iddiası İtalya'da büyüyor 
</HEADLINE>
<TEXT>

     İtalyan spor basını teknik direktör Fatih Terim hakkında haber vermeden yapamazken, daha önceden ortaya atılan ''Terim Fiorentina'ya dönecek'' iddiaları bugün basında geniş yer aldı. 
     Teknik direktör Terim'in A.C Milan'da görevinden alındığı günden bu yana arada gündeme gelen Fiorentina'ya geleceği iddiaları bugün İtalyan spor basınında ön plana çıkartıldı. 
     Corriere dello Sport gazetesi, haberi sür manşetinden verirken, Tutto Sport, La Repubblica, La Nazione gibi gazetelerde de Türk teknik adamın geçen yıl çalıştırdığı Fiorentina takımına geri döneceğini yazdı. 
     Fatih Terim'in ağzından ''Floransa'ya dönüyorum'' başlığını atan Corriere dello Sport'ta, Türk teknik adamın, ''Eğer ciddi bir proje varsa hazırım. Floransa kentine ve halkına aşığım. Eğer kulüp de benim inandığıma inanırsa bu şehir kazanan ve çok önemli bir yer olarak inşa edilebilir. O zaman ben dönmeye hazırım'' dediği öne sürüldü. 
     Basındaki iddalarda, Terim'in Fiorentina'ya gelmesi için en baştaki koşul olarak her zamanki gibi Vittorio Cecchi Gori'nin sahibi olduğu Fiorentina Kulübü'nü satması gösterildi. Cecchi Gori ise Canale5'de yayınlanan ''Costanzo Show'' adlı programda, ''Kulübü satmak istemiyorum. Belki bir ortak bulabilirim. Son olarak 20 milyar liret daha verdim. Takviye yapmayı düşünüyorum'' dedi. 
     İtalya Futbol Federasyonu'nun kurallarına göre bir teknik direktörün sezon içinde iki takımı çalıştırmasına izin verilmediğinden, basındaki iddialarda da Fiorentina'nın el değiştirmesi halinde Terim'in bu sezon sonuna kadar genel direktörlüğe getirileceği savunuluyor. Şu anda görevde olan Roberto Mancini'nin yerine Terim'in Fiorentina ve Milan'daki zamanlarında yardımcı antrenörlüğünü yapan Antonio Di Gennaro'nun getirileceği, eski genel menajerlerden Giancarlo Antognoni'nin de kulüp başkan yardımcısı olarak görevlendirileceği söyleniyor. İddialarda şu anda Milan'da olan Portekizli Rui Costa'nın bile Fiorentina'ya dönmesinin hesapları yapılıyor. 
     Corriere dello Sport gazetesi, Terim'in İtalyan menajeri Roggi Moreno'nun önümüzdeki cuma günü İstanbul'a giderek Türk teknik adam ile bu konuları konuşacağını ileri sürdü. 
     






</TEXT>
</DOC>
