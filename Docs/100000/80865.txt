<DOC>
<DOCNO> 80865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun08.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA'nın Filistinlileri eğittiği iddia edildi 
</HEADLINE>
<TEXT>

     Filistin'deki Cenin mülteci kampında incelemelerde bulunan İngiliz bomba uzmanı, kampta gördüğü bubi tuzakları ve patlayıcıların İrlanda Cumhuriyet Ordusu IRA'nın kullandıklarının aynısı olduğunu ileri sürerek, bunun IRA'nın Filistinli terör örgütlerine de bomba eğitimi verdiğini kanıtladığını savundu. 
     Bomba uzmanı Paul Collinson, Filistin terör örgütlerinin İsrail askerlerine karşı kullandıkları bubi tuzaklarının IRA'nın Kuzey İrlanda'da kullandığı cinsten olduğunu belirterek, Batı Şeria'daki kampta 200 kadar patlayıcı bulduğunu ve bunların ya IRA tarafından Filistinliler'e verildiği ya da IRA mensuplarının denetiminde üretildiğinden kuşku duymadığını bildirdi. 
     Sunday Telegraph gazetesinde ifadeleri yer alan ve halen Kızılhaç için çalışan Collinson, ''Bombaları gördüğümde gözümün önüne Kuzey İrlanda'da gördüklerim geldi. Kamptaki el yapımı, içi çivi ve benzeri maddelerle dolu olan patlayıcılar, Kuzey İrlanda'dakilerin hem boyut bakımından, hem de diğer teknik özellikleri açısından tıpa tıp aynısı'' diye konuştu. 
     Collinson, Filistinli militanların Cenin'de İsrail askerlerine karşı kullandıkları taktikle IRA militanlarının İngiliz askerlerine karşı kullandıkları taktiklerin de aynı olduğunu savundu. 
     Collinson, bomba ve bubi tuzaklarının genellikle dar sokak araları ve ev girişlerine yerleştirildiğini, askerlerin bu sokaklara doğru çekildiğini ve havaya uçurulduğunu belirterek, Mısır, Kolombiya, Afganistan gibi daha birçok yerde çalıştığını, ancak hiçbir yerde IRA'nın bombalarına böyle tıpatıp uyan patlayıcılara rastlamadığını da sözlerine ekledi. 
     





</TEXT>
</DOC>
