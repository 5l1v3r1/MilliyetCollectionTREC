<DOC>
<DOCNO> 56365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/ekonomi/eko05.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç’ta yeni görev dağılımı 
</HEADLINE>
<TEXT>

Koç Holding Başkanı Rahmi Koç, yeni yılda koltuğunu oğlu Mustafa Koç’a devredecek. Temel Atay’ın emekli olması üzerine CEO görevine Bülend Özaydınlı getirilecek 
     Türkiye’nin en büyük şirketler topluluğu Koç’un zirvesinde gençleştirme rüzgarı esiyor. Yönetim Kurulu Başkanı Rahmi Koç, yeni yılla birlikte, babası Vehbi Koç’tan 30 Mart 1984 yılında ve 54 yaşındayken devraldığı koltuğunu, 18 yıl sonra, 41 yaşındaki oğlu Mustafa Vehbi Koç’a devredecek. Koç Topluluğu’nun bir numaralı profesyonellik kadrosu Chief Executive Officer CEO görevi de, Temel Atay’dan 52 yaşındaki Bülend Özaydınlı’ya geçecek. 
     Türkiye’nin sanayi devlerinden biri olan Koç Topluluğu’nu yönetecek Mustafa Koç ve Bülend Özaydınlı’nın ortak özelliklerinden biri Fenerbahçe’yi tutmaları. Zirvedeki bayrak değişiminin, yıl sonu veya 2002 yılı mart ayı sonunda yapılacak Koç Holding Genel Kurulu’nda gerçekleşmesi bekleniyor. Geçen yıl 12 milyar dolar satış hacmine, 1 milyar dolarlık ihracata ve 46 bin 136 kişilik istihdama ulaşan Koç Topluluğu’nu, dünyanın en büyük 200 şirketi arasında yer alma hedefine Mustafa Koç taşıyacak. 
     Yatla dünya turuna çıkacağını daha önceki sohbet toplantılarında gazetecilere dile getiren ve adını taşıyan sanayi müzesiyle yakından ilgilenen Rahmi Koç’un, hobilerine ve sosyal faaliyetlerine daha fazla zaman ayırması bekleniyor. 
     
Yeni CEO Özaydınlı      İSO 500 araştırmasına göre, sanayideki 20 şirketi ile ciro, k r, ihracat ve çalışan sayısı bakımından özel sektörün yüzde 11’ini temsil eden Türkiye’nin en büyük sanayi grubu olan Koç Topluluğu’nda, 1 numaralı profesyonellik koltuğunun sahibi de değişecek. Migros Genel Müdürlüğü’nden sonra kısa sürede zirveye tırmanan Bülend Özaydınlı da, CEO görevini 61 yaşındaki Temel Atay’dan devralacak. 
     Bülend Özaydınlı’nın yeni yılda icranın başına geçmesi bekleniyor. 
     
Satış elemanıydı      1984 yılında Tofaş Oto’da satış elemanı olarak Toplulukta görev alan Mustafa Koç, Kofisa Ceneve’de Satış Müdürlüğü, Ram Dış Ticaret’te Genel Müdür Yardımcılığı’ndan sonra 1994’te İnşaat ve Maden Grubu Başkan Yardımcılığı, 1996’da İnşaat ve Maden Grubu Başkanlığı’nı üstlenen Koç, geçen yıl İdare Meclisi’ne girdi. 
     



 EKONOMİ 















</TEXT>
</DOC>
