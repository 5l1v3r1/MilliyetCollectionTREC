<DOC>
<DOCNO> 70578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo12.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Ahmet ile yanyana oynayacağımızı gösterdik" 
</HEADLINE>
<TEXT>

     Beşiktaş'ın golcü futbolcusu İlhan Mansız, Ahmet Dursun ile yan yana oynayamayacaklarını düşünenlerin, Yimpaş Yozgatspor maçında ne kadar yanıldıklarını anlamış olmaları gerektiğini söyledi. 
     İlhan Mansız, internetteki ''www.ilhanmansiz.org'' adresli sitesinde yaptığı açıklamada, Ahmet Dursun ile çok daha iyi işler yapacaklarını öne sürerek, şunları söyledi 
     ''Gerçi bunu iddia edenler ve savunanlar genelde sabit fikirli olduklarından, bizim birbirimizle ne kadar uyum içinde olduğumuzu ve iyi anlaştığımızı yine de görmemişlerdir. Ya da görmezden geleceklerdir. Saha içinde zaman zaman gerek o bana pozisyon yarattı, gerekse de ben O'na. Beraber oynadıkça birbirimizi daha iyi tanıyacağımıza ve daha büyük işler yapabileceğime inanıyorum. Beraber oynayacağımız birkaç maç sonrası Beşiktaş'ın puan cetvelindeki averajının artacağını düşünüyorum.'' Yimpaş Yozgatspor karşısında 4-2 galip geldiklerini ve aldıkları 3 puanın kendilerini sevindirdiğini vurgulayan İlhan Mansız, ''Ama bizi en sevindiren nokta, çizdiğimiz performans. Hani bazen kötü oynarsınız, yine de kazanırsınız. Ancak biz sahada yüreğimizle oynuyor ve her geçen maçta daha mükemmel bir futbol ortaya koyuyoruz'' dedi. 
     İlhan Mansız, Denizlispor ile yapacakları Türkiye Kupası yarı final maçına da değinen İlhan Mansız, sözlerini şöyle tamamladı 
     ''Seneyi 2 kupayla kapayıp size çifte şampiyonluk tattırmak en büyük hedefimiz. Takım olarak bunun için mücadele ediyoruz. Maçın büyüğü küçüğü olmaz. Denizlispor belki bize göre kağıt üzerinde güçsüz bir takım. Ama biz bu anlayışla sahaya çıkarsak daha baştan kaybederiz. Bu nedenle tüm konsantrasyonumuzu bu maça yoğunlaştıracağız ve bir üst tura adımızı yazdıran takım biz olacağız.'' 
     






</TEXT>
</DOC>
