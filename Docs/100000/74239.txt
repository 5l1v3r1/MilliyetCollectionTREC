<DOC>
<DOCNO> 74239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur16.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Selde hayata dönüş 
</HEADLINE>
<TEXT>

     Antalya, şiddetli yağmur ve fırtına kabusu yaşadı. Güpe gündüz hava karardı, çakan şimşekler halkı korkuttu. Çok sayıda binayı su basarken fırtına nedeniyle yollara düşen kayalar trafiği engelledi. 
     Sel sularının sürüklediği otomobillerde mahsur kalanlar ise halat atılarak güçlükle kurtarıldı. 
     Antalya dün Akdeniz üzerinden gelen yağmur ve fırtınaya teslim oldu. Kentte önceki geceden itibaren etkili olan yağış, sabah sağanağa dönüştü. 7 saatte metrekareye 27 kilogram yağmur düştü. Vatandaşlar, saatteki hızı 100 kilometreyi bulan fırtınaya dün sabah işe giderken yakalandı. Şehirlerarası Otobüs Terminali, Uncalı Emniyet Müdürlüğü ile çok sayıda işyeri ve evi su bastı. Antalya-Kemer Karayolu Beldibi Kavşağı na düşen ve trafiği bir süre aksatan kaya parçaları Karayolları ekipleri tarafından kısa sürede temizlendi. Altyapı yetersizliği nedeniyle caddeler göle dönerken belediyenin açtığı çukurlar suyla doldu. Bir kamyon ve bir tankerin devrildiği fırtınada, ağaçlar yıkıldı, seraların camları kırıldı. Konyaaltı'nda dalga yüksekliği zaman zaman 5 metreye kadar yükseldi. 
     






</TEXT>
</DOC>
