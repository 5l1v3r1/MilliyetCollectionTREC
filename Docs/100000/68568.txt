<DOC>
<DOCNO> 68568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/guncel/gunz1.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     İstanbul’da korsan kitap operasyonu 
     İhbar üzerine Bağcılar Matbaacılar Sitesi’ndeki Yenilik Mücellithanesi’ne baskın düzenleyen polis, ciltlenmek üzere bekleyen 7 bin adet Harry Potter kitabı buldu. Kitapları kimin getirdiğini bilmediğini söyleyen işyeri sahibi Turgut Küçüközkan, "Biz sadece ciltleme işlemini gerçekleştiriyoruz" dedi. Korsan kitaplar, yeddiemine gönderilirken, Küçüközkan ifadesi alınmak üzere karakola götürüldü. 
     
     PTT arabasından 15 milyar çaldılar 
     Yenibosna’da PTT’ye ait para nakil aracındaki yaklaşık 15 milyar lira, silahlı kişiler tarafından çalındı. Yüksel Karakurt’un kullandığı PTT nakil aracı, dün üç şubeden tahsilat yaptı ve Şirinevler PTT’nin önüne geldi. Bu sırada silahlı bir kişi, güvenlik görevlisinin içeri girmesinden sonra sürücü Karakurt’u silahla tehdit ederek Zafer Mahallesi Kurultay Sokak’a götürdü. Araçtaki yaklaşık 15 milyar lirayı alan soyguncu, kendisini bekleyen iki arkadaşının bulunduğu 34 F 9591 plakalı otomobile binerek olay yerinden kaçtı. 
     
     Bahçeşehir sakinleri yeşile doyacak 
     Çevre ve Tarım Komisyonu tarafından ödüllendirilen Bahçeşehir Belediyesi, şimdi de ağaçlandırma çalışmalarına başladı. Bahçeşehir’in her bir köşesini yeşillendirmek için kolları sıvayan belediye, 700 ağacı yol kenarlarına dikecek. Projenin amacının, çocuklara yeşili sevdirmek olduğunu söyleyen Bahçeşehir Belediye Başkanı Kemal Aydın, "Bitki literatürünü öğretmek istiyoruz" dedi. 
     
     6 bilezik için canından oldu 
     Pendik’te bileziklerini isteyen akrabasına "ret" yanıtı veren Mübeccel Hacer 64 , bıçaklanarak öldürüldü. Petekçiler Sitesi’nde oturan Mübeccel Hacer’in telefonlara cevap vermemesinden şüphelenen çocukları, kapıyı kırarak içeri girdiklerinde annelerini 12 yerinden bıçaklanarak öldürülmüş halde buldu. Kapıda zorlama izi olmaması ve 6 bileziğin çalınması üzerine jandarma soruşturmayı akrabalar üzerinde yoğunlaştırdı. Gözaltına alınan Hacer’in oğlunun bacanağı Muharrem Emirosmanoğlu, suçunu itiraf etti. 
     
     Dünya markaları PERPA’ya geldi 
     Son dönemde vatandaşların yoğun ilgisini çeken outlet mağazalardan biri de her geçen gün daha hareketlenen İstanbul PERPA’da açıldı. 1.500 metrekarelik alanda açılan EV - KUR Outlet Depo Mağazası’nda, Adidas, Nike, Reebok gibi onlarca dünya çapında markanın ürünleri, cazip fiyatlarla satışa sunuluyor. 
     



 GÜNCEL 




















</TEXT>
</DOC>
