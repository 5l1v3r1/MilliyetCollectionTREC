<DOC>
<DOCNO> 58593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sondun03.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den, Arafat'a Beytüllahim yasağı...Arafat ise gidecek 
</HEADLINE>
<TEXT>

     İsrail'in, Filistin Devlet Başkanı Yaser Arafat'ın Beytüllahim kentine gitmesini yasakladığı bildirildi. 
     Arafat, her yıl Noel'de, Hz. İsa'nın doğduğu yer olarak kabul edilen bazilikanın bitişiğindeki Azize Katerin Kilisesi'nde düzenlenen gece yarısı ayinine katılmak üzere Beytüllahim kentine gidiyor. 
     İsrail Başbakanı Ariel Şaron'un bürosundan yapılan açıklamada, bugün toplanan güvenlik kabinesinde yapılan oylamada, Arafat'ın Batı Şeria'daki Ramallah kentinden Beytüllahim'e gitmesinin yasaklandığı belirtildi. 
     Açıklamada, güvenlik kabinesinin bu kararı ''Arafat'ın Filistinli terör örgütlerini dağıtmak için harekete geçmemesi ve Filistin Yönetimi'nin kontrolündeki bölgelerden İsrail'e yönelik terör eylemlerini önlememesi'' nedeniyle aldığı kaydedildi. 
     Arafat ise Filistin'in Sesi radyosuna yaptığı açıklamada, ''Bu benim görevim ve görevimi yerine getirmeye çalışacağım. Yürüyerek de olsa Beytüllahim'e gideceğim'' diye konuştu. 
     İsrail tarafından iki hafta önce başlatılan operasyonlar nedeniyle Batı Şeria'nın güneyindeki Ramallah kentinde mahsur kalan Arafat'ın, Beytüllahim kentine gidebilmesi için İsrail'in yönetimindeki bölgeden geçmesi gerekiyor. 
     






</TEXT>
</DOC>
