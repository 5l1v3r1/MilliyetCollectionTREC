<DOC>
<DOCNO> 91492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/ekonomi/eko01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galibiyet milyonlarca dolarlık tanıtıma bedel 
</HEADLINE>
<TEXT>

     AÇIK-KOYU SOHBETLER EYLEM TÜRK 

     Türk Milli Futbol Takımı’nın Senegal maçındaki galibiyetinin tanıtıma da hizmet ettiğini söyleyen Turizm Yatırımcıları Derneği TYD Tavit Köletavitoğlu, "Galibiyet, yüz milyonlarca dolarlık tanıtıma eşdeğer" dedi. 
     Milli Takım gibi turizmcilerin de Türkiye’nin tanıtımı için çalıştığını belirten Köletavitoğlu, TYD’nin bu konuda kapsamlı bir çalışma yürüttüğünü açıkladı. Önümüzdeki günlerde tanıtımla ilgili olarak reklam ve halkla ilişkiler konusunda faaliyet gösteren örgütlerle bir araya geleceklerini anlatan Köletavitoğlu, TYD’nin ayrıca GAP bölgesini mercek altına aldığını ifade etti. 
     
Milli Takım’ın Dünya Kupası’nda gösterdiği başarı turizmin de yüzünü güldürecek mi 
     Tabi. Milli takımın gösterdiği başarı, turizmde yüz milyonlarca dolarlık tanıtıma eşdeğer. Çünkü mecrası doğru. Tanıtım için iki şey lazım. Birincisi büyük bütçeler. İkincisi ise doğru kampanya. Bu başarı da yüzmilyonlarca dolarlık bütçelerin yapacağı etkiye eşit. Başarı gururun yanında ekonomik değer de getirir. Her futbolcu Dünya Kupası’nda birer turizm ve tanıtım elçisi oldu. Bu gelişme sadece turizm açısından değil Türk markaları, sektörleri içinde olumlu etki yaratır. Turizmi ise sıcak ilişkiler açısından olumlu etkiler. 
     
Tanıtım konusunda Milli Takım görevini yaptı. Peki sektör ne yapacak 
     Bizim ana gündem maddelerimizden birisi tanıtım. Reklam ve halkla ilişkiler alanlarında faal örgütlerle bir araya gelerek Türkiye’nin tanıtımı konusunda zirve yapacağız. 
     Ayrıca Türkiye ve dünya turizminin 2010 yılında ne olacağı konusunda çalışıyoruz ve konumumuzu belirlemeye çalışıyoruz. Türkiye ciddi bir toplumsal dönüşüm içinde. Turizm 20 sene içinde 50 - 60 milyar doları nasıl getirir bunun çalışmaları içindeyiz. 
     
Bu potansiyele nasıl kavuşulur 
     Bugüne görev yüklemezsek on sene sonra bu rakamları yakalayamayız. Turizm, dönüşüm projesinde en önemli argümanlarından birisi. Genç nüfusu doğru istihdam edebilmenin en önemli unusuru. Turizmin kendi içinde yapılanması şart. Bugün sektörün çağdaş mevzuata ihtiyacı var. Bu da sektörün kendi meselelerine sahip çıktığı, buna yerel sivil inisiyatifle birlikte başladığı bir düzen demek. Şu anda hem kel hem foduluz. 
     
Niçin böyle düşünüyorsunuz 
     Çünkü ne otelcilerin, ne rehberlerin, ne yatırımcıların yasası var. Bir tek TÜRSAB’ın var. O da yanlış. Başkanın bölge teşkilatını atadığı bir sistem var. Yönetimler alttan gelen dinamizme göre belirlenmiyor. Üstten atamalara göre bölgeler temsil ediliyor. Çağdaş bakış açısına taban tabana aykırı. 
     
Turizmci GAP’ı kapacakTYD yatırım bölgelerine ilişkin ne gibi çalışmalar yapıyor 
     İkinci turizm hamlesi öncesi proje stoğumuzun olmadığını gördük. Öncelikle master planla ilgili bir çalışma yürütüyoruz. Olası destinasyonlar için kredi mekanizmasını sağlayabilir miyiz, bunun peşindeyiz. Bununla ilgili Devlet Bakanı Kemal Derviş ile görüşme yaptık. 
     Dünya Bankası ile de görüşme yapıyoruz. Dünya Bankası’nın norm ve standartlarında projelendirmenin çarelerini arıyoruz. Bunun için iki ayrı destinasyonu düşünüyoruz. Birisi Bodrum, diğeri GAP Bölgesi. Bu bölgelerde yatırım iklimini sağlamak için projeler üzerinde çalışıyoruz. 
     
GAP’ı seçmenizin nedeni ne 
     GAP Bölgesi her şeyden önce Kuzey Mezepotamya’dır. GAP için, konaklamadan ikincil yatırımlara, eğlenceden yeme içmeye, kültüre kadar nasıl bir senaryo geliştirebiliriz bunun projesini hazırlamak istiyoruz. Çünkü GAP turizm konusunda önemli üç dört lokomotiften birisi olacak. İddia ediyorum Kuzey Mezepotamya turizmin en önemli destinasyonlarından birisi olacak. Ve bu bölgeyi turizm kalkındıracak. 
     



 EKONOMİ 















</TEXT>
</DOC>
