<DOC>
<DOCNO> 93425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/yazar/altan.html </URL>
<DATE> 2002/07/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Türk şütüyle yıkıldı dünyanın kaleleri"... 
</HEADLINE>
<TEXT>

     
     Dünkü Milliyet'in manşeti hiçbir zaman tazelenmesine gerek duyulmayan beylik "Onuncu Yıl Marşı" ve yine beylik "En büyük Türkiye, başka büyük yok" sloganı benzeri hiçbir zaman yenilenmesine gerek görülmeyen beylik bir teşbihle, masamın üstüne "bir bomba gibi düştü"... 
     Milliyet'in dünkü manşeti 150 yılı aşkın bir hamaset dopingiyle efsunlanmış olan halk yığınları Dünya Futbol Şampiyonası'nda, bronz madalyayı kazanmamızla, müthiş buhar fışkırtmaya başlayan düdüklü bir tencereye dönmüşken tencerenin altındaki ateşin yavaş yavaş sönmesiyle azalan buharın üzüntüsünü yansıtıyordu. 
     "Keşke maç bitmeseydi" 
     Alt başlık da şöyle başlıyordu 
     "Ve Türkiye futbol rüyasından uyandı" 
     
     Halk kitlelerinin hamasetle nasıl dopingleneceğinin ilk örneklerini Namık Kemal vermişti 
     "Altı da bir, üstü de birdir yerin 
     Arş yiğitler vatan imdadına" 
     İttihatçılar döneminde de, Cumhuriyetçiler döneminde de daha birçok ozan izledi Namık Kemal'i ve "siyasal büyükler" tarafından büyük iltifat gördüler. 
     Mehmet Emin Bey 
     "Ben bir Türküm, dinim cinsim uludur" 
     diye yazıyordu. 
     Samih Rıfat Bey de 
     "Süngümü demir gibi ellerimle kavradım 
     Şanlara zaferlere yürüdüm adım adım" 
     diye... 
     Bu arada halk yığınlarının hipnozlar içinde "tabu"larla "dogma"lar arasında çarmıha gerilmiş olarak, boyuna kazıklanmasına karşı çıkan ve kitlelerin uyanmasına çalışan yazarlar da, "Türk düşmanı" sayılıp tek tek eziliyor, bitiriliyor, yok ediliyorlardı. 
     
     Değişen dönemlerle, "zafer süngünün ucundadır" simgeselliğine dayanan hamaset edebiyatının da, artık değiştirilmesi gerekmekte... 
     Görülüyor ki artık "zafer, futbolcunun ayağı ucunda"... 
     Bendeniz de, geleneksel hamasetçiliğimizi, futbol üstünde yoğunlaştırmaya çalıştım 
     Türk şütüyle yıkıldı, dünyanın kaleleri 
     Alın teri var bizde, ayrıca ayak teri. 
     Bize ne depremlerden, ekonomik krizden 
     Türkler, futbolleriyle, titretiyor her yeri. 
     
     Ben bir Türküm, futbolde zaferlerim uludur 
     Her gol milletimize, taptaze bir hediye. 
     Varlığım ay yıldızlı bayrağımın kuludur 
     Tüm dünya sana hayran, yaşa var ol Türkiye. 
     
     Şimdi resmi bayramlarda ilköğrenim öğrencilerinin Türk bayrağına sarılmış olarak bir ellerinde futbol topuyla kürsüye çıktıklarını bir ayaklarını yere vura vura ve futbol topunu göstere göstere, bu tür manzumeler okuduklarını düşünün... 
     Ne muhteşem bir zafer sevgisi, öyle değil mi 
     Ayrıca silah alımlarında dünya 4'üncüsü olmaya da gerek yok futbol topu almak yeterli. Her ne kadar silah satıcıları, buna bozulsalar da... 
     
     Toplumsal bir düdüklü tencerenin ateşi kısılır da, buhar fışkırtması kesilirse yine dünkü Milliyet'ten öğrendiğime göre, 9 yıl önce Sivas'taki Madımak Oteli yangınında ölen 37 yazar, ozan ve aydının, "bir katliama kurban gittikleri" gerçeği çıkıyor ortaya. 
     2 Temmuz 1993 günü Sivas'ta "Pir Sultan Abdal Şenlikleri" kutlanırken Aziz Nesin'in yaptığı bir konuşmayı bahane eden garip bir kalabalık şenliklere katılmaya gelmiş aydınların bulunduğu Madımak Oteli'ni kuşatıp, oteli ateşe vermişti. Ve Aziz'in dışında, otelde bulunanlardan kimse kurtarılamamıştı. 
     Can Dündar "O gün" başlığıyla bir belgeselini yapmış Sivas faciasının. 
     Belgeselde dönemin Valisi Ahmet Karabilgin'in korkunç açıklamaları var. 
     Ahmet Karabilgin, olaya müdahale etmek için çağrılmış olan askeri güç için şöyle diyor 
     - Geç geldiler, seyrettiler. 
     Polis için de şöyle diyor 
     - Oteli sarıp, yakanların sırtlarını sıvazladılar... 
     Bu arada itfaiye de, yangını söndürmekte isteksiz davranmış. 
     
     Bakın, rüyadan uyanınca ne tür gerçekler çıkıyor ortaya 
     Oysa futbole yansıtılmış bir hamaset, daha bir süre oyalayabilir kitleleri ve kimse Türkiye'nin Başbakan Yardımcısı Mesut Yılmaz'ın deyimiyle, "bazı gizli eller" tarafından, AB üyeliği dışında bir yerlere sürüklenmek istendiğini çakamaz... 
     Onun için 70 milyon, tek bir yürek halinde, hep bir ağızdan sık sık bağırıp duralım 
     "Tüm dünya sana hayran, yaşa varol Türkiye." 
     
     







"Türk şütüyle yıkıldı dünyanın kaleleri"... 


Barış’ın anısı... 


Özel çorap giyiyorum ama düştüğü yalan .. 


Değişim misyonuna ne oldu 


Türkiye artık Ecevit’le gidemez ama... 


Ata’nın gözüyle 


1 8 mi yoksa 8 1 4 mü 


Pamukbank, WorldCom ve Xerox 


Batman’da yeni hayat. Ya sonrası 


Kıbrıs Türk’ünün seçim mesajı 


Hükümet sorunu, rejim sorunu olabilir 


Borçlanma piyasası 


Bir hakem ve bizimkiler... 


Şahenk Tüccarlığımız işe yaradı’ 


Benim de canım var 


Toplam borç 204.4 milyar dolar oldu 


</TEXT>
</DOC>
