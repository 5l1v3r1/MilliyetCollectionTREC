<DOC>
<DOCNO> 61413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/soneko13.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'e yeni dolandırıcılık davası 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Yurtbank'ın eski sahibi Ali Avni Balkaner ve bankanın eski yönetim kurulu üyesi Süleyman Ekiz hakkında İnterbank, Bankekspres ve İhlas Finans Kurumu ile yapılan karşılıklı kredi işlemlerinde ''dolandırıcılık'' suçunu işledikleri iddiasıyla dava açıldı. 
     İstanbul Cumhuriyet Başsavcılığı'nca hazırlanan iddianamede, konuya ilişkin soruşturmayı yürüten Şişli Cumhuriyet Başsavcılığı'nın sanıklar hakkında Ağır Ceza Mahkemesi'nde dava açılması amacıyla hazırlayıp gönderdiği fezlekenin incelendiği belirtildi. 
     BBDK tarafından yapılan suç duyurusunda, Yurtbank'ın eski sahibi Ali Avni Balkaner ile eski yönetim kurulu üyesi Süleyman Ekiz'in İnterbank, Bankekspres ve İhlas Finans Kurumu ile yapılan karşılıklı kredilendirme işlemleri sırasında bankanın dolandırıldığının anlatıldığı ifade edilen iddianamede, bankadan ''Korkmaz Yiğit Grubu'', ''Çağlar Grubu'' ve ''İhlas Grubu''na verilen kredilerle aynı miktar ve tarihlerde ''Balkaner Grubu'' 3 şirkete kredi alındığı kaydedildi. 
     Bu şekildeki işlemlerle sağlanan kredilerin yasal sınırlamalara uygun göründüğü, uygulamayla kamu otoritesinin kandırıldığı, bankanın zarara uğratılarak dolandırıldığı belirtilen iddianamede, sanıkların ''bankayı vasıta kılınarak dolandırıcılık yapmak'' suçunu işledikleri ifade edildi. 
     İddianamede, Balkaner ve Ekiz'in, eylemlerine uyan TCK'nın 504. 
     maddesinin 1. maddesi uyarınca 3 ile 7.5'ar yıl arasında ağır hapis cezasına çarptırılması istendi. Sanıkların yargılanmasına, önümüzdeki günlerde İstanbul 7. Ağır Ceza Mahkemesi'nde başlanacak. 
     






</TEXT>
</DOC>
