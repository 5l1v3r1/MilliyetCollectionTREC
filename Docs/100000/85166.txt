<DOC>
<DOCNO> 85166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/siyaset/siy01.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu görevden alındı 
</HEADLINE>
<TEXT>
Genel başkanlığa aday olabilirim 
Mesut Yılmaz, kendisini eleştiren Erkan Mumcu’yu görevden aldı. "Partili olmanın ahlaki icaplarını yerine getirdim" diyen Mumcu, ANAP’tan ayrılmayı düşünmüyor 
     ANKARA Milliyet 

     ANAP Genel Başkanı Mesut Yılmaz, kendisini "liderlik yapamamakla" eleştiren Genel Başkanvekili Erkan Mumcu’yu dün görevinden aldı. Mumcu, parlamento ile ilişkiler başkanlığına getirildi. Yılmaz, "görevini yapamadı" derken, Mumcu genel başkanlık sinyali verdi. 
     Yılmaz’ın imzasıyla ANAP Genel Sekreterliği’ne dün gönderilen yazıda, Mumcu yerine Genel Başkanvekilliği’ne Cengiz Altınkaya’nın getirildiği bildirildi. 
     Yılmaz ile Mumcu arasındaki soğukluk, ANAP’ın 19. kuruluş yıldönümü nedeniyle Anıtkabir’de düzenlenen tören sırasında da gözlerden kaçmadı. "Türkiye’nin Dünü, Bugünü, Yarını ve ANAP" başlıklı paneli yöneteceği bildirilen Mumcu’nun yerine paneli Devlet Bakanı Yılmaz Karakoyunlu’nun yönetmesi de dikkati çekti. Mumcu, görevden alındığını televizyondan öğrendiğini belirterek, şunları söyledi "Daha önce Sayın Genel Başkanım kongre iradesi ile genel başkanvekili olduğumu söylemişti. Bana en azından kendi iradesi ile görevden alındığımı söylemesini beklerdim. Mizacımda ne görevden ne de kavgadan kaçmak var." 
     Mumcu, gelişmelerle ilgili olarak da, "Ben bir erken yüzleşme yapılmasını istiyorum. Sandıkta yüzleşmektense partinin geleceğini doğru bir noktaya oturtmamız lazım. İstifa etmeyi düşünmüyorum. Görevimin gereği neyse onu yerine getiririm" dedi. 
     
     Kararlar, benim önerim’ 
     İl Başkanları toplantısında alınan kararların tamamının kendi önerisi olduğunu kaydeden Erkan Mumcu, "Benim nerede olduğum önemli değil. Ancak bu kararların hayata geçmesi için genel başkanlık yarışına girmem gerekiyorsa bunu yaparım" diye konuştu. 
     Mumcu, gazetecilerin genel başkanlığa aday olacak mısınız " sorusunu da "Bunun kararını partililer, kamuoyu verir" diye yanıtlarken, büyük kongre kararını da delegelerin vereceğini vurguladı. Mesut Yılmaz, Mumcu’nun görevinden alınmasıyla ilgili olarak, "Görevini gereği şekilde yerine getiremediğini gördük. Gerekiyordu, yapıldı" şeklinde konuştu. 
     
Yılmaz Mumcu görevini yapamadı      ANAP lideri Mesut Yılmaz, Mumcu’nun görevinden alınmasıyla ilgili olarak, "Görevini gereği şekilde yerine getiremediğini gördük. Gerekiyordu, yapıldı" dedi. Mumcu’nun önceki gün yaptığı konuşmanın görevden almada etken olup olmadığının sorulması üzerine Yılmaz, "Partimizde farklı düşünceler, böyle bir şeye neden olmaz. Herkes düşüncesini açıkça söyler. Ama Mumcu arkadaşımızın Başkanlık Divanı üzerinde bir sorumluluğu vardı. Bu görevini gereği gibi yerine getiremediğini gördük. Onun için görev değişikliği yaptık" diye konuştu. 
     



 SİYASET 















</TEXT>
</DOC>
