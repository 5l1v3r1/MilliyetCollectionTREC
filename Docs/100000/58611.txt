<DOC>
<DOCNO> 58611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/soneko09.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan'dan Baydur'a sert yanıt.. 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Türkiye İşveren Sendikaları Konfederasyonu TİSK 
     Başkanı Refik Baydur'un dün TİSK Genel Kurulu'nda yaptığı konuşmada, ''İş Güvencesi Yasası Tasarısı'nı 1.5 yıldır Bakanlar Kurulu'nda bekletiyorum'' sözlerinin ''fevkalade çirkin, yakışıksız ve haddini aşan bir konuşma'' olduğunu bildirdi. 
     Okuyan, hükümetin Refik Baydur tarafından yönetilmediğini, hükümetin Başbakanı'nın Bülent Ecevit olduğunu belirterek, ''İş Güvencesi Yasası, mutlaka ve mutlaka çıkarılacaktır'' dedi. 
     Okuyan, TİSK Başkanı Baydur'un konfederasyonun 21. Olağan Genel Kurulu'nda dün yaptığı konuşmada, ''İş Güvencesi Yasa Tasarısı'nı 1.5 yıldır Bakanlar Kurulu'nda bekletiyorum'' şeklinde söz sarfettiğini anımsatarak, şunları söyledi 
     ''Sayın Refik Baydur'un dün TİSK Kongresi'nde akşam üstü yaptığı konuşma, fevkalade çirkin, yakışıksız ve haddini aşan bir konuşmadır. 
     Ben 1.5 yıldır İş Güvencesi Yasa Tasarısı'nı Başbakanlık'ta bekletiyorum diyerek sırf orada kongreyi etkilemek, kongreyi kazanabilmek amacıyla böyle bir konuşma yapmıştır. Çok çirkin ve ayıplıyorum. Sadece kongreyi kazanmaya ve TİSK'in saygıdeğer delegelerini etkilemeye matuf, haddini aşan bir konuşmadır.'' Okuyan, Türkiye Cumhuriyeti hükümetinin TİSK Başkanı Refik Baydur tarafından yönetilmediğini, Türkiye Cumhuriyeti Hükümeti Başbakanı'nın Bülent Ecevit olduğunu ve başbakan yardımcıları ve bakanların bulunduğunu belirterek, şöyle devam etti 
     ''Türkiye Cumhuriyeti Hükümeti, Baydur'dan talimat alarak yönetilemez. Baydur'un konuşması haddini aşan bir konuşmadır. Hükümeti ciddi manada rencide eden bir konuşma yapmıştır. İş Güvencesi Yasası, mutlaka ve mutlaka çıkarılacaktır. Bu iradeyi Türkiye Cumhuriyeti 57. 
     Hükümeti olarak biz ortaya koyduk. Bunu hazırlayan biziz. Biz bunu çıkartma irademizi ortaya koyduk. Ulusal Program'da da kısa vadeli olarak en geç önümüzdeki Mart ayı sonuna kadar çıkartmayı da taahhüt altına alan da bu hükümettir. Baydur da kim oluyor '' 
     






</TEXT>
</DOC>
