<DOC>
<DOCNO> 92898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur17.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Meclis toplanırsa öncelik idamda olur" 
</HEADLINE>
<TEXT>

     Adalet Bakanı Hikmet Sami Türk, ''Yeni acıları yaşamamak için, duygularımızla değil, aklımızla hareket etmek durumundayız'' dedi. 
     Açılış törenlerine katılmak üzere Balıkesir'in Bandırma İlçesi'ne gelen Türk, Kaymakam İsmail Gürsoy'u ziyareti sırasında, gazetecilerin sorularını yanıtladı. 
     Türk, ''TESEV'in anketine göre, Türk halkının büyük bölümü AB'ye, müebbet hapis cezasına çevrilmesi durumunda da idam cezasının kaldırılmasına evet diyor. Siz ne düşünüyorsunuz '' yönündeki soru üzerine, çağdaş uygarlığa ulaşmanın yolunun, Avrupa içinde yer almaktan geçtiğini söyledi. 
     Türk halkının, AB'nin temsil ettiği değerleri benimsediğinin, sadece bu anketten değil, daha önce yapılmış anketlerden de anlaşıldığını ifade eden Türk, şöyle konuştu 
     ''Avrupa ülkeleri, idamı, hukuk sisteminden çıkararak çözdü. 
     Türkiye'de 1984'den bu yana idam cezası uygulanmamaktadır. Ama gerek Anayasa'da, gerek kanunlarımızda idam cezası yer alıyor. Geçen yıl Anayasa'da yapılan değişiklikle, üç hal dışında idam kaldırıldı. Bu Anayasa hükmüyle ilgili, iktidar partileri olarak kanun tasarısı hazırladık. Hala Meclis'in gündeminde bulunuyor, Bu tasarıda, üç istisna dışında kanunlarımızda öngörülen idam cezası yerine müebbet ağır hapis cezası verilmesi öngörülmektedir. Bu, idam cezasından sonra en ağır cezadır. 
     Türkiye'nin şimdi bir adım daha atması söz konusudur. Çünkü AB ülkeleri, idam cezasını tümüyle kaldırmıştır. Şimdi Türkiye'nin üç istisna bakımından veya şimdilik en azından Avrupa İnsan Hakları Sözleşmesi'ne ek 6. protokole paralel olarak, savaş suçlularının dışında idam cezasının kaldırılması yönünde adım atması gerekir. Bu konuda, DSP, partilerarası uzlaşma zemini aramaya devam etmektedir. 
     Umut ediyorum ki, Meclis'in tatile girdiği şu dönemde, konunun soğukkanlılıkla değerlendirilmesine yardımcı olacaktır.'' 
     
     ''TBMM OLAĞANÜSTÜ TOPLANIRSA, ÖNCELİK İDAMDA OLUR'' 
     Meclis'in yeni yasama döneminde veya olağanüstü toplanması halinde öncelikle ele alacağı konunun idam tasarısı olacağını vurgulayan Türk, şöyle devam etti 
     ''Bu arada, idam cezasının tümüyle ya da iki istisna dışında terör suçluları bakımından da kaldırılması konusunda anlaşmaya varılırsa, sorunun çözümü için ileri bir adım atılmış olur. İdam cezası kaldırılırsa, yerine ağır müebbet cezası veya bazı durumlar itibariyle ağırlaştırılmış müebbet hapis cezası olabilir.'' Terör suçluları bakımından, halkın duyarlılığı olduğunu belirten Bakan Türk, ''Ama biz yeni acıları yaşamamak için duygularımızla değil, aklımızla hareket etmek durumundayız'' dedi. Türk şunları söyledi 
     ''Bu nedenle Türkiye'nin üstün yararlarını göz önünde bulundurarak, idam konusunu ele almak durumundayız. Bu konuda yapılacak yeni düzenlemede, idam cezaları müebbet ağır hapse çevrilen terör suçlularının, örneğin Şartlı Salıverme'den yararlanamayacağı hükmü de, çıkarılacak kanuna konulabilir. Sanıyorum bu, halkımızın duyarlılığını da karşılayabilecek bir hükümdür. Sorunun bu şekilde çözülebileceği düşüncesindeyim.'' 
     
     ''...ŞİMDİ DAHA SOĞUKKANLI DEĞERLENDİRİLEBİLİR'' 
     Sevilla Zirvesi'nde, Türkiye'nin AB yolundaki adımlarının olumlu karşılandığının ifade edildiğini dile getiren Türk, şöyle konuştu 
     ''Ama Türkiye'nin Sevilla'dan, Aralık ayında toplanacak Kopenhag Zirvesi'ne kadar geçecek süreç içinde bir takım yeni açılımlar gerçekleştirmesi beklentisi de ifade edildi. Meclis'in tatile girmesi, çalışmaların durması anlamına gelmesin. Tatil döneminde, daha önce Meclis'in yoğun çalışması sırasında, genişliğiyle ele alınamayan bazı konuların, şimdi daha soğukkanlı biçimde değerlendirilmesini sağlayabilir.'' 
     





</TEXT>
</DOC>
