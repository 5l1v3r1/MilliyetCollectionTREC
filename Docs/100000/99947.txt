<DOC>
<DOCNO> 99947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sondun08.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "Amansız mücadelemiz sürecek" 
</HEADLINE>
<TEXT>

     İsrail, bu sabah bir otobüse düzenlenen kanlı intihar saldırısından sonra, ''Filistinli terör örgütleriyle amansız mücadeleyi'' sürdüreceğini açıkladı. 
     Hükümet sözcüsü Avi Pazner, AFP muhabirine, ''Bu sabahki kanlı saldırı bir kez daha göstermiştir ki, İsrail, bu vahşetin arkasındaki terör örgütleriyle amansız mücadelesini sürdürmek zorundadır...'' dedi. 
     Pazner, ''Bu uzun soluklu bir mücadele olacaktır. Bunun bize maliyeti çok yüksek, ama Filistinliler bununla bir şey kazanamayacaklarını er geç anlayacaklar'' diye konuştu. 
     Sözcü, Filistin yönetimini de eleştirdi ve ''Hamas gibi terör örgütlerini boğmak için 22 aydır hiçbir şey yapmadılar...'' dedi. 
     Filistin yönetimi ise sabahki saldırının sorumluluğunu İsrail hükümetinin üzerine attı. 
     Filistinli yetkili Nebil Ebu Rudeyna, AFP muhabirine, ''Bütün bu şiddet olaylarının sorumluluğu, Ariel Şaron hükümetinin sırtındadır, çünkü İsrail, Filistin halkını hedef alan saldırılarını sürdürüyor, görüşme masasına dönmeye de yanaşmıyor'' dedi. 
     10 kişinin öldüğü otobüs saldırısının sorumluluğunu, Hamas 
     örgütünün askeri kanadı İzzeddin El Kassam üstlenmişti. 
     





</TEXT>
</DOC>
