<DOC>
<DOCNO> 69763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/yazar/bila.html </URL>
<DATE> 2002/02/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sağ ve sol 
</HEADLINE>
<TEXT>

     İlhan Selçuk'un, MHP lideri Devlet Bahçeli'yi ziyaret etmesi basına "ilginç buluşma" olarak yansıdı. Bir anlamda "şaşırtıcı" bulundu. 
     İlhan Selçuk, Bahçeli dışında Başbakan Ecevit ve Cumhurbaşkanı Sezer'le de görüştüğünü, ziyaretlerinin amacının Cumhuriyet gazetesinin kimliğini yaşatabilmek olduğunu açıkladı. Ancak bu arada, Bahçeli ve MHP ile Selçuk'un Avrupa Birliği ve diğer bazı konularda aynı görüşte olduklarının anlaşıldığı da karşılıklı olarak ifade edildi. 
     Olaya bu yönüyle bakarsak, Bahçeli ile Selçuk'un bazı noktalarda bulaşmasını yadırgamamak gerekir. Buluşma noktası ulusalcı sol ile ulusalcı sağın buluşma noktasıdır. Bir diğer deyişle ulusal çıkarlarda buluşma noktasıdır. 
     Daha genel bir bakışla Türkiye'de sağ ve sol çizginin değişen koşullar karşısında örtüştüğü noktalar artmıştır. İster sağ ister sol açıdan bakın ortak payda ulusalcılıktır. 
     Bu buluşmaya neden olan gelişmeye gelince... 
     Birincisi etnik temele dayalı ayrılıkçı akımdır. Kuvayı Milliye ruhunu reddeden bu akım karşısında ulusalcı sol ve sağın buluşması doğaldır, hatta gereklidir. 
     İkincisi ise laik Cumhuriyet rejimini ortadan kaldırmayı, yerine din devleti kurmayı hedefleyen akımdır. Bu akım karşısında da ulusalcı sağ ve sol buluşması doğaldır, hatta gereklidir. 
     Ortak paydayı Atatürk çizgisi olarak da ifade edebiliriz. Ulusal bütünlük içinde demokratik, laik Cumhuriyet... 
     Avrupa Birliği'ne bakışta da ulusalcı sağ ve solu birleştiren bu çizgidir. Atatürk'ün bakış açısıdır. Bu da Avrupa Birliği'ne fiilen bölünerek ve teslimiyetle değil ulusal kimlik ve çıkarlar korunarak girilmesidir. 
     Bu yönleriyle ele alındığında Bahçeli - Selçuk buluşması şaşırtıcı değil, doğal bir gelişmedir. 
     Bugün DSP ile MHP'nin aynı koalisyonda çalışabilmelerini sağlayan en önemli faktör de yine bu noktalardaki buluşmalardır. Elbette, farklılıklar çoktur, iki partinin uyuşmadığı, uyuşmayacağı noktalar vardır. Ama, bu temel sorunlarda ulusalcılık ve ulusal çıkarlar alanında buluşmaları normaldir. 
     Türkiye'nin içinde bulunduğu koşullar ve yakın gelecekte karşılaşacağı sorunlar, ulusalcı sağ ve solun bir arada duruşunu gerekli kılmaktadır. 
     
     







Kürtler ve siyaset 


Hain maymun 


Sağ ve sol 


İdamı suçlu üzerinden tartışmak doğru değil 


PKK ve hedef küçültmenin yolları... 


Kütüphaneler toplumun malıdır 


Yazık değil mi bize 


Devekuşu deve mi, kuş mu 


Sorun yalnız para değil... 


Bir yolculuk ne zaman biter 


Havada yer kavgası 


Çete’nin kilidi Şenol Dede 


O parti çoktannnn kuruldu 


TÜSİAD'dan İspanyollara AB için lobi 


"Anlaşarak ayrıldılar" Sınanmamış erdem yoktur 


Piyasa yağ’sız kaldı 


</TEXT>
</DOC>
