<DOC>
<DOCNO> 59415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/yasam/yas04.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir şeyden çekmedi insandan çektiği kadar 
</HEADLINE>
<TEXT>

100 yaşından büyük bir Caretta’yı zıpkınla delik deşik eden caniler hırslarını alamayınca hayvanı iple boğdular 
     YAŞAR ANTER Bodrum DHA 

     Nesli tükenme tehlikesi altındaki canlılardan Caretta Caretta türü bir kaplumbağa, Bodrum’un Arapburnu açıklarında işkence edilerek öldürülmüş halde bulundu. Deniz kaplumbağasının zıpkınla delik deşik edildiği, boğazının da iple sıkılıp boğulduğu anlaşıldı. 
     Bodrum’un Gündoğan beldesinde yaşayan Türkiye Av ve Yaban Hayvanlarını Koruma Vakfı Başkanı emekli büyükelçi Süha Umar, önceki gün teknesiyle gezintiye çıktı. Arapburnu açıklarında ölü kaplumbağayı gören Umar, Caretta Caretta’yı kıyıya getirdi. Hayvan tam 12 yerinden zıpkınla delik deşik edilmiş, başına sert bir cisimle defalarca vurulmuş yetmemiş bir de iple boğulmuştu. 
     
     Bunlar insan olamaz’ 
     Caretta’nın 100 yaşın çok üzerinde, 93 santim uzunluğunda ve 90 kilo ağırlığında olduğunu belirten Umar, "Bunu yapanlar insan olamaz. Bu hayvandan kim, ne ister İşin peşini bırakmayacağım" dedi. 
     Türkiye’nin de imzaladığı Uluslararası Bern Sözleşmesi hükümleri ve Türkiye’de yürürlükte olan Av Hayvanlarını Koruma Yasası’na göre, Carettaları öldürenlerin belirlenmesi halinde 1 - 3 milyar lira arası para ve olaya karışanların teknelerine 1 - 6 ay arasında seferden men cezası veriliyor. 
     
Bu ne ilk ne de son olacak      DOĞAN HABER AJANSI 

     Daha önce de yurdun çeşitli yerlerinden hayvanlara yapılan işkence eziyet haberleri gelmişti. Örneğin İzmir Hayvanat Bahçesi’nde, maymunlara taş, bozuk para, çakmak ve yanan sigara gibi cisimler atılmış, bazı hayvanlara içinde iğne bulunan hamburger verilip, rakı ve bira içirilmiş, kafeslere vururak korkutulmuşlardı. Aynı hayvanat bahçesinde yaşayan su aygırı Volga da atılan taşlar nedeniyle yaralanmış, gözüne demir çubuk sokulmuştu. İzmir’de bir pelikanı rakı mezesi yapıp, Uşak’ta da, öldürdükleri bir pelikanın kafasını bir kahvehanenin kapısına asmışlardı. 
     



 YAŞAM 















</TEXT>
</DOC>
