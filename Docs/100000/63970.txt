<DOC>
<DOCNO> 63970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/soneko05.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami minaresine baz istasyonu.. 
</HEADLINE>
<TEXT>

     GSM şirketleri, Diyanet İşleri Başkanlığı'na yıllık 4 bin 500 dolar ödeyerek minarelere baz istasyonu kurabilecek. 
     Minarelere baz istasyonu kurulması ve elde edilecek gelirin kullanımına ilişkin protokol, Maliye Bakanlığı Milli Emlak Genel Müdürlüğü ile Diyanet İşleri Başkanlığı arasında imzalandı. 
     Protokole göre, baz istasyonu kurulacak camileri Diyanet İşleri Başkanlığı belirleyecek. Tarihi camilere baz istasyonu kurulmasına izin verilmeyecek. Elde edilecek gelir ise öncelikle mülkiyeti Hazine'ye ve Vakıflar Genel Müdürlüğü'ne ait tarihi camilerin bakım, onarım, temizliği ve çevre düzenlemesinde kullanılacak. 
     Minarelerden elde edilecek gelirin yüzde 20'si ilgili müftülüklere, yüzde 3'ü de Hazine'ye aktarılacak. Müftülükler, geliri amaç dışında kullanamayacak. 
     Türkiye'de 75 bini aşkın cami bulunurken, bunlardan 500'ünde baz istasyonu olduğu bildirildi. 
     Baz istasyonu kurulması kararını Diyanet İşleri Başkanlığı verirken, Türkiye Diyanet Vakfı da kira kontratı, paranın tahsili, hukuki ve güvenlik sertifikasına ilişkin işlemleri yürütecek. 
     Minarelere baz istasyonu kurmak isteyen GSM şirketlerine, proje ve montaj standardı zorunluluğu getirilecek. Bu şartlara uymayan şirketlere, baz istasyonu kurma izni verilmeyecek. 
     Ayrıca, camilerin bakım, onarım, temizlik ve çevre düzenlemesi konusunda periyodik program hazırlanacak ve daha önce bakımı gerçekleştirilen tarihi camiler ile diğer camiler, yılda bir veya iki kez bakıma tabii tutulacak. 
     






</TEXT>
</DOC>
