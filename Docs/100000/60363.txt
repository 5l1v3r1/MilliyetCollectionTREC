<DOC>
<DOCNO> 60363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sondun09.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da kundakçı dehşeti... Ormanlar alev alev... 
</HEADLINE>
<TEXT>

     Avustralya'nın Yeni Güney Galler eyaletinde, 10 gündür süren orman yangınlarından kaçan binlerce kişi geceyi kumsallarda geçirdi. 
     Eyalette alevlerin sahil kasabası Susex İnlet'e ulaştığı ve bölgedeki 20 kadar evin yandığı bildirildi. 
     Hava koşulları nedeniyle alevleri söndüremeyen itfaiye ekipleri, umudunu hava sıcaklığının düşmesine ve nemin artmasına bağladı. 
     Yangınlardan kaçan yaklaşık 7 bin kişi dün geceyi kumsallarda, park yerlerinde ve çadırlarda geçirdi. 
     Bu arada yangınlar, Sydney'in kuzeyindeki West Pennant ve South Turramurra bölgeleri için tehlike oluşturmayı da sürdürüyor. Şu an için itfaiye ekiplerinin alevleri bölgeden uzak tutmayı başardığı, ancak en üst derece alarma geçildiği belirtiliyor. 
     Polis, yangınları başlattığından şüphelenilen aralarında 9 ve 14 yaşlarında çocuklarında bulunduğu toplam 21 kişiyi tutuklamıştı. 
     Yangınların ilk üç gününde, 300 bin hektar çalılık alan ve 150 ev yandı, binlerce hayvan telef oldu. 
     Avustralya'da en kötü çalılık yangınlarının çıktığı Şubat 1983'de, Victoria ve Güney Avustralya eyaletlerinde 76 kişi ölmüştü. 
     






</TEXT>
</DOC>
