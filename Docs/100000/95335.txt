<DOC>
<DOCNO> 95335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/soneko26.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar TRLİBOR uygulamasına başlıyor... 
</HEADLINE>
<TEXT>

     Türk Lirası Referans Faiz Oranı TRLİBOR tespit edilmesine ilişkin uygulama, 1 Ağustos tarihinde başlanacak. 
     TRLİBOR uygulamasına aktif büyüklük toplamı 1 milyar doların üzerinde olan 13 bankanın katılımıyla 1 Ağustos'ta geçilecek. 
     TRLİBOR Belirlenmesine İlişkin Kurallar, Türkiye Bankalar Birliği TBB Yönetim Kurulu'nun 16 Nisan 2002 tarihli toplantısında ele alınarak faiz sabitlemesinin TBB tarafından düzenlenmesine, yönetimi ve denetimi Tasarruf Mevduatı Sigorta Fonu'na devredilen bankaların hariç tutulmasına karar verilmişti. 
     Yönetim Kurulu toplantısında, 31 Aralık 2001 tarihli bilanço büyüklüğüne göre aktif toplamı minimum 1 milyar ABD Doları olan ve yapılacak işlemlerde 1 trilyon TL kotasyon girmeyi ve bu işlem büyüklüğünden işlem yapmayı kabul eden bankaların sisteme katılımlarına karar verilmişti. 
     Söz konusu kriterleri yerine getiren ve sisteme girmeyi taahhüt eden bankalar, İdare ve Tahkim Kurulu oluşturulması ve teknik çalışmaların tamamlanması amacıyla yapılan toplantılarında, uygulamanın 1 Ağustos 2002 tarihinde başlatılması, sistemin sağlıklı olarak işleyebilmesi için bankaların birbirlerine 24 Temmuz 2002 tarihine kadar limit tanımaları, deneme amaçlı test seanslarının, 22-31 Temmuz 2002 tarihleri arasında yapılması benimsendi. 
     Sistem kriterleri yerine getiren 15 bankadan 13 bankanın katılımı ve Bankalar Birliği'nin denetim ve gözetiminde çalışacak. 
     Kriterlere uyan iki kamu bankası ise gecelik piyasalarda işlem yapamadıkları için şimdilik sistemin dışında kaldı. 
     Sistemin uygulamaya başlamasıyla, söz konusu 13 bankanın günlük olarak girecekleri faiz oranlarının ortalaması alınarak Türk Lirası Referans Faiz Oranı belirlenecek. 
     2000 yılı içinde Bankalar Birliği'nce yapılan ve Ocak 2001 tarihinde uygulamaya başlanması planlanan sisteme, Kasım krizi nedeniyle sağlıklı bir şekilde yürütülemeyeceği düşüncesiyle ara verilmişti. TRLİBOR'un tespit edilmesine ilişkin çalışamalara 2002 yılında yeniden başlanmıştı. TRLİBOR'a katılımcı bankalar Akbank, Denizbank, Finansbank, Koçbank, HSBC Bank, Oyakbank, Şekerbank, Türk Ekonomi Bankası, T. Dış Ticaret Bankası, Garanti Bankası, İşbank, Vakıfbank Yapı ve Kredi Bankası'ndan oluşuyor. 
     





</TEXT>
</DOC>
