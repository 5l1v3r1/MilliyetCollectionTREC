<DOC>
<DOCNO> 54044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sondun08.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Savunma Bakanı "Türkiye ile yakınlaşma tek yol" 
</HEADLINE>
<TEXT>

     Yunanistan Savunma Bakanı Yannos Papandoniyu, Türkiye ile savunma alanında bir işbirliğinin, iki ülke arasındaki yakınlaşmada en son aşama olacağını belirtti. 
     Papandoniyu, Atina'da yayınlanan To Vima gazetesindeki demecinde, Türk-Yunan ilişkilerine değinerek, iki ülke arasındaki diyaloğun sürdürülmesinden yana olduğunu kaydetti. 
     Türkiye ile Yunanistan arasında sürdürülen yakınlaşma politikası çerçevesinde tüm alanlarda dostluk ve işbirliği sağlanması halinde, askeri konularda da bir yakınlaşma gerçekleştirilebileceğini belirten Papandoniyu, ''Askeri işbirliğine, dostluk ve işbirliği sürecinde tüm aşamaları kat ettikten sonra varacağız. Bu en son aşama olacaktır'' dedi. 
     Demecinde, iki ülke ilişkilerinde bir düzelme kaydedilmesine karşın, Türkiye'nin Yunanistan'a karşı taleplerde bulunarak, hala bir tehdit oluşturduğunu da ileri süren Papandoniyu, buna rağmen Yunanistan'ın, Türkiye'ye karşı izlediği yakınlaşma politikasının izlenmesi gereken ''tek yol'' olduğunu kaydetti. 
     Papandoniyu, ''Hükümetimizin uyguladığı Türkiye ile yakınlaşma politikası, Yunanistan için izlenmesi gereken tek yol idi. Bu politika izlenmemiş olsaydı daha şiddetli tahrikler olabilirdi'' diye konuştu. 
     Papandoniyu, Türk meslektaşı ile görüşme olasılığı hakkındaki bir soru üzerine, böyle bir görüşmenin gerçekleşebileceğini belirterek, şunları söyledi 
     ''Bir temas, bir görüşme her zaman gerekli ve yararlıdır. Ben Türklerle 'konuşmama politikasına' her zaman karşı çıkarak, bunun aksini savunmuşumdur. Türklerle egemenlik haklarımızı müzakere etmenin dışında diğer konularda konuşarak, uluslararası siyasi gelişmeler ve aramızdaki ilişkilerle ilgili görüş alışverişinde bulunmak her zaman faydalıdır ve işe yarar.'' Yunanistan Savunma Bakanı Yannos Papandoniyu, Yunanistan'ın silahlanma programlarıyla ilgili bir soru üzerine de, bu programları çok yüksek düzeyde bulduğunu ifade ederek, bazı programların yeniden gözden geçirildiğini ve Yunanistan'ın savunma alanındaki harcamalarının azaltılmasının planlandığını belirtti. 
     






</TEXT>
</DOC>
