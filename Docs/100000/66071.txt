<DOC>
<DOCNO> 66071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo23.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Özalan'ın yeni hocası Graham Taylor... 
</HEADLINE>
<TEXT>

     İngiltere Milli Takımı'nın eski menajeri Graham Taylor, İngiltere Premier Ligi takımlarından Aston Villa'nın menajerliğine getirildi. 
     Kariyerinde 2. kez Aston Villa'nın teknik patronluğuna getirilen Graham Taylor, yeni takımıyla 2.5 yıllık sözleşme imzaladı. 
     Daha önce 1987-1990 yılları arasında şu anda milli futbolcu Alpay Özalan'ın formasını giydiği Aston Villa'da görev yapan ve takımına lig 2.liğini kazandıran 57 yaşındaki deneyimli çalıştırıcı, Bobby 
     Robson'ın milli takımdaki menajerlik görevini bırakmasından sonra 1990-1993 yılları arasında da milli takımın başında bulundu. 
     Aston Villa'da, 12 gün önce istifa eden John Gregory'nin yerine gelen Graham Taylor, geçen sezon birinci ligde Watford'un çalıştırdıktan sonra sezon sonunda teknik direktörlük kariyerini noktaladığını açıklamıştı. 
     Taylor, yeni takımıyla sözleşme imzaladıktan sonra yaptığı açıklamada, geçen sezon sonunda aldığı ''emeklilik'' kararından pişmanlık duyduğunu ve Aston Villa gibi önemli bir kulüpte yeniden görev yapma fırsatını yakalaması ve bunu en iyi biçimde değerlendirebilmesi açısından görevi kabul ettiğini söyledi. 
     






</TEXT>
</DOC>
