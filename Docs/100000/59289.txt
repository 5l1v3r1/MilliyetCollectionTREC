<DOC>
<DOCNO> 59289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko07.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletten 13 katrilyon liralık yatırım tasarrufu... 
</HEADLINE>
<TEXT>

     Devlet yapılabilirliğini yitirmiş, önceliğini kaybetmiş yatırımlara ayırdıkları kaynakları diğerlerine aktararak yatırımlarda etkinliği sağlamak üzere, alt projelerle birlikte 1000'e yakın projeyi yatırım programından çıkarıyor. 
     Bu projelerden, bedeli 20 trilyon liraya kadar olanların program dışında kalması için Yüksek Planlama Kurulu'ndan YPK onay çıktı. YPK, 20 trilyon liranın üzerinde büyüklüğe sahip bazı yatırımların Program'dan çıkarılması hususunu ise Bakanlar Kurulu'na sundu. 
     Programdan çıkarılacak projelerin tutarı 13 katrilyon liraya yaklaşıyor. 
     YPK, 2002 yılı Yatırım Programı'nın daha rasyonel yapıya kavuşturulmasını teminen, maliyeti 20 trilyon liranın altında bulununan bazı projelerin Program'dan çıkarılmasına karar verdi. 
     YPK ayrıca, proje bedeli 20 trilyon liranın üzerinde olan bazı projelerin de Yatırım Programı'ndan çıkarılması için Bakanlar Kurulu'na başvurdu. 
     Bakanlar Kurulu'nda imzaların tamamlanmasının ardından, Program'dan çıkarılacak projeler kesinleşecek. 
     2001 yılı fiyatlarıyla yaklaşık 13 katrilyon lira bedeli olan 
     yatırımların Program'dan çıkarılmasıyla, 2001 yılı programında ortalama dolar kurunun 714 bin lira olarak alındığı gözönüne alınırsa, tasarruf rakamı 18 milyar 207 dolar olacak. Bir başka deyişle, programdan yüklü miktarda projeyi çıkaran Devlet Planlama Teşkilatı, geriye kalan yatırımlar için eldeki kaynakları daha etkin kullanabilecek ve yatırımların tamamlanma süreleri de yüzde 20'ye varan oranda kısalacak. Bakanlar Kurulu'nda imzaların tamamlanmasının ardından 2002 Yılı Yatırım Programı Resmi Gazete'de yayımlanarak yürürlüğe girmesi bekleniyor. 
     
     Hangi kriterler esas alındı 
     Yatırım Programından projeler çıkarılırken, bunların yapılabilirliğini ve önceliğini yitirmiş olmaları şartı arandı. 
     Bu projelerin büyük bir bölümünün ihalesi gerçekleştirilmememiş ve yakın gelecekte de finansman durumu nedeniyle ihalesi yapılması mümkün durumda değil. 
     Çıkarılan bazı projeler ise yapılan kısmi itibariyle hizmete yeterli görülenler oluştu. 
     Çıkarılan projeler içinde çok az sayıda ihale edilmiş ancak problemli olarak yürüyen projeler de bulunuyor. 
     
     YPK tarafından öngörülmüştü 
     Öte yandan, YPK'nın ''2002 Yılı Bütçesi ve Yatırım Programı hazırlıklarına'' ilişkin kararında, yatırım programındaki proje stokunun ortalama tamamlanma süresini yüzde 20 azaltacak düzenlemelerin yapılmasını kararlaştırılmıştı. 
     YPK kararı ile yatırımcı kuruluşların, yapılabilirliğini yitirmiş projelerini bir liste halinde DPT'ye sunması istenmişti. 
     






</TEXT>
</DOC>
