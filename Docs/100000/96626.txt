<DOC>
<DOCNO> 96626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur11.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'a göre Erbakan bağımsız aday olabilir... 
</HEADLINE>
<TEXT>

     SP Genel Başkanı Recai Kutan, kapatılan RP'nin genel başkanı Necmettin Erbakan'ın, 3 Kasım'da yapılması konusunda koalisyon liderlerinin görüş birliğine vardığı genel seçimde bağımsız aday olmasında, herhangi bir engel bulunmadığını belirtti. 
     SP Grubu, Genel Başkan Recai Kutan'ın başkanlığında, parti genel merkezinde toplandı. 
     Kutan, partiye gelişinde, gazetecilerin Yüksek Seçim Kurulu YSK 
     Başkanı Tufan Algan'ın, ''Necmettin Erbakan'ın siyasi yasağı sona ermeden seçimlere katılamayacağı'' yönündeki açıklamalarının hatırlatılması üzerine, konuyu hukukçularla incelemeleri gerektiğini belirterek, ''Dolayısıyla hukukçuların ortaya koyduğu görüş, Sayın Erbakan'ın 'mevcut mevzuata göre bağımsız aday olmasında herhangi bir engel yok' şeklindeydi. Sayın Algan, hukuki gerekçelerini göstererek bazı görüşler ifade etmiştir. Onu hukukçu arkadaşlarımız inceledikten sonra görüşlerimizi belirteceğiz'' dedi. 
     SP Genel Başkan Yardımcısı Mehmet Bekaroğlu da aynı soruyu yanıtlarken, YSK'nın, ''Erbakan'ın bağımsızlığını kabul etmek zorunda olduğunu'' söyledi. 
     Bekaroğlu, 2820 Sayılı Siyasi Partiler Kanunu'nda değişiklik yapıldığını hatırlatarak, ''Yasa'nın 95. maddesinde yapılan son düzenleme ile Erbakan'ın bağımsız aday olmasında bir neden yoktur'' dedi. 
     SP Genel Başkan Yardımcısı Lütfü Esengün de YSK Başkanı Algan'ın görüşlerine katılmadığını ifade ederek, Erbakan'ın adaylığı önünde ''bir engel olmadığı'' görüşünü dile getirdi. 
     SP Grup Başkanvekili Yasin Hatiboğlu ise Erbakan'ın bağımsız aday olmasında ''bir engel bulunmadığını'' ifade ederek, sözü edilen konunun herhangi bir partiye kurucu, başkan, denetçi ve üye olamayacağı şeklinde olduğunu savundu. Hatiboğlu, Algan'ın açıklamalarının bağımsız adaylıkla ilgili olmadığını söyledi. 
     





</TEXT>
</DOC>
