<DOC>
<DOCNO> 78695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko27.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okul zamları enflasyonun altında olacak 
</HEADLINE>
<TEXT>

     Özel Okullar Derneği Başkanı Rüstem Eyüboğlu bu yıl enflasyon rakamı göz önünde bulundurularak zam yapılacağını ifade ederek, ''Onun altında yapabilirsiniz ama üstünde yapamazsınız'' dedi. 
     Eyüboğlu, özel okul sorunlarını görüşmek üzere özel okul kurucu ve temsilcilerinin katıldığı toplantıda yaptığı konuşmada, Türkiye'de 12 ilde özel öğretim kurumu bulunmadığını söyledi. 
     Türkiye'de ana okulları da dahil toplam 1,390 özel eğitim ve öğretim kurumu bulunduğunu kaydeden Eyüboğlu, sektörün Türk ekonomisine her yıl yaklaşık 1 katrilyon liralık katkı sağladığını, bunun 650 trilyon lirasını personel gideri ve devlete ödenen vergilerin oluşturduğunu belirtti. 
     Özel okullar olarak yaklaşık 2 yıldır devletin enflasyonla mücadelesine katkıda bulunmak amacıyla hak ettikleri ücreti almadıklarını söyleyen Eyüboğlu, geçtiğimiz yıllarda yapılan bir araştırma sonucunda özel okulda okuyan bir öğrencinin maliyetinin 2 milyar lira civarında olduğunu hatırlattı. 
     Dernek olarak hazırladıkları 6025 sayılı kanun tasarısına da değinen Eyüboğlu, bu tasarının henüz TBMM'ye gönderilmediğini belirterek, ''Hala üzerinde rötuş yapılmakta ve bizim sorunlarımıza çözüm bulunamamaktadır. Zannediyorum tümü geçmese bile kanun taslağı kısa zamanda TBMM'ye gönderilecektir. Bununla ilgili sözleri almış bulunuyoruz'' diye konuştu. 
     Doğu ve Güneydoğu Anadolu Özel Okullar Derneği Başkanı Bayram Murat da geçtiğimiz yıl bölgedeki özel okulların yüzde 10'unun kapandığını, bu eğitim öğretim yılı sonunda ise mevcut özel okulların yüzde 20'sinin daha kapanacağını tahmin ettiklerini söyledi. 
     Türkiye'de özel okulculuğun payının gittikçe zayıfladığını ifade eden Murat, devletin özellikle eğitimin çok önemli olduğu Doğu ve Güneydoğu Anadolu bölgesine daha fazla önem vermesi gerektiğini vuruladı. 
     Murat, bölgede yaklaşık 60 özel okul bulunduğuna dikkat çekerek, 2002-2003 eğitim öğretim yılı için Mayıs ayında açıklanacak yıllık 
     enflason oranının bir kaç puan altında zam yapmayı düşündüklerini, bunun da yüzde 55 civarında olduğunu kaydetti. Ege Bölgesi Özel Okullar Derneği Başkanı Nejdet Doğan Atay da Türkiye'ye bir özel okul maliyetinin en az 4 trilyon lira olduğuna dikkati çekerek, özel okulların içinde bulunduğu ekonomik sıkıntıları aşabilmesi için KDV oranlarının yarı yarıya düşürülmesi ve ödenen vergiden en az yüzde 25 mahsup edilmeleri gerektiğini ifade etti. 
     
     Zamma ilişkin sorular 
     Toplantıda verilen arada gazetecilerin 2002-2003 eğitim öğretim yılı için özel okulların yapacağı zamlara ilişkin sorularını yanıtlayan Rüstem Eyüboğlu, ücretlerin Mayıs ayı içinde ücret tahsis ve tespit yönetmeliği çerçevesinde açıklanacağını söyledi. 
     Son dönemlerde özel okulların enflasyonun çok altında zamlar yaptığına işaret eden Eyüboğlu, şöyle konuştu 
     ''11 Eylül'den itibaren bütün dünya alt üst oldu. Enflasyon istenilen rakamlarda değil. Herkes hesabını kitabını yapacak Mayıs'da o ildeki enflasyon rakamı ne çıkacak Bu yıl zamlarda yıllık enflasyon rakamı göz önüne alınacak. O sizin kanuni hakkınızdır. O civarda yapabilirsiniz. Onun altında yapabilirsiniz. Ama onun üstünde yapamazsınız. Ücret Tahsis Tespit yönetmeliğinde bu maksimum sınırdır, yani enflasyon İstanbul'da yüzde 50 ise bir okul bunu da göz önüne alarak yüzde 50 zam yapar, bunun altında yapar, her okul verdiği hizmete göre değişik zamlar yapacaktır. Eğer yatırım yapmışsa onun yüzde 10'unu katabilir.'' Eyüboğlu, özel okullarda giderlerin yüzde 65'ini personel maliyetlerinin oluşturduğunu kaydederek, personeli enflasyonun altında ezdirmemek için okul ücretlerine yapılan zamların çalışanlara da yansıtılacağını söyledi. 
     Devletin uzun süredir özel okullarda vergi idirimine gitmesini istediklerini anlatan Eyüboğlu, ''Biz KDV'nin kalkmasını istemiyoruz. 
     Bu özel sektörü denetleyen bir mekanizma. Yemekte, taşıtta, dersanede okulda yüzde 18 olan KDV yüzde 4 civarında olursa bir takım vergi muafiyetleri, belediye hizmetlerindeki haklar bize tanınırsa ben her zaman söylüyorum bu rakamlar aşağıya çekilir'' dedi. 
     Yüzyıl Işık Lisesi Kurucusu Lale Ünaldı da gazetecilerin zamma ilişkin soruları üzerine, geçtiğimiz yıl yüzde 40 civarında zam yaptıklarını belirterek, ''Bence bu sene endeksin altında bir şey yapma hakkımız ve şansımız yok realite bu'' dedi. 
     Uğur Koleji Sahibi Kemal Koçak da bu yıl yüzde 60'ın altında zam yapan hiç bir kurumun ayakta kalamayacağını söyledi 
     





</TEXT>
</DOC>
