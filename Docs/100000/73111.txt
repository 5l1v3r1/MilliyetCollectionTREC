<DOC>
<DOCNO> 73111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/soneko05.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
El Naimi "Irak'a saldırı, petrol piyasasını istikrarsızlaştırır" 
</HEADLINE>
<TEXT>

     Suudi Arabistan Petrol Bakanı Ali el Naimi, Irak'a olası bir ABD saldırısının petrol piyasalarını istikrarsızlaştırabileceği uyarısında bulundu. 
     El Naimi, Reuters Ajansı'na verdiği demeçte petrolün şu anki fiyatından hoşnut olduğunu, ancak, ABD'nin Irak'a karşı kapsamlı bir askeri harekata girişmesi olasılığının kendisini çok kaygılandırdığını söyledi. 
     ABD Başkanı George Bush'un Irak'a karşı kullandığı ''şer ekseni'' söyleminin ve savaş olasılığının spekülasyonları ateşleyeceğini ve piyasaları alt üst edebileceğini belirten el Naimi, ''Savaştan ve bu gerginlikten kaçınılabilirse harika olur'' dedi. 
     Suudi bakan, bununla birlikte, Irak'ın petrol arzının herhangi bir şekilde kesintiye uğraması halinde Petrol İhraç Eden Ülkeler Örgütü'nün OPEC buradan doğacak açığı kapatabileceğini vurguladı. 
     ''Fiziki olarak piyasaya fazladan petrol vermenin sorun olmayacağını'' söyleyen el Naimi, ülkesinin 90 gün içinde ihracatını günde 10.5 milyon varile çıkarabileceğini ifade etti. 
     






</TEXT>
</DOC>
