<DOC>
<DOCNO> 68576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/siyaset/siy03.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım’dan hayvanseverlere müjde 
</HEADLINE>
<TEXT>

Milliyet’in çağrısı ses getirdi. Hayvan hakları yasası için düğmeye basan Rahşan Ecevit, DSP’lileri harekete geçirdi 
     GÜNSELİ ÖNAL Ankara 

     Evinde görüştüğü gazetecilere sokaktaki hayvanların ölümünden büyük üzüntü duyduğunu dile getiren DSP Genel Başkan Yardımcısı Rahşan Ecevit, hayvanlara son günlerde uygulanan vahşet görüntüleri üzerine ağırlığını koydu. Rahşan Ecevit ile birlikte Başbakan Bülent Ecevit’in de devreye girmesiyle, yıllardır rafta bekleyen hayvan hakları tasarısının acilen yasalaşması gündeme geldi. 
     
     Tam destek sözü 
     DSP Grup Başkanvekilleri Emrehan Halıcı ve Aydın Tümen, bayramdan sonra parti gruplarını ziyaret ederek 40 maddelik tasarının temel yasa olarak hemen yasalaştırılması için uzlaşma arayacak. Bunun kabul edilmemesi durumunda AB’nin istediği yasaları çıkarabilmek için 19 Mart’a kadar yoğun çalışacak olan milletvekilleri, birkaç gün de hayvanlar için uykusuz kalacak. 
     Rahşan Ecevit’in sözleri üzerine DSP Grup Başkanvekillerini ziyaret eden hayvanseverler, tasarı görüşülürken izleyici localarını doldurarak destek olacaklarına dair söz verdiler. 
     
     Acilen ele alınmalı 
     Hayvanlara uygulanan vahşetin görüntüleri karşısında çok büyük bir üzüntü ve utanç duyduğunu belirten Halıcı, şöyle konuştu "İnsanların sadece kendisini düşünmesinden ve diğer canlıları yok saymasından, tedbir alamamaktan dolayı utanıyorum. Gördüklerimiz hepimizi etkiliyor. Son görüntüler bu konunun acilen ele alınması gerektiğini bir kere daha anımsattı." 
     
     İçimiz burkuldu’ 
     Tümen de, "Benim de köpeğim var. Bu görüntüler karşısında içimizin burkulmaması mümkün mü Sevgi taşıyan bir varlık olarak insanın canlı bir varlığa gösterdiği bu davranış biçimi sevgi eksikliğini gösteriyor" diye konuştu. 
     



 SİYASET 












</TEXT>
</DOC>
