<DOC>
<DOCNO> 62194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun24.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, To Karfi gazetesinin yayınladığı listeyi tartışıyor 
</HEADLINE>
<TEXT>

     Atina'da yayımlanan To Karfi Çivi 
     adlı gazetenin dün terör örgütü 17 Kasım'la bağlantılı olduğunu iddia ettiği 124 PASOK üyesinden oluşan listesine, Yunanistan Hükümeti sert tepki gösterdi. Yunanistan Hükümet Sözcüsü Hristo Protopapas, basın toplantısında, aralarında eski başbakanlardan Andreas Papandreu ve halen PASOK Genel Sekreterliği görevini yürüten Kostas Laliotis'in de bulunduğu listenin yayımlanmasını, ''ahlaksızlık ve küstahlık'' olarak niteledi. Protopapas, ''Bu isimler halkımızın birçok kez onurlandırdığı insanlar. Bu hareket tüm Yunan halkı trafından kınanmıştır'' dedi. Listenin yayımlanmasının anamuhalefet Yeni Demokrasi Partisi YDP tarafından da kınanmasının olumlu olduğunu belirten Protopapas, ''Ancak bu listeyi kaleme alanların kimliği konusunda soru işaretleri var'' dedi. Yunan basınında yer alan, 17 Kasım terör örgütüyle bağlantılı bir tutuklama dalgasının yakında başlayacağını öne süren haberlere de değinen Protopapas, şunları söyledi ''Hükümetimiz, terörle mücadele çalışmalarını sert ve sistemli bir şekilde sürdürmektedir. Ancak, tutuklamaların önceden ilan edilmesinin söz konusu olmayacağı da açıktır. Yunanistan bir hukuk devletidir ve bu çerçevede yapılan çalışmaların olumlu sonuçlar vereceğine inanıyorum. Ama senaryolar yazmanın bu çabamıza yardımcı olacağı kanısında değilim.'' Bu arada, sorular üzerine Yunanistan Başbakanı Kostas Simitis'in ABD ziyaretinde yaptığı temaslar çerçevesinde Kıbrıs konusunu da gündeme getirdiğini belirten Protopapas, Simitis'in Rum Yönetimi Lideri Glafkos Klerides'in BM kararları çerçevesinde bir çözüm bulunması yönündeki çabalarını desteklediğini vurguladığını ve Türkiye'nin ''uzlaşmaz tutumunu değiştirmesi için girişimlerde bulunulmasının gerekliliğini'' dile getirdiğini kaydetti. Kıbrıs konusunun ilgili tüm tarafların gündeminde olduğunu söyleyen Protopapas, ''Önümüzdeki günlerde Sayın Ecevit de ABD'ye gidecektir ve Kıbrıs konusu da görüşülecektir'' dedi. 
     






</TEXT>
</DOC>
