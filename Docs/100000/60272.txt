<DOC>
<DOCNO> 60272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/ekonomi/eko01.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilbank resmen GSD’nin 
</HEADLINE>
<TEXT>

Akın Tekstil’in sahibi olduğu Tekstilbank’ın, çoğunluk hisselerinin yönetim kurulu başkanlığını Turgut Yılmaz’ın yaptığı GSD Holding’e geçtiği borsaya yapılan açıklama ile resmiyet kazandı 
     EKONOMİ SERVİSİ 

     Köklü bir değişim sürecinden geçen bankacılık sektöründe dün bir gelişme daha resmiyet kazandı. 
     Milliyet’in önceki gün okurlarına duyurduğu Tekstilbank’ın çoğunluk hisselerinin GSD Holding’e satılmasına ilişkin borsaya gönderilen açıklamada Holding’in Tekstilbank’taki hisse hakimiyetinin yüzde 68.52’ye çıktığı bildirildi. 
     Yönetim Kurulu Başkanlığı’nı Turgut Yılmaz’ın yaptığı GSD Holding, Tekstilbank’ın sermayesindeki hisse oranını yüzde 33.07’den, yüzde 68.52’ye yükseltti. Rant Leasing, GSD Factoring, GSD Sigorta, GSD Dış Ticaret ve GSD Eğitim Vakfı gibi iştirakleri bulunan Holding, Banka’nın kurucusu olan Akın Tekstil’in yüzde 40.59’luk hisselerinin çoğunluğunu satın aldı. 
     Kasım 2001 itibarıyla Tekstilbank’ın yüzde 22.14’ü halka açık bulunuyor. 
     
     Sermaye 100 trilyon 
     GSD Holding, Tekstilbank’ın ödenmiş sermayesinin 80 trilyon liradan, nakden 20 trilyon lira artırarak 100 trilyon liraya çıkarılması için 24 Aralık 2001 tarihinde karar alındığını bildirdi. 
     GSD Holding, sermaye artırımının gerçekleşmesi için zorunlu rüçhan haklarının karşılanmasını teminen, diğer ortak Akın Holding A.Ş.’den ödenmiş 80 trilyon lira sermayenin yüzde 35.45 payını temsil eden 1000 lira nominal değerde 28 milyar 363 milyon 184 bin adet A grubu nama yazılı hisseleri Bankacılık Düzenleme ve Denetleme Kurumu’nun BDDK izni ile dün devir aldı. 
     Bu devir ile birlikte GSD Holding’in Tekstilbank’taki hisse oranı yüzde 68.52’ye ulaştı. Ayrıca, bakiye hisselere ait rüçhan haklarının kullanılmaması halinde artırılan sermayenin tamamının GSD Holding tarafından taahhüt edildiği kaydedildi. 
     Bu arada Tekstilbank da borsaya gönderdiği açıklamada Banka Yönetim Kurulu’nun dün yaptığı toplantıda, 80 trilyon liralık ödenmiş sermayede, GSD Holding’in Akın Holding’den BDDK izni ile devraldığı hisse senetlerini pay defterine kaydetme kararı aldığını ve GSD Holding’in hissesinin yüzde 68.52’ye yükseldiği belirtildi. 
     
Bankaya ortak girdiler, 9 yılda sahibi oldular      Tekstilbank, 1986 yılında Türk tekstil sektörünün duayeni kabul edilen ve bugün hayatta olmayan Rüştü Akın tarafından kuruldu. Bir grup şirketi olarak sektöre giren Tekstilbank, 1992 yılında GSD Holding ile ortak oldu. Böylece 108 tekstil şirketinden oluşan ve Turgut Yılmaz’ın Yönetim Kurulu Başkanı olduğu GSD Holding, Banka’nın ikinci en büyük ortağı haline geldi. Holding, bu ortaklığı Banka’nın yüzde 33.06 hissesini satın alarak elde etti. Tekstilbank’ın sahibi Akın Tekstil yüzde 44.82’lik payı elinde tuttu. Ortaklık ile tekstil sektöründe önemli dış ticaret deneyimi olan iki kuruluşun güçlerini birleştirmesi hedeflendi. 
     
     Fanatik Fenerli 
     Bugün h l bir aile şirketi olan Akın Tekstil, tekstildeki yatırımlarını sürdürürken, tekstil şirketlerini biraraya getirmek için İstanbul Merter’de bir ticaret merkezi yatırımında bulundu. Ancak, İstanbul Trade Center ITC adını taşıyan merkez tekstil sektörünün yaşadığı kriz nedeniyle misyonunu henüz yerine getiremedi. Bankanın yeni sahibi GSD Holding’in Yönetim Kurulu Başkanı, Başbakan Yardımcısı Mesut Yılmaz’ın kardeşi Turgut Yılmaz ise iş yaşamına 1966 yılında Almanya’ya deri ihracatı ile başladı. 1973 yılında deri ve pamuklu konfeksiyonda üretime geçen Yılmaz, koyu Galatasaraylı ağabeyinin aksine fanatik Fenerbahçeli olması ile tanınıyor. 
     



 EKONOMİ 





















</TEXT>
</DOC>
