<DOC>
<DOCNO> 53078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo09.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "3. yıldızı takmak yolunda ilerliyoruz" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, Gençlerbirliği'ni yenerek 3. yıldızı takmak yolunda ligde emin adımlarla ilerlediklerini söyledi. 
     Kıyat, Kadıköy'deki en son yenilgisini 1999-2000 sezonunda Gençlerbirliği'den aldığını hatırlatarak, dünkü maç öncesi biraz endişenlendiklerini kaydetti. 
     Gençlerbirliği karşısında ikinci yarıda çok iyi oynadıklarını belirten Atilla Kıyat, ''Kadıköy'deki galibiyet serimiz Gençlerbirliği yenilgisinden sonra başlamıştı. Dünkü maçta galibiyet serisinin devam edeceğini biliyorduk, ancak yine de biraz endişeliydik. İkinci yarıdaki iyi oyunumuzla Kadıköy'deki seriyi devam ettirdik'' diye konuştu. 
     
     Seyircimiz takıma inanıyor 
     Atilla Kıyat, Gençlerbirliği maçında taraftarlarının Fenerbahçe Şükrü Saraçoğlu Stadı'nı doldurmasının sevindirici olduğunu ifade etti. 
     Fenerbahçe seyircisinin inandığı zaman takımını yalnız bırakmadığını anlatan Kıyat, ''Arka arkaya gelen galibiyetler, Gaziantepspor deplasmanında oynanan güzel futbol ve lider ile aramızdaki puan farkının bire inmesi, seyircimizi yeniden tribüne çekti'' dedi. 
     
     Eksikleri aramadık 
     Gençlerbirliği karşısında sakatlık ve cezalılar nedeniyle 6 as oyuncudan yoksun mücadele ettiklerini vurgulayan Kıyat, onların yerine oynayan futbolcuların eksikleri aratmadığını kaydetti. 
     Atilla Kıyat, kadrolarında birbirinden değerli oyuncuların bulunduğunu ifade ederek, ''Takımda direkt oynayan 6 futbolcunun yerine oynayanlar, onları aratmıyor'' dedi. 
     Gençlerbirliği maçına 17 kişiyle çıkmaları ve kadroda 3 kalecinin bulunmasıyla ilgili olarak Kıyat, ''6 oyuncumuz yoktu. Alt yapımızın da aynı gün maçı vardı. Ayrıca alt yapıdan A takımda oynayabilecek kapasitedeki oyuncuları tecrübe kazanmaları için İkinci Lig takımlarına verdik. Bu yüzden 17 kişiyle sahaya çıktık'' ifadelerini kullandı. 
     Kıyat, Gökdeniz'in transferi için Trabzonspor ile görüşmediklerini ve bu futbolcuyla ilgilenmediklerini sözlerine ekledi. 
     






</TEXT>
</DOC>
