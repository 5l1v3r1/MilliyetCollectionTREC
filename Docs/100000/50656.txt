<DOC>
<DOCNO> 50656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/spo04.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon yolda kaldı 2 - 2 
</HEADLINE>
<TEXT>

Bordo-Mavili ekip, devreyi Zafer ve Da Silva’nın golleriyle önde kapattığı maçta ikinci yarıda çözüldü. Serdal’ın atılmasıyla on kişi kalan Denizli, Muzaffer ve Coşkun’la beraberliği buldu 
     LİGDE bir türlü istediği çizgiyi yakalayamayan Trabzonspor, Denizlispor karşısında da taraftarlarını üzdü. İlk yarıda başarılı bir futbol ortaya koyan, hücumda hızlı çoğalıp, gol kovalayan Karadeniz ekibi, hedefine ulaştı ve 15. dakikada Zafer, 19. dakikada da Da Silva’nın sayılarıyla güldü. Devre bu şekilde kapanırken, ikinci yarıda Denizlispor oyunda dengeyi sağladı. 
     KONUK ekip, rakibinin ataklarına hızlı hücumlarla karşılık verip, gol aradı. 60. dakikada Serdal’ın kırmızı kartla oyun dışı kalmasına rağmen Denizli’nin hızı kesilmedi, kendi bölgesine çekilen Trabzonspor’un üzerine gitti. 84. dakikada Muzaffer’in penaltı golüyle umutlanan Denizli, uzatma dakikalarında oyuna son 12 dakikada giren Coşkun’un sayısıyla bir puanı kaptı. 
     
     Tekelioğlu istifa etti 
     Trabzon’un hocası, takıma faydalı olamayacağına inandığını vurgulayıp, görevinden ayrıldı 
     DENİZLİSPOR maçında son dakikada gelen beraberlik sayısı Trabzonspor Teknik Direktörü Sadi Tekelioğlu’nun da istifasını peşinden getirdi. Tecrübeli hoca, ağlamaklı bir şekilde düzenlediği basın toplantısında, görevinden ayrıldığını ve şehri terkedip, Ankara’ya ailesinin yanına gideceğini söyledi. 
     TEKELİOĞLU, "Daha önce yönetim kurulu hakkımda oylama yaptığı zaman istifa etmem gerekirdi. Ancak Trabzonsporluluk duygularım buna engel oldu. Ben kadere inanırım. Son on dakikada maç verdiğimiz için bir anlamda Allah bana bu işin sonunun geldiğini hatırlattı. Trabzonspor’a başarılar diliyorum" dedi. 
     



 SPOR 

























</TEXT>
</DOC>
