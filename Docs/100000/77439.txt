<DOC>
<DOCNO> 77439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/ekonomi/aeko.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat’ın değil benim’ dedi, satışı engelledi 
</HEADLINE>
<TEXT>

Halen oturduğu yalısını Benim değil Doğuş Cıvata’nın’ diye BDDK’dan kurtarmaya çalışan Aksoy, Paris’te satılan bankasının parasına da İktisat’ın değil, benim’ diye el koymaya çalışıyor 
     KADİFE ŞAHİN 

     Bir yıl önce bankacılık yükümlülüklerini yerine getirmediği için Tasarruf Mevduatı Sigorta Fonu’na Fon alınan İktisat Bankası’nın eski sahibi Erol Aksoy’un Paris’te bulunan ve yüzde 70 hissesine sahip olduğu Banque International du Commerce’in satıldığı ve Aksoy’un ise kendisine ait hisselerin satışını engellemek için Fransız Mahkemeleri’nde dava açtığı öğrenildi. 
     İktisat Bankası’nın 15 Mart 2001 tarihinde Fon kapsamına alınması nedeniyle Aksoy’un yurtiçi ve yurtdışındaki bütün malvarlıkları ve şirketlerine haciz konulduğunu kaydeden Bankacılık Düzenleme ve Denetleme Kurulu BDDK yetkilileri, Aksoy’un Fransa’daki bankası Banque International du Commerce’de bulunan İktisat Bankası hisselerinin satışının tamamlandığını bildirdiler. Yetkililer, Aksoy’un şahsına ait hisselerin satışını durdurmak için altı aydır Fransız mahkemelerinde dava üstüne dava açtığını ifade ettiler. 
     
     Bir bankası da New York’ta 
     BDDK yetkilileri, Erol Aksoy’un Fransa’daki bankası Banque International du Commerce’deki hisselerinin değerinin 2 milyon dolara denk geldiğini belirtti. 
     New York’ta da Park Avenue Bank adında bir bankası bulunan Aksoy’un Paris’teki bankasının satışının gerçekleştiğini kaydeden BDDK yetkilileri, elde edilen paranın Erol Aksoy’a geri ödenmesinin söz konusu olmadığını bildirdi. 
     
     Yalı için inceleme yapılıyor 
     Bu arada BDDK yetkilileri, İktisat Bankası’na el konulmasından sonra Aksoyların oturduğu Yeniköy’deki Tahsin Bey Yalısı’na da haciz işlemleri başlatıldığını ancak yalının tapuda Doğuş Çelik Cıvata adına kayıtlı olduğundan haciz konulamadığını belirttiler. 
     BDDK yetkilileri, Doğuş Çelik Cıvata tabelasının asılı olduğu yalı ile ilgili muvazaa olup olmadığı’ konusunda inceleme başlatıldığını kaydetti. 
     



 EKONOMİ 


















</TEXT>
</DOC>
