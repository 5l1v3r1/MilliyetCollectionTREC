<DOC>
<DOCNO> 91702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/yasam/yas02.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkudan ölüme 
</HEADLINE>
<TEXT>

Maç sonrası otomobille evine giden kadın, bir taksinin sıkıştırması sonucu inşaat çukuruna düşerek boğuldu 
     SADİ NERGİZDAL Alanya DHA 

     Alanya’da babasına ait Rent a car’ firmasında çalışan Arzu Tuncay, kullandığı otomobille su dolu inşaat çukuruna uçtu. Ters dönen otomobilden çıkamayan ve ciğerlerine su dolan Tuncay, kaldırıldığı hastanede 6 saat yaşamla mücadele ettikten sonra öldü. 
     
     3 metrelik çukura uçtu 
     Önceki gün Türk Milli Takımı’nı yarı finale çıkaran maçı arkadaşlarının evinde izledikten sonra Hyundai marka otomobiyle evine gitmek için yola çıkan Tuncay 29 , Alanya Çevreyolu’nda plakası belirlenemeyen bir taksi tarafından sıkıştırıldı. Direksiyon hakimiyetini yitiren Tuncay, Mön İnşaat firmasının alt geçit yapmak için açtığı 3 metrelik çukura uçtu. İçi su dolu dar çukura takla atıp, ters olarak düşen ve aracın kapılarını açmayı başaramayan Tuncay’ın yardımına vatandaşlar yetişti. Otomobilden çıkarılınca nabzı atmadığı ve nefes almadığı belirlenen Tuncay hemen Özel Başkent Hastanesi’ne kaldırıldı. Yapılan kalp masajıyla hayata döndürülerek solunum cihazına bağlanan Tuncay, Azrail’e 6 saat direnmesine karşın yaşamını yitirdi. 
     
     Kardeşi dava açacak 
     Tuncay’ın öldüğü haberini alan Avukat kardeşi Özer Tuncay, ablasının ölümüyle ilgili Mön Firması’ndan ve bulunması halinde taksiden şik yetçi olup dava açacağını söyledi. 
     



 YAŞAM 
















</TEXT>
</DOC>
