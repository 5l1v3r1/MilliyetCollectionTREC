<DOC>
<DOCNO> 99176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sonspo20.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
''Olimpiyat Ateşkesi Deklarasyonu'' imzalandı... 
</HEADLINE>
<TEXT>

     Olimpiyat Stadı'nda bu akşam dostluk maçı yapacak olan Galatasaray ile Yunanistan'ın Olympiakos takımları, ''Olimpiyat Ateşkesi Deklarasyonu''nu imzaladı. 
     Düzenlenen törende Galatasaray Kulübü Başkanı Özhan Canaydın, Olympiakos Kulübü Başkanı Socrates Kokkalis, teknik direktörler Fatih Terim ve Panagiotis Takis Lemonis ile takım kaptanları Bülent Korkmaz ve Predrag Djordjevic deklarasyona imza attı. 
     Galatasaray ve FC Olympiakos takımları böylece, olimpiyatlardan 7 gün öncesinden 7 gün sonrasına kadar ülkeler arasındaki tüm anlaşmazlıkların durdurulmasını hedefleyen deklarasyonu imzalayan ilk spor kulüpleri oldu. 
     İmza töreninde Futbol Federasyonu Başkanvekili Ata Aksu, Galatasaray yöneticileri Ali Dürüst, Burak Elmas, Özer Saraçoğlu ve Yunanistan Futbol Federasyonu yetkilileri ile Uluslararası Olimpiyat Ateşkes Merkezi Direktörü Stavros Lambridis de katıldı. 
     Stavros Lambridis, savaşların birdenbire bitirilemeyeceğini kaydederek, ''Bizler 16 gün barış içinde yaşarsak, belki sürekli barışı yakalarız'' dedi. 
     Lambridis, sembolik ama önemli imzalar için iki kulübe de teşekkür ettiğini belirterek, ''Bu deklarasyona en son Nelson Mandela ve Bill Clinton imza attı. Ayrıca Yunanistan Dışişleri Bakanı Papandreu ve Türkiye'nin eski Dışişleri Bakanı İsmail Cem'in de imzaları var. Şimdi iki ülkenin önde gelen kulüplerinin de imza atması çok güzel bir olay'' diye konuştu. 
     
     TERİM ''2008'İ DE BİRLİKTE YAPARIZ'' 

     Galatasaray Teknik Direktörü Fatih Terim, Türk-Yunan dostluğunu Olympiakos ile bu akşam oynayacakları hazırlık maçında sahada göstereceklerini vurgulayarak, ''Biz birçok teklif almamıza rağmen, Olympiakos ile oynamayı tercih ettik. Bu hem Olimpiyat Stadı'nın açılışında ismi Olympiakos olan bir takımla oynamak, hem de iki ülkenin 2008 Avrupa Futbol Şampiyonası'na adaylığına destek için mesaj vermek açısından anlamlı oldu'' dedi. 
     Terim, uzun yıllar dost yaşamış ve halen de dost olan iki ülkenin 2008 Avrupa Futbol Şampiyonası'nı birlikte düzenleyeceklerine inandığını kaydederek, ''2008'i birlikte yaparız'' diye konuştu. 
     
     LEMONIS ''SPOR BİRLEŞTİRİCİ BİR UNSURDUR'' 

     Olympiakos Teknik Direktörü Panagiotis Takis Lemonis ise sporun birleştirici bir unsur olduğunu, bu nedenle Galatasaray ile oynayacakları hazırlık maçının kendileri için büyük bir anlam taşıdığını vurguladı. 
     Bu karşılaşmanın iki ülkenin yakınlaşması açısından önemli olduğunu belirten Lemonis, A Milli Futbol Takımı'nı ve Futbol Federasyonu'nu Dünya Kupası'ndaki üçüncülük için kutladığını da söyledi. 
     Galatasaray takım kaptanı Bülent Korkmaz da Türk-Yunan dostluğunu sahada yansıtacaklarını, ayrıca bu karşılaşmanın 2008 Avrupa Futbol Şampiyonası adaylığı için güzel bir adım olduğunu kaydetti. 
     Olympiakos kaptanı Djordjevic ise Olimpiyat Stadı'nda ilk oynayacak takımların kendileri olmasından gurur duyduklarını ifade etti. Galatasaray'a Avrupa'da aldığı başarılı sonuçlar nedeniyle övgüler yağdıran Djordjevic, Türk Milli Takımı'nın da Dünya Kupası'nda çok büyük bir başarı elde ederek, kalitesini kanıtladığını söyledi. 
     
     TİCARİ İLİŞKİLER DE BAŞLAYACAK 

     Galatasaray ve FC Olympiakos takımlarının bundan sonra ticari alanda da işbirliğine girecekleri açıklandı. 
     Yunan takımının ticari işlerini yöneten Petros Kokkalis, 2 takımın da sahalarda olduğu gibi iş alanında da liderliği hedeflediğini, bunun için de çalışmalara başlayacaklarını kaydetti. 
     Bu arada Futbol Federasyonu Başkanvekili Ata Aksu, tören sonrası Olympiakos Kulübü Başkanı Kokkalis'e bir plaket verdi. 
     İmza törenini Türk medya mensuplarının yanı sıra birçok Yunan gazeteci de izledi. 
     
     OLİMPİYAT ATEŞKESİ 

     Olimpiyat Ateşkesi fikri, eski Helen geleneğinde bulunuyor. Bu geleneğe göre, olimpiyat oyunları sırasında bütün düşmanlıklar askıya alınırdı. Olimpiyat Ateşkesi'ne, antik çağda 12 asır boyunca saygı gösterildi. 
     1992 yılında Uluslararası Olimpiyat Komitesi, uluslararası topluluğu bu geleneğe yeniden uymaya teşvik etti. Temmuz 2000'de Uluslararası Olimpiyat Komitesi ve Yunanistan Hükümeti, Uluslararası Olimpiyat Ateşkes Merkezi'ni kurdu. Bu merkez, Olimpiyat Ateşkesi'ne uymayı yaygınlaştırmayı amaçlıyor. 
     Olimpiyat Oyunları sırasında her türlü düşmanlıkların askıya alınması çağrısını yapan deklarasyonda 54 devlet adamı ve birçok ünlü bilim adamı ile sanatçının imzaları bulunuyor. 
     





</TEXT>
</DOC>
