<DOC>
<DOCNO> 72565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/soneko26.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Küçülüyorsanız sesinizi çıkarın, 'İmdat' deyin" 
</HEADLINE>
<TEXT>

     9. Cumhurbaşkanı Süleyman Demirel, 
     yaşanan ekonomik bunalımın vatandaşların büyük kısmında, siyasete, siyasetçiye, demokrasiye, çok partili sisteme, milletvekillerine, parlamentoya ve hükümete olan güveni büyük ölçüde sarstığını söyledi. Süleyman Demirel, İTO Meclis Üyelerine hitap ederken, ''Küçülüyoruz. Küçülüyorsanız, sesinizi çıkarın İmdat deyin'' dedi. Demirel, konuk olarak katıldığı İTO Meclis toplantısına girerken, üyeler tarafından ayakta alkışlanarak karşılandı. Konuşmasında, Türkiye'nin içinde bulunduğu duruma ilişkin değerlendirme yapan Demirel, ''2001 yılı ve 2002'nin şartlarıyla ne Türkiye'yi ölçün, ne kendinizi ölçün. Yanıltıcıdır, bu şartlar bunalım şartlarıdır'' diye konuştu. Milletlerin zaman zaman bunalımlar yaşadığını ve hiçbir ülkenin bunalımların altında boğulup kalmadığını ifade eden Demirel, Türkiye'nin içinde bulunduğu bunalımdan çıkacağını, bunun ispata gerek olmayan bir olay olduğunu kaydetti. Bugünkü bunalımın Türkiye'nin her tarafında var olduğunu, bu nedenle de bunalım şartlarını kendi sınırları içinde değerlendirmek gerektiğini belirten Demirel, şöyle devam etti ''Geçen 1, 1.5 sene ki bunalım, yalnız iktisadi hayatı zedelemedi, başka şeyleri de zedeledi. Bunalım bu ülkenin vatandaşlarının büyük kısmında siyasete, siyasetçiye, demokrasiye, çok partili sisteme, milletvekillerine, parlamentoya ve ona dayanan hükümete olan güveni geniş çapta sarstı. Aradığımız güven halkın nezdinde sarsılmıştır. Buradan daha kötü bir yere gelindi. Neredeyse devlete ve cumhuriyete dönük dahi birtakım tereddütler oldu. Vatandaşların ülkenin geleceğine olan güveni sarsıldı. Bu çok vahim bir olaydır. Bir ülkenin içini tahrip etmek, çürütmek için eskiden vatandaşların birbirine olan, kurumlara olan itimadı sarsmak için gayretler sarfedilirdi. Üzüntüyle söylemeliyim ki bu Türkiye'de geniş çapta kendiliğinden oldu. Bence bu bunalımın en vahim tarafı budur.'' Süleyman Demirel, ''Sayın Yıldırım çok iyi ifade etti. Devlet kilitlenmiştir. Bu ülkede heves ve şevk kalmamıştır. Bir korku yayılmıştır'' diyerek, birşey yapmak isteyen vatandaşların başka yerlere, başka mekanlara gittiğini ve bunun adının da ürkütme olduğunu söyledi. Türkiye'de bunalımın ne siyasi, ne medya zemininde doğru dürüst konuşulamadığını, tartışılamadığını belirten Demirel, 2000 ve 2001 yıllarını kıyaslayarak, ''Niye 2001'e gelindiğinde ekonomi yüzde 10 küçüldü 25 bin fabrikadan 15 bini niye durma noktasına geldi Niye geldi 2001'de durdu bunlar Türkiye'nin nesi noksandı. Parası mı yoktu 2001'in Şubat ayında Merkez Bankası'nda 28 milyar dolar rezerv vardı. 25 milyar dolar da vatandaşın tasarrufu vardı. Bunun yarısı döviz değil miydi '' diye sordu. 
     
     "Devlet ehil eller ister" 
     Süleyman Demirel, ihracat ve ödemeler dengesinin Türkiye'nin hayati meselesi olduğuna dikkati çekerek, ''Ödemeler dengesi olayı Türkiye'nin bağımsızlığıyla eşdeğerdir'' dedi. 
     Borçlanmanın, alınan borcun yerinde kullanımı ve zamanında ödenmesi durumunda korkulacak bir konu olmadığını ifade eden Demirel, ''Bu devletin işidir. Devlet ehil eller ister. Ehil eller nereden çıkacaktır Birisi gelecek tepenize oturacak, ehil el benim diyecek. 
     Otur diyecek oturacaksınız, kalk diyecek kalkacaksınız. 
     Vatandaşlar bu ülkenin sahibi benim, bu ülkeyi idare edenleri ben tayin ederim derse üçüncü bir sistem yoktur'' şeklinde konuştu. 
     Demirel, 1999 yılındaki seçimlere değinerek, ''Eğer bu ülkede olup bitenlerden sorumlu kim derseniz, sorumlu halkın içinden çıkanlar değil daha öncekiler dediğin zaman hiçbir şeyi düzeltemezsin. Daha öncekiler gelmiş ve geçmiş, hesaplarını vermiş. Kim sorumludur Bu ülkeyi kim idare ediyorsa o sorumludur'' dedi. 
     Hiçbir zaman büyümeden vazgeçilemeyeceğini vurgulayan Demirel, ''Küçülüyoruz, küçülüyorsanız sesinizi çıkarın, imdat deyin'' dedi. 
     9. Cumhurbaşkanı Demirel, 2000 ve 2001 yıllarında satılan otomobil 
     sayılarına işaret ederek, ''Buna iyi değil demek kafi mi Hayır. Ya iyileştirin, ya da iyileştiremiyorsanız bırakın iyileştirenler gelsin. Bunu diyemiyorsanız, bu sıkıntılardan kurtulamazsınız'' şeklinde konuştu. 
     






</TEXT>
</DOC>
