<DOC>
<DOCNO> 79174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/ekonomi/eko03.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş’ta yeni hedef 
</HEADLINE>
<TEXT>
A’dan Z’ye Türk otomobili 
Tofaş’ın yeni CEO’su Bene, hedefinin tasarımdan üretime Tofaş ve Türkiye imzalı dünya otomobilleri yaratmak olduğunu belirterek, Yeni ve çok heyecanlı projeler gündemde’ dedi 
     Otovizyon ŞULE YÜCEBIYIK 

     "Bursa, başta Fiat’ın ve dünyanın önemli bir otomobil üretim merkezi olma yolunda hızla ilerliyor. Doblo ve Albea modelleri bu yolda atılan ilk adım. Ama sadece başlangıç. Toprağa düşen ilk cemre gibi... Biz, otomobil üretiminde dünya standartlarında kaliteyi yakaladığımızı, başarabileceğimizi kanıtladık. Yeni ve çok heyecanlı projeler gündemde." Bu sözler Tofaş’ın yeni CEO’su Antonio Bene’ye ait. 
     Fiat Auto’ya transfer olan Jan Nahum’un yerine atanan Bene, Tofaş’taki en önemli misyonunun tasarımdan üretimine kadar her aşamasında Tofaş’ın ve Türk mühendislerinin söz sahibi olacağı yeni "dünya otomobilleri" üretmek olduğunu açıkladı. Tofaş’ın tüm dünyaya rüştünü ispat ettiğini ifade eden Bene "Kimse bizim tasarıma katkıda bulunabileceğimize, mühendislik yapabileceğimize inanmıyordu. Albea’yı, Doblo’yu ortaya çıkardık. Bugün Tofaş Bursa’da, Alfa Romeo, Nissan, Lancia için kalıp üretiyor" dedi. 
     Yeni bebekler yolda 
     Fiat Auto’da çalıştığı dönemde "bebeklerim" dediği, Fiat Coupe, Bravo Brava, Alfa Romeo 155, 145 ve 146, Lancia Dedra 4 x 4 Turbo, Ferrari 355 ve 550 Maranelo ve Maserati Coupe 338 gibi önemli modellerin tasarım ve üretimini gerçekleştiren Bene, "Şimdi sadece Türk mühendislerinin görev alacağı bir tasarım ve üretim projesi yapmayı hedefliyorum. Yani, Bursa’da yeni bebeklerim dünyaya gelecek" dedi. 
     Şu sıralar, Tofaş için sekiz yıllık bir strateji hazırlamakla uğraşan Bene, en önemli hedeflerini şöyle ifade ediyor "Şirketi iç pazardaki iniş çıkışlardan etkilenmeyecek bir yapıya kavuşturmak. Genç yöneticiler yetiştirip ihraç etmek ve yeni ürünler yaratmak." 
     Bene, Tofaş’ın Doblo projesi sayesinde Türkiye’nin en önemli ihracatçı şirketi haline geldiğini belirterek, "15 ayda 130 bin Doblo ürettik ve bunun sadece 12 binini iç pazarda sattık. Yani üretimin yüzde 90’ını ihraç ettik. Bu çok önemli bir başarıdır" dedi. 
     
Kriz haziranda aşılacak’      Bene, "Sadece ihracata yönelik çalışma bizi ancak iki yıl daha idare eder. Dış pazarlarda ne kadar başarılı olursak olalım önce Türkiye’de ürünümüzü satmak zorundayız" dedi. Bene, otomotiv sektörünün iç pazarı büyütmek için el ele vermesi gerektiğini belirtti. 
     "Hükümetin otomobildeki vergi sistemini gözden geçirmesi şart. Ama sektörün de ulaşılabilir fiyatlarla, kaliteli ürünler üretmesi gerekir" diyen Bene, özellikle gençlerin otomobil alabilecek konuma getirilmesi gerektiğini söyledi. Türkiye’deki otomobil satışlarının 15 yıl önceki düzeye gerilediğini belirten Bene, piyasanın yavaş yavaş kıpırdadığını belirterek "Faizler düşer, turizm ve ihracattaki olumlu beklentiler gerçekleşirse insanlar satın almaya başlayacak. Hazirandan itibaren pazarın açılmasını, krizin aşılmasını bekliyorum" dedi. 
     
     Sorun psikolojik’ 
     Bene, "Şu anda durum ekonomikten çok psikolojik. İnsanlar geleceğe güvenmedikleri için harcamıyorlar" diye konuştu. Bene, bu yıl sonunda Tofaş’ın 30 bin adet binek otomobil satışı, Albea ve Doblo modelleri ağırlıkta 80 bin adet otomobil ihracatını hedeflediğini kaydetti. 
     
Tofaş’ı Ferrari gibi yönetecek      Antonio Bene, 20 yıla yakın bir süredir Fiat Auto için çalışıyor. Alfa Romeo, Ferrari ve Maserati’de üst düzey yöneticilik yapan Bene son dört yıldır Tofaş’ın Endüstriyel Direktörü olarak görev yapıyor. 
     Türkiye gibi bir türlü istikrara kavuşamayan bir ekonomide yönetici olmanın riskini "Hayatın tadı" olarak tanımlayan Bene, "Lideri lider yapanın mücadele olduğunu" belirtiyor. 
     Bir yönetici olarak kendisine Ferrari’nin CEO’su Luca di Montezemolo’yu örnek aldığını açıklayan Bene, "Montezemolo göreve gelmeden önce Ferrari hayli zor durumdaydı. Şirket tüm dünyada yılda 2 bin 500 araçtan fazla satamıyordu. Giderek gözden düşer olmuştu. Onun göreve gelmesi ve benimsediği yönetim biçimiyle, bugün Ferrari ve Schumacher her yerde kazanıyor. Siparişler o kadar yoğun ki, bir Ferrari sahibi olabilmek için iki yıl beklemek gerekiyor" diyor. 
     
Türk işçi işine ruhunu katıyor’      Daha önce Fiat’ın İtalya, Japonya ve ABD’deki fabrikalarında yöneticilik yapan Bene, Türk işçisinin kalite bakımında bu ülkelerle rahatlıkla rekabet edebileceğini söyledi. 
     Türk işçisinin işine duygusallıkla bağlanmasının ve özverisinin kendisini çok etkilediğini anlatan Bene, "Başka ülkelerde, işçiler işlerine profesyonel yaklaşırlar. Hedefiniz ne olursa olsun mesai saatinden sonra hiçbir işçiyi çalıştıramazsınız. Türkiye’de haftanın yedi günü, günde 24 saati ekibimi yanımda bulabileceğimi biliyorum. Türk işçisi işini her koşulda gülümseyerek yapıyor" dedi. 
     



 EKONOMİ 






















</TEXT>
</DOC>
