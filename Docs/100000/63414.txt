<DOC>
<DOCNO> 63414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/soneko12.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, bu hafta Cumhurbaşkanı'nın kararına odaklandı 
</HEADLINE>
<TEXT>

     Borsa'da bu haftanın en önemli gündem maddesini Cumhurbaşkanı Ahmet Necdet Sezer'e sunulan bankalarla ilgili yasa oluşturacak. 
     Ak Yatırım Menkul Değerler Araştırma Müdür Yardımcısı Abdülkadir Konukoğlu, yaptığı değerlendirmede, Başbakan Bülent Ecevit'in Amerika gezisinde olumlu sayılabilecek en önemli gelişmenin, Irak konusunda kısa vadede ciddi bir riskin bulunmaması olduğunu dile getirdi. 
     Abdülkadir Konukoğlu, ''Haftayı etkileyecek en önemli olay Cumhurbaşkanı'nın bankacılık yasası konusunda vereceği onay olacaktır'' dedi. 
     Bankalara kaynak aktarımını öngören yasa konusundaki gelişmelerin stand-by zamanlamasını da etkileyecek derecede önem taşıdığını kaydeden Konukoğlu, ''Yasanın onayı durumunda piyasanın yukarı bir hareket yapacağını, fakat çıkışın hacme bağlı olarak sınırlı kalabileceğini düşünüyoruz. Yasanın onaylanmaması ise piyasaları oldukça kötü etkileyip, destek seviyelerinin mutlaka test edilmesine yol açacaktır'' diye konuştu. 
     15,000 direncini kırmayı başaramayan endeksin geçen hafta boyunca 
     sert satışlara sahne olduğuna işaret eden Konukoğlu, artan satış baskısıyla 13,600 desteğinin aşağı kırılmasıyla kısa vadeli pozisyonlardan çıkıldığını hatırlattı. Konukoğlu, endeksin olumlu haberlerinde etkisiyle kısa vadede tekrar hızlı bir harekete başlayabileceğini belirterek, ''Kısa vadede 13,600 direncine dikkat edilmeli'' diye konuştu. 
     






</TEXT>
</DOC>
