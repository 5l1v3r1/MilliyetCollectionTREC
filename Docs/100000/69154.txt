<DOC>
<DOCNO> 69154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo06.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı İlhan Mansız sırtlıyor... 
</HEADLINE>
<TEXT>

     Samsunspor'dan sezon başında transfer edilen İlhan Mansız, attığı goller ve etkili performansıyla Beşiktaş'ı adeta sırtlıyor. 
     Cezası nedeniyle forma giyemediği 1 maç dışında, ligde bu sezon 23 karşılaşmada oynayan İlhan Mansız, rakip fileleri 17 kez havalandırdı. 
     Milli futbolcu bu sezon sadece 12. haftadaki Antalyaspor maçında, cezası nedeniyle takımını yalnız bırakırken, toplam bin 882 dakika forma giydi. 
     Oynadığı 23 maçın 17'sinde 90'ar dakika sahada kalan İlhan Mansız, ligin ilk haftasındaki Trabzonspor maçında ise sakatlanarak, 25. 
     dakikada sahayı terk etmişti. 
     
     İkinci yarı atıyor 
     İlhan Mansız, bu sezon attığı gollerin yüzde 88'ini ikinci yarılarda kaydetti. 
     Bu sezon attığı 17 golün 15'ine ikinci devrelerde imza atan golcü futbolcu, ilk yarılarda sadece 2 gol kaydedebildi. 
     
     12 yıllık krallık hasreti 
     İlhan Mansız, bu sezon Beşiktaş'ın 12 yıllık gol kralı çıkarma hasretine de son vermek amacında. 
     Lig tarihinde 1963-64 sezonunda Güven Önüt, 1989-90 sezonunda da Feyyaz Uçar ile 2 kez gol krallığı sevinci yaşayan siyah-beyazlılar, tam 12 sezon aradan sonra İlhan Mansız ile aynı sevinci yaşamak istiyor. 
     






</TEXT>
</DOC>
