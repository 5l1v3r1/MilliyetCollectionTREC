<DOC>
<DOCNO> 63942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/yazar/sazak.html </URL>
<DATE> 2002/01/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Model ülke olacaksak 
</HEADLINE>
<TEXT>

     Mini demokrasi paketiyle nihayet Meclis'in gündemine gelen TCK'nın 312'nci maddesiyle ilgili değişiklik demokratik açılım bekleyen çevrelerde düş kırıklığı yarattı. 
     Yargıtay Başkanı Sami Selçuk, hükümetten gelen öneriyi eleştirirken TCK'nın 312 2'nci maddesinde öngörülen düzenlemenin "düşünce özgürlüğünü mevcut durumdan daha da geriye götürdüğüne" dikkat çekti. 
     AB ilerleme raporunun ortaya koyduğu bir gerçek var "Avrupa Birliği'ne tam üye olmak istiyorsak Ulusal Programı Kopenhag ölçütlerine göre martta revize etmeliyiz." O tarihe dek, Türkiye'nin demokratikleşme konusundaki kısa vadeli değişiklikleri de tamamlaması gerekiyor. 
     TCK'nın 312, 159 ve TMY'nin 8'inci maddesi bu bağlamda "olmazsa olmaz" yasalar. Son Anayasa değişikliğine "uyum" açısından bunların da değişmesi gerekiyor. 
     Marta kadar Türkiye'nin önünde fazla süre kalmadığına göre Ankara'nın çalışma temposunu hızlandırması gerekiyor. Hükümet ise özgürlükler konusunda "yokuş aşağı giderken vitesi geriye takmış araba" misali tekliyor. 
     Örneğin Sami Selçuk'un haklı olarak karşı çıktığı TCK 312'de "kamu düzenini bozma olasılığı" potansiyel tehlikeyi içeren yeni bir "suç"u tanımlamaktadır. Bu suçun ne ölçüde "somut" olup olmadığı takdiri ise yargıca bırakılmaktadır. 
     Değişiklik gerekçesinde ABD yüksek mahkemeleri kararlarında geçen "açık ve mevcut tehlike" şeklindeki nitelemeye gönderme yapılıp, Avrupa İnsan Hakları Mahkemesi kararlarının yargıçlarca gözetileceği belirtilse de Türkiye'nin geçmişteki "sicil"i kuşku yaratmaktadır. 
     Herhalde maddeyi TBMM Adalet Komisyonu - olmazsa - genel kurul üyeleri değiştirecektir. 
     AB üyeliğini gerçekten hedef alıyorsak Mehteran bölüğü gibi ilerlemekten vazgeçmeliyiz. 
     Aynı şekilde TCK'nın 159 ve Terörle Mücadele Yasası'nın 8'inci maddesindeki düzenlemelerin de mevcut sakıncaları giderici yönde yapılması gerekiyor. 
     11 Eylül gerekçesi ya da "MHP'nin freni" demokratikleşme adımlarına engel olmamalı. Anlaşılan Ankara'nın özgürlükler konusunda vites küçültmesinde MHP'nin etkisi var. Ne yazık ki MHP, AB sürecini Fazilet Saadet kadar içine sindiremedi. Terör gerekçesiyle yasakları savunmaya devam ediyorlar. Ölüm cezasının kaldırılması "bloke" edileceğe benziyor. Yerel dille eğitim, "Kürtçe'nin seçmeli ders olması" gibi girişimlere de MHP, kapalı. Bu durumda koalisyon ortakları martta Ulusal Program'ın revizyonu gündeme geldiğinde hayli zorlanacak. 
     Türkiye'nın dış politika söyleminde son aylarda öne çıkan "model ülke" iddiası var. Başbakan Ecevit de ABD gezisinde her fırsatta bunu yineledi. 
     Artık sözlerin eyleme dönüşmesi zamanı geldi. 
     Model ülke olacaksak demokrasiyi ve düşünce özgürlüğünü içimize sindirmeliyiz. 
     
     







Hukuk ve bilgi 


Binici Paşa... 


Şam'dan sıcak mesaj 


PKK, HADEP, siyasallaşma derken, barış ve istikrar... 


Harry Potter Siyaseti... 


Chomsky yargılanmaya geliyor 


Herkese bir parmak bal 


Devalüasyon hesapları 


Felaket oyunu 


MHP’den merkez partisi yaratmak... 


Sistem sorunu... 


Kürtçe eğitim isteklilerine karşı nasıl davranılacak 


Böyle diyenler de var 


Model ülke olacaksak 


Kamu parasıyla özel paranın aynı olduğu ülke 


Devlet memuruna adil ücret’ hayal 


Bu kez siyaset sahnesinde bir Tarkan 


</TEXT>
</DOC>
