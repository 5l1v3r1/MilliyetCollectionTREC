<DOC>
<DOCNO> 97163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur06.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"AB'den ziyade, Türkmen devletleriyle birliktelik sağlanmalıdır'' 
</HEADLINE>
<TEXT>

     Devlet Bakanı Reşat Doğru, ''Avrupa Birliği'nden ziyade, Türkmen devletleriyle birliktelik sağlanmalıdır'' dedi. 
     Bakan Doğru, Tokat Büyük Oteli'nde düzenlediği basın toplantısında, dünyada soğuk savaşın bitmesinin ardından, ekonomik birliktelikler kurulduğunu kaydederek, şunları söyledi 
     ''Amerika kıtasında NAFTA, Avrupa'da AB, Uzakdoğu'da benzeri yaklaşım içerisinde olan ülkeler, ekonomik kutuplaşmalar ve birliktelikler oluşturmaya başlamıştır. Ekonomik olarak Türkiye'nin tek başına kalması, dünyadaki oluşumlara kayıtsız kalması düşünülemez. 
     İşte tam bu noktada Sovyetler Birliği'nin dağılmasıyla Türkiye'nin önüne birlikte hareket edebileceği kardeş ülkelerin doğmaya başlaması, bir şans olarak çıkmıştır. Bu oluşum Türkler için muazzam bir güç kaynağı meydana getirmektedir.'' Kurulan birlikteliklerin, küreselleşme adı altında dünyayı tekrar paylaşmak istediğini anlatan Bakan Doğru, şöyle devam etti 
     ''İşte dünya küreselleşiyor diyenler, oluşturacakları güç odaklarıyla dünyayı yeniden paylaşmaya hazırlanıyorlar. Milli kimliklerin ortadan kalkacağı, sınırların yok olacağı teorileriyle yeryüzünde sömürmek istedikleri coğrafyalarda acımasız faaliyetler ve rekabet yapmaya başladılar. Malesef bu tür ütopik safsatalara ülkemizde de inanan, bu güçlerin kalemşörlüğünü yapanlar vardır. 
     Devletin üst kademelerinde bile körü körüne AB taraftarlığı yapıp, her türlü dayatmayı peşinen kabullenen insanların bulunması hem ülkemiz adına düşündürücü, hem de talihsizliktir.'' Dünya Kick Boks Şampiyonu Ersan Turan'a Cumhuriyet Altını hediye eden Devlet Bakanı Doğru, daha sonra gazetecilerin sorularını yanıtladı. 
     Bakan Doğru, ''Erken seçim 3 Kasım'da yapılabilir mi '' sorusu üzerine, ''Herhangi bir aksaklık olmadığı takdirde 3 Kasım'da olması beklenen seçimler gününde yapılacaktır'' dedi. 
     Doğru, bir gazetecinin, ''Seçimlerin AB sürecine etkisi ne olur '' sorusunu da ''Etkileyeceğini zannetmiyorum. O süreç çalışıyor. AB'den ziyade Türkmen devletleriyle birliktelik sağlanmalıdır'' şeklinde yanıtladı. 
     





</TEXT>
</DOC>
