<DOC>
<DOCNO> 51086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun21.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türk profesörün büyük başarısı... 
</HEADLINE>
<TEXT>

     Almanya'da bilim adamlarına verilen en büyük para ödülü, Alexander von Humboldt Vakfı tarafından, Kaliforniya Üniversitesi Fizik ve Elektrik profesörü Türk bilim adamı Prof. Aytaç İmamoğlu'na verildi. 
     Berlin eyaleti Bilim Bakanı Edelgard Bulmahn, başkent Berlin'de düzenlenen ödül töreninde, geleceğin haberleşme ve yazışma cihazlarının yapımında kullanılacak olan Kuantum fiziği üzerine yaptığı başarılı çalışmalardan dolayı Prof. Aytaç İmamoğlu'na 4 milyon marklık ödülünü verdi. 
     İmamoğlu'nu kutlayan Bulmahn, bilim adamının önümüzdeki 2 yıl boyunca Stuttgart Üniversitesi'nde yapacağı çalışmalar için de teşekkür etti. 
     Ortadoğu Teknik Üniversitesi ODTÜ elektrik bölümü mezunu olan ve ABD'nin Kaliforniya Üniversitesi'nde öğretim üyeliği yapan İmamoğlu, güçsüz ışık kaynağı ve zayıf ışıklar üzerine yaptığı çalışmalar nedeniyle bu ödülün kendisine verildiğini belirterek, ''Kaliforniya Üniversitesi'nde yapılan bu çalışmalar henüz bitmedi. Başarı sağlandığında, günümüzde kullanılan ışıkların yanı sıra yeni ışıklar da kullanılabilecek'' dedi. 
     Gelecekte haberleşme ve yazışma araçları başta olmak üzere bir çok alanda kuantum ışıklarının kullanılacağını ifade eden İmamoğlu, bu ışıklarla, iletişim ve haberleşmenin daha güvenli olacağını, telefon dinlenmesinin mümkün olmayacağını söyledi. 
     1996'da ''ABD'de Gelecek Vaat Eden Bilim Adamaları'' ödülünü alan 
     İmamoğlu, TÜBİTAK 2001 ödülünü de önümüzdeki günlerde alacağını ifade etti. 
     






</TEXT>
</DOC>
