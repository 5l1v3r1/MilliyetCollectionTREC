<DOC>
<DOCNO> 56253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/magazin/yazdud.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram’da Kıbrıs’a yıldız yağacak 
</HEADLINE>
<TEXT>

Sunset, Civanım Bar, Cafe Konçina, Nişantaşı’nda Şefik Öztek imzası, Maslak’da Excellent, Seba Sinemaları’nda damping, Eski Yeşil’den şikayet var.... 
     Bazen tesadüfen uğradığım yerler öyle şık oluyor ki şaşırıyorum. Bunlardan biri Bağdat Caddesi’ndeki Alchera’ydı, hani uzun uzun anlatmıştım size. Bir diğeri Sıraselviler’deki Cafe Konçina. Şehrin kalabalık sokakları ve karmaşası arasında boğulurken, gözünüzü kapadığınızda huzur bulacağınız, sessizliğin sesini dinleyeceğiniz, kendinizi hissedebileceğiniz bir mekan Konçina. Her köşede ayrı bir uğraş, ayrı bir sıcaklık var. Bir kere evinizde olduğu gibi rahatsınız. İsterseniz bir fincan kahve, dilerseniz yemek alıyorsunuz. Hicran ve Levent Eşsiz’e ait Konçina’da, halkla ilişkileri Alper Gedikoğlu yürütüyor. Bahar Sulu, Iraz Toros, Ayhan İlban, Yılmaz Demirel başarılı personeller. Fiyat politikaları da kayda değer. Spagetti çeşitleri 1 milyon 750 bin-2 milyon, salatalar 2-3.5 milyon, sandöviçler 2-3.5 milyon, tost ve omlet çeşitleri 1.5 milyon lira. Soğuk ve sıcak içecekler ise 1-1.5 milyon arasında. Yani herkesin kesesine uygun, şık, sıcak bir yer Cafe Konçina. Alışkanlıklar listesine eklenecek bir mekan. Telefon numarası 0212 245 43 45. Çıkışta, Ulus’tan Arnavutköy’e inen yokuş üzerinde yıllardır başarıyla hizmet veren ve doyulmaz manzarasıyla herkesin dilinde olan Sunset Grill Bar’a uğradım. Dekorasyonu yenilenmiş ve lokantanın içinde yer alan Sunset Lounge ise iş çıkışlarında uğrayabileceğiniz, günün stresini atıp içki eşliğinde dostlarınızla muhabbet edeceğiniz bir yer olmuş. Telefon numarası 0212 287 03 57. Sonra bir süre önce kapıdan Cee’ deyip kaçtığım Ulus’daki Civanım’a uğradım. Yanımda sırdaşım İsmail Akkaya vardı. İşletmeyi Fulden Uras’ın kardeşi Sevinç üstlenmiş. Sevda Demirel sahne alıyor. Civanım el değiştirmiş yeni sahipleri Alper ve Anıl Sunar ile Salih Zeki Efe. Salih Bey program boyunca masamızda oturdu. Deri işi yaparken eğlence sektörüne kafayı takmış ve Civanım’a ortak olmuş. Salı ve cuma akşamları Sevda Demirel, çarşamba, cumartesi Hayfi, salı, perşembe ise Tarhan sahnedeler. 
     O gece, Sevda ve Tarhan birlikte sahneye çıktılar. Valla samimi söylüyorum, Sevda Demirel sahnelerde assolist diye gezinen pek çok şarkıcı kızımıza taş çıkarır. Sevda’nın gerçekten güzel bir repertuarı ve sahnesi var. Ben çok başarılı buldum. Ramazan sonrası yine gidip keyifle dinleyeceğim. Civanım’ın telefonu 0212 270 75 05. 
     
     Ninja’nın sushileri, Gözde Çift’ ve Excellent Cafe 
     Hafta arasında, benim gerçekten çok sevdiğim meslektaşlarım, POSTA’nın parayla satılan pazar ilavesi DOLCE’nin Yayın Yönetmeni Müge Dağıstanlı ve canavar gibi çalışan elemanı Suna Akyıldız evime geldiler. Birlikte Maslak’daki Excellent Cafe’de yemek yedik. Gerçek bir İtalyan restoranı olan Excellent’ın işletmecisi sevgili Hüseyin Kabason öyle kibar ki insan ürküyor. Enfes yemeğin ardından Müge ve Suna evlerine giderken ben evime çok yakın olan Maslak’daki Seba Sinemaları’nın yolunu tuttum. 
     23.45 seansında America’s Sweethearts’ı Gözde Çift izledim. Julia Roberts, Catherina Zeta Jones, Billy Crystal’ın oynadıkları film gerçekten muhteşem. Komik. Çok eğlendim. Seba’nın telefon numarası 0212 286 46 72. Seba’da bilet fiyatları diğer sinema salonlarına oranla çok cazip. Ayrıca burada film izleyenlere Excellent’dan sürpriz armağanlar var. Geçen yıl Conrad Otel’de iftar davetine katılmıştım. Bu yıl nasip olmadı ama bilgi edindim. Beşiktaş’daki Conrad’ın Manzara Restaurant’ında ramazana özel açık büfe hazırlanmış. Gece boyunca fasıl var. Rezervasyonsuz kabul etmiyorlar. 
     Kişi başı 22 milyon. Telefon numarası 0212 227 30 00. Bizim Şefo Şefik Öztek kışlık Laila’yı açmamaya karar verdi ama geçen yıl Nişantaşı’nın in’ mekanlarından olan Circus’ı aldı. Üstelik de adam etti. Nasıl mı Circus’da fiyatlar el yakıyordu ama zeki bir insan olan Şefo ekonomik krize uygun olarak hemen toparladı işi. Bir de dünya güzeli Melisa’yı Paper Moon’dan transfer etti. Şimdi işler tıkır tıkır gidiyor. Özellikle öğle saatlerinde. Bu yıl Şefik eşiyle, dostuyla İstanbul eğlence yaşamının tadına varmak istiyor. Laila’yı dinlendirip yazın büyük bombalarla geleceğini söylüyor. Yapar mı yapar valla. Neyse, Circus’da Ninja’nın ünlü sushi ustası Misha’nın yurt dışından getirdiği malzemelerle hazırladığı sushilerin yanı sıra İtalyan mutfağının çok özel tatları da var. Porçini mantarlı ve fesleğenli risotto, özel soslu bonfile ve tavuk ızgara, keçi peyniri salatası Circus’ın yıldızları. İlgilenenler için telefon numarası 0212 219 96 75. 
     
     Tuğra’da baharatlı günler, Kıbrıs’da starlar geçidi 
     Boğaz’a karşı kahvemi yudumlamak, alkol aldığım günlerde ise bir duble Jack-Daniels ile yorgunluğumu atmak için gittiğim yerlerden biridir Beşiktaş’daki Çırağan Kempinski. Çırağan’ın Tuğra adlı lokantasında 17-23 Aralık 2001 tarihlerinde şef Ahmet Siriş Türk baharatlarıyla yaptığı yemekleri sunacak. Mesela tarçınlı uskumru dilimleri, kağıtta kimyonlu kuzu incik, rezeneli balık çorbası, sakızlı tavuk şiş, sumaklı ve tulum peynirli pizza. Efendim, yazımı yazarken bir e-mail geldi. Mail’i çeken Arser Travel adlı şirketin elemanları. Cuma akşamı rezervasyon yaptırmadan kalabalık bir grup olarak Taksim’deki Eski Yeşil’e gitmişler. Başlarına gelen olayı şöyle anlatıyorlar "Hemen oturtulduk. Acele siparişlerimiz alındı, yedik, içtik. Gruptan iki kişi erken kalkacağından hesabı istedi. Gelen astronomik rakam karşısında şok olduk. Canlı müzik için istenilen miktarın çok fazla olduğunu, bir siparişin beş kez yazıldığını belirterek uyardık. Fakat tavır korkunçtu. Derdimizi işletmeci olan ama o gece ayakta zor duran Nahide Büyükkaymakçı’ya ilettik. Bizi öyle bir azarladı ki şaşırdık. İtiraz ettiğimiz hesabı ödeyip çıktık. 
     Ama daha sonra iki kişinin ödediği hesap gruptan da ikinci kez istenilmiş. Şaşırdık." Bana e-mail çekenin adresini saklıyorum. Nahide Hanım’ın konuyu aydınlatacağından hiç kuşkum yok. Efendim, bayramda Kıbrıs’a star yağacak. Aralarında kimler yok ki. Girne’nin en flaş oteli Rocks’da son yılların gözde ismi Gülben Ergen, rakipsiz şovmen Mehmet Ali Erbil ve Altay sahne alacak. London Casino’da birinci gün Grup Gündoğarken ve Aşkın Nur Yengi, ikinci gün ise Nadide Sultan, Huysuz Virjin sahneye çıkacak. Palm Beach’de Emel Sayın, Demet Sağıroğlu olacak. Seda Sayan birinci gün Salamis’de, ikinci gün ise Dedeman’da sahne alacak. Jasmine Court’da Nükhet Duru, Dr. Bilal, Asena var. Merit Crystal’da ise Ayşegül Aldinç ve Grup Turkuaz birinci gün şarkı söyleyecekler. İkinci gün de aynı otelde Nil Burak sahneye çıkacak. Evet efendim, bu pazar da bu kadar, kalın sağlıcakla. En kötü gününüz benimkinden iyi olsun. 
     
     



 MAGAZİN 










</TEXT>
</DOC>
