<DOC>
<DOCNO> 81516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur11.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs için kalabalık toplanmaya başladı 
</HEADLINE>
<TEXT>

     İstanbul'da düzenlenen 1 Mayıs mitingine katılacak gruplar, Çağlayan Meydanı'nın Piyalepaşa Bulvarı ve Şişli taraflarında toplanmaya başladılar. 
     Emek Platformu'nun mitingine katılacak sendika, siyasi parti ve çeşitli demokratik kitle örgütlerinin üyeleri, Piyalepaşa Bulvarı üzerindeki Perpa altı ile alanın Şişli yönündeki arama noktalarında toplanıyor. 
     Sendika, siyasi parti ve demokratik kitle örgütleri ile 1 Mayıs pankartları açan bu gruplar, oluşturulan çok sayıdaki polis arama noktasında üst aramasından geçiriliyor. 
     Piyalepaşa Bulvarı ve Abide-i Hürriyet Caddesi üzerinde toplanan gruplar, kortej oluşturup meydana yürümek amacıyla diğer katılımcıları bekliyor. 
     Meydan ve çevresinde, zırhlı polis araçları, robocoplar ve polis köpeklerinin takviyesiyle alınan yoğun güvenlik önlemleri dikkati çekiyor. 
     Bu arada, 1 Mayıs nedeniyle Şark Kahvesi civarındaki işyerlerinden bazılarının kapalı olduğu görüldü. 
     Öte yandan, Çağlayan Meydanı'nın yakınındaki 6 okulda, miting nedeniyle bugün eğitime bir günlük ara verildi. Şişli İlçe Milli Eğitim Müdürlüğü yetkilileri, öğrencilerin ulaşım zorluğu ve güvenlikleri dikkate alınarak, bölgedeki 6 okulun tatil edildiğini bildirdiler. 
     





</TEXT>
</DOC>
