<DOC>
<DOCNO> 98092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/yasam/yas06.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile bebek doğdu 
</HEADLINE>
<TEXT>

Sivas’ta dünya tıp literatürüne geçen bir doğum oldu. Bebeğin karnından 5 aylık bir başka bebek daha çıktı 
     ERAYDIN AYTEKİN - ORHAN KOÇYİĞİT DHA 

     Sivas’ta 28 yaşındaki Hatun Zeki’nin sezaryenle dünyaya getirdiği erkek bebeğin karnında, 5 aylık ölü bir bebek daha olduğu saptandı. Radyoloji uzmanı Yrd. Doç. Dr. İbrahim Öztoprak, "Bu vaka, dünya tıp tarihinde rastlanan 87’nci olay. Eğer ikizse, dünyada 3’üncü vaka. Türkiye’de 1970’te rastlanmış. Bu ikincisi" dedi. 
     
     Ameliyatla alınacak 
     2.9 kilogram ağırlığında ve 50 santim boyundaki bebek, karnındaki şişlik üzerine Cumhuriyet Üniversitesi Araştırma ve Uygulama Hastanesi’ne gönderildi. Öztoprak, "Normal bebek gelişimini sağlarken, diğer bebek karın bölgesinde normal bebeğin bir damarıyla beslenerek 5 aylık olmuş. Bir süre sonra ameliyatla karındaki bu bebek alınacak" dedi. 
     
     Üçüncü çocuğu 
     Durumdan habersiz olan anne Hatun da şöyle konuştu "6 yaşında Tuğba ve 4 yaşında Oğuzhan adında iki çocuğum daha var. Hamileliğim çok sancılı geçti. Bebeğin karnımda pis su içtiğini ve bu nedenle karnında iltihap oluştuğunu söylediler. Kist gibi bir şey varmış. Bebeğimi görmek için sabırsızlanıyorum." 
     



 YAŞAM 






















</TEXT>
</DOC>
