<DOC>
<DOCNO> 69757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/yasam/yas09.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç cinneti 
</HEADLINE>
<TEXT>

Borçlarını ödeyemeyince bunalıma giren petrolcü, karısını yastıkla boğduktan sonra iki oğlunu kurşuna dizip intihar etti 
     SEYFİ ÇELİKKAYA Yozgat DHA 

     Korkunç olay, Yozgat’ın Yerköy ilçesi Ayanoğlu Mahallesi’nde önceki gün sabaha karşı saat 04.30 sıralarında meydana geldi. Yerköy’de benzin istasyonu işleten ve borçları nedeniyle bir süredir bunalımda olan 48 yaşındaki Mustafa Özer, sabaha karşı aniden uyandı. Çıldırmış gibiydi, önce uyumakta olan 46 yaşındaki eşi Hacer Özer’i yüzüne yastık bastırarak boğdu. 
     Daha sonra ruhsatlı tabancasını alan Özer, bayram nedeniyle eve gelen Fatih Üniversitesi Güzel Sanatlar Fakültesi öğrencisi oğlu Sinan 22 ve Kırıkkale Kızılırmak Koleji’nde okuyan küçük oğlu Ersin’in uyuduğu odaya geçti. İki çocuğunu da kurşun yağmuruna tutup öldüren Özer, son kurşunu da kalbine ateşleyerek yaşamına son verdi. 
     Olay Mustafa Özer’in ağabeyi Hasan Özer’in eve gelmesiyle ortaya çıktı. Komşuları, sabaha karşı saat 04.30’da silah sesleri duyduklarını, ancak seslerin hangi taraftan geldiğini anlayamadıklarını söyledi. 
     



 YAŞAM 





















</TEXT>
</DOC>
