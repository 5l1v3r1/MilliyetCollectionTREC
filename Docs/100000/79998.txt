<DOC>
<DOCNO> 79998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sontur10.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
23 Nisan'a coşkulu kutlama... 
</HEADLINE>
<TEXT>

     TBMM Başkanı Ömer İzgi, 23 Nisan 1920'de ulusun 200 yıl ters giden kaderinin değiştiğini belirterek, 
     ''Hastalık tam ve kusursuz teşhis edilmiş ve ulusun yaşayabilmesin ancak kendini doğrudan doğruya yönetmesiyle mümkün olduğu anlaşılmıştı'' dedi. 
     TBMM'nin açılışının 82. yıldönümü dolayısıyla Birinci Büyük Millet Meclisi'nde tören düzenlendi. 
     Törene, TBMM Başkanı İzgi, Genelkurmay Başkanı Orgeneral Hüseyin Kıvrıkoğlu, MHP Genel Başkanı, Devlet Bakanı ve Başbakan Yardımcısı Devlet Bahçeli, bazı bakanlar, kuvvet komutanları ile çok sayıda milletvekili katıldı. 
     23 Nisan 1920'de Birinci Meclis'in Sinop Milletvekili Şerif 
     Bey'in, en yaşlı üye sıfatıyla yaptığı açılış konuşmasının seslendirilmesinden sonra, saygı duruşunda bulunuldu ve İstiklal Marşı okundu. 
     TBMM Başkanı İzgi, konuşmasında, 82 yıl önce küçük bir salonda kurulan Türk Devleti'nin, Türk tarihinin akışının yanı sıra dünyanın 20. yüzyıldaki genel gidişini de derinden etkilediğini söyledi. 
     İzgi, yeni Türk Devleti'nin, Birinci Dünya Savaşı sonunda yenenlerin uygulamak istediği paylaşma planlarını bozduğunu, yok edilmek istenen bir ulusun yepyeni bir güçle yerinden doğrulup, emperyalizmin tasarılarını parçalayacak bir güce ulaşmasını sağladığını ve diğer mazlum uluslara da eşsiz bir örnek olduğunu anlattı. 
     
     ''KURTULUŞ VE DEVLETİN YENİDEN DOĞUŞU...'' 
     23 Nisan 1920'de ulusun 200 yıl ters giden kaderinin değiştiğini 
     belirten İzgi, şöyle konuştu 
     ''Hastalık tam ve kusursuz teşhis edilmiş ve ulusun yaşayabilmesinin ancak kendi kendini doğrudan doğruya yönetmesiyle mümkün olduğu anlaşılmıştı. Tarihin pek çok evresini yazmış bu ulusun kendi iradesini iç ve dış başka güçlerle paylaşmaması son derece doğaldı ve anlamlıydı. 23 Nisan 1920 günü, bu salondaki ulusu temsil eden milletvekillerimiz, tarihe çok ender gelen bir dahiyi başkan seçmişler, bunalımlı zamanlarda yetkilerinin bir bölümünü de ona devredebilmişlerdi ama ulusun, kesin temsilcileri olduklarını hiçbir zaman unutmamışlardı. Yurdu kurtarmak için çok çeşitli düşüncelere sahip olsalar bile gerektiği zaman sarsılmaz bir güç oluşturacak biçimde birleşebilmişlerdi. 
     Halkımızın ilk Meclis'i, aynı zamanda demokrasi kültürünün büyük örneklerini veriyordu. Böyle bir hoşgörü içinde bilenmiş inançlar tek noktada birleşmişti Kurtuluş ve devletin yeniden doğuşu. 
     Dünyadaki hiçbir parlamento, ilk yıllarında böylesine görkemli, dünya tarihinde eşsiz sayılabilecek üstün ve gerçekten akıllara durgunluk veren başarılara imza atmamıştır.'' İzgi, konuşmasının sonunda Birinci Meclis'in üyelerini ve şehitleri de andı. 
     
     MECLİS ÖZEL DEFTERİ 
     Meclis Özel Defteri'ni de imzalayan İzgi, deftere şunları yazdı 
     ''Yüce Atatürk'ün en büyük eserim dediği Türkiye Büyük Millet Meclisi'nin açılışının yapıldığı, bu mütevazıdan da öte salonda ben, başkanlık divanı üyeleri ve bu büyük eserin öteki sahipleriyle birlikte olduk. O günün koşullarında yüce Meclis'i kuranlara minnettarız. Yüce Meclis'in açılışıyla elde ettiğimiz kazanımların bekçisi olduğumuzu, Büyük Önder'in yolunda O'nun hedeflerine doğru yol alma azmimizi bu vesileyle belirtmek istiyorum. 
     Varlığımızı ve çağdaş Cumhuriyetimizi borçlu olduğumuz Birinci Dönem Türkiye Büyük Millet Meclisi'nin bütün üyelerine yüce yaratandan rahmet diler, aziz hatıraları önünde saygıyla eğilirim.'' ''Ulusal Egemenlik ve Atatürk'' konulu pul sergisini gezen İzgi ve beraberindekiler, daha sonra Meclis bahçesine çıkarak, Ankara Kulübü seğmenlerinin gösterisini izlediler ve fotoğraf çektirdiler. 
     





</TEXT>
</DOC>
