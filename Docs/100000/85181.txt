<DOC>
<DOCNO> 85181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/spo01.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kod Adı KARTAL 
</HEADLINE>
<TEXT>

Beşiktaş, operasyon için düğmeye bastı, Mondragon ve Nouma için Fransa’ya kanat açtı. İkinci Başkan Hüsnü Güreli yeni hedeflerini açıkladı "Dönüşte Amaral’ı da getireceğim." 
     ORHAN YILDIRIM 

     Avrupa seferi 
     BEŞİKTAŞ Yönetimi, günlerdir devam eden Mondragon ve Nouma bilmecesini çözebilmek için bugün Fransa’ya uçuyor. İkinci Başkan Hüsnü Güreli, Asbaşkan Yıldırım Demirönen, yöneticiler İbrahim Altınsay ve Kıvanç Oktay’dan oluşan transfer komitesi ilk görüşmeyi Marsilya ile Nouma için yapacak. Bu görüşmenin ardından Mondragon harekatı start alacak. Siyah-Beyazlı yöneticiler, yarın saat 11 00’de Metz Kulübü Başkanı’ndan randevu aldılar. 
     
     Amaral iddiası 
     İKİNCİ Başkan Hüsnü Güreli, Mondragon ve Pascal Nouma’nın bonservislerini alarak dönmek istediklerini açıkladı. Güreli, bir diğer operasyonun İtalya’da gerçekleşeceğini de bildirdi. Yeni hedeflerinin Fiorentinalı Amaral olduğunu ifade eden Güreli, "Fransa’dan İtalya’ya geçeceğim ve İstanbul’a bu oyuncuyu da yanıma alarak döneceğim" dedi. Kolombiyalı Harold Lozano, Brezilyalı Conçeiçao, Edilson, Beto ve Bulgar Ivanov için girişimlerin sürdüğü öğrenildi. 
     
Amaral kimdir      FATİH Terim’in de transfer listesinde yer alan Amaral, 1973 doğumlu. İtalya’nın Fiorentina Kulübü’nde forma giyen 29 yaşındaki Brezilyalı futbolcu orta saha ve libero mevkilerinde oynuyor. Amaral Palmeiras, Parma, Benfica, Corinthians, Vasco da Gama takımlarda forma giydi. 2000-2001 yılında Fiorentina’ya transfer oldu. 35 kez de Brezilya Milli Takımı’nda yer aldı. Dünya Kupası Finalleri’nde mücadele edecek olan kadroda yok. 
     
Lucescu’ya güvenoyu      TEKNİK direktör Lucescu’ya sezon öncesinde ilk destek Siyah-Beyazlı taraftarlardan geldi. "www.bjkhaber.com" internet sitesi tarafından düzenlenen, "Lucescu, Beşiktaş’ta başarılı olabilecek mi " anketine katılan taraftarların yüzde 69’u "Evet başarılı olacak" yanıtını verdi. Toplam 9 bin 349 kişi oy kullandığı ankette, Rumen teknik adama güvenmeyenlerin yüzdesi 31’de kaldı. 
     
Sergen hızlı başladı      DİZİNDEN ameliyat olduktan sonra, özel bir çalışma programı uygulayan Beşiktaş’ın yeni transferi Sergen, dün Fulya’da düz koşulara başladı. Başarılı futbolcu, fizyoterapist Cem Türker nezaretinde dizini güçlendirmek için yoğun bir program uyguluyor. Başarılı futbolcunun düzelmesi için belirlenen üç aylık süreyi daha aşağıya çekip, yeni sezonun ilk maçında sahada olmak istediği öğrenildi. 
     
Serdar yuvaya döndü      SERGEN’İ 6 yıl sonra yeniden renklerine katan Beşiktaş, şimdi de Kocaelispor’da forma giyen eski futbolcusu Serdar ile imza attı. Seneliği 400 milyar olmak üzere iki yıllık sözleşme imzalayan Serdar’ın yeni sezonda "6" numaralı formayı giyeceği açıklandı. Başarılı futbolcu, Kocaelispor’a çok şey borçlu olduğunu söyleyerek, "Zor günlerimde bana sahip çıktılar. Beşiktaş’a döndüğüm için çok mutluyum" dedi. 
     BEŞİKTAŞ, Trabzonspor’lu Zafer ile de bugün sözleşme yapacak. Kocaelisporlu Kaan Dobra ve Gençlerbirliği’den Tolga’nın ise yarın mukavele imzalayacağı açıklandı. Daha önce prensip anlaşması yapılan Denizlisporlu Ali Tandoğan’dan vazgeçildi. İç transferde kulüpten ayrılmak isteyen Erman ile ilişki kesilirken, bir gün süre isteyen Ümit’le bugün sözleşme imzalanması bekleniyor. 
     



 SPOR 



























</TEXT>
</DOC>
