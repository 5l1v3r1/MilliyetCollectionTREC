<DOC>
<DOCNO> 68321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo21.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Fenerbahçe'den de en az 4 kişi atılmalıydı.." 
</HEADLINE>
<TEXT>

     Galatasaray Kulübü Başkanı Mehmet Cansun, hafta sonu yapılan derbi maçını yöneten hakem Ali Aydın'ın, bu maçın ağırlığını kaldıramadığını savunarak, ''Ali Aydın, aslanlara yem olarak atıldı, adamcağız da parçalandı gitti'' dedi. 
     Yönetim kurulu üyeleriyle Florya Metin Oktay Tesisleri'nde basın toplantısı düzenleyen Mehmet Cansun, Ali Aydın'ın son derece onurlu ve dürüst bir Türk hakemi olduğunu belirterek, şöyle konuştu 
     ''Ancak Ali Aydın, 15 gün önce Ankaragücü-Fenerbahçe maçında 2 Fenerbahçeli futbolcuya kırmızı kart göstermişti. Ayrıca 3-4 yıl önce bizim Altay ile yaptığımız maçtan sonra Hakan Şükür'ün formasını istediği için kamuoyunda 'Galatasaraylı hakem' olarak damgalanmış bir hakem. Fenerbahçe Kulübü Yönetim Kurulu'nun bazı üyeleri, maçtan 5-6 gün önce 'Biz Metin Tokat'ı istiyoruz diye beyanat verdi. Herhalde Fenerbahçe'nin arzusunu yapmak istemeyen Merkez Hakem Kurulu MHK , şerefinden, namusundan, hassiyetinden hiç şüphe duymadığım, bana göre de Türkiye'in en iyi hakemlerinden Ali Aydın'ı verdi. Ancak Galatasaraylı hakem olarak lanse edilmesi ve 2 hafta önce rakibimizden 2 oyuncuyu atması nedeniyle, bu maça Aydın'ın verilmesi sakıncalıydı. 
     Rakibimizin 50 bin kişilik stadında, Roma'daki aslanlara insan parçalatır gibi Ali Aydın'ı çıkardılar.'' 
     
     Fenerliler'e de kart 
     Cansun, hakemin sahanın tek hakimi olduğunu kabul ettiklerini, ancak hakemin de adaletli olması gerektiğini söyledi. 
     Ali Aydın'ın maçta adaletli olmadığını vurgulayan Cansun, ''Biz kendi futbolcularımızın kırmızı kartları üzerinde tartışma yapmak istemiyoruz. Ama eğer Galatasaraylı futbolcular 4 kırımızı kartı hakettiyse, asgari o kadar kartı da Fenerbahçeli futbolcular da haketti. Aydın, çifte standart uyguladı. Hakeme maçın gözlemcilerinin 10 puan verdiğine inanmıyorum. Eğer doğruysa puanları verenleri 
     mahkemeye veririz'' dedi. 
     Cansun, futbolcularına ceza verme konusunun gündeme gelmediğini ve teknik direktör Mircea Lucescu'nun da bu yönde bir talebi olmadığını söyledi. 
     Toplantıda geçen yıl nizami gollerinin iptal edilmesi nedeniyle şampiyonluğu ezeli rakiplerine kaptırdıklarını ileri süren Cansun, şöyle devam etti 
     ''Geçen sezon yardımcı hakem hatalarıyla 6 nizami golümüz iptal edildi ve bunun faturası bize 8 puan olarak yansıdı. Sonuçta, kıymetli rakibimiz Fenerbahçe'ye 3 puan farkla şampiyonluğu verdik. 
     Bu yıl öyle bir dönem geldi ki, Galatasaray rakipleriyle arasındaki puan farkını 7 ile 10 puana çıkardı. O andan itibaren Türkiye'de belli noktalardan belli inasanların düğmeye basmasıyla birlikte tüm medya kuruluşlarında, hakemlerin ve federasyonun Galatasaray'ı kollamakta olduğu, bizim hakem oyunlarıyla haketmediğimiz puanlar kazandığımız işlenmeye başlandı. 
     En yakın rakibimiz Beşiktaş ile yaptığımız maçta, 2. dakikada attığımız nizamı golün sayılmaması, puan farkının açılmasını önledi. 
     Bu kez yalnızca ''Hakemler Galatasaray'ı kolluyor'' denilmekle kalmadı, geçen cuma günü Kadıköy'de ardından cumartesi günü de BJK İnönü Stadı'nda 'Futbol federasyonu istifa, Galatasaraylı faderasyon' biçiminde pankartlar açıldı. 
     Kaybettiğimiz puanlarda Galatasaray'ın 4 futbolcusunun hastenelik olduğunu göreceksiniz. 
     Galatasaray, yalnızca 3 puan kaybetmedi, şampiyonluk yarışında en önemli oyuncularından da yoksun kaldı.'' 
     
     Hedef 3. yıldız 
     Cansun, yöneticiler, teknik kadro ve futbolcular olarak bu sezon 3. yıldızı takmayı kendilerine ilk amaç edindiklerini kaydetti. 
     Bugüne dek hakemler hakkında çok rencide edecek sözler söylemediklerini anlatan Cansun, ''Ancak bizi bu gayemizde engellemek isteyen, zorla veya hileyle buna başvuran hangi müessese veya kurum olursa olsun, camia olarak onları ezmeye kararlıyız. Bu 15 senelik yöneticilik hayatımda kullandığım en ağır tabirdir. Bizler geçen sene elimizden alınmış olan şampiyonluğu aynı şekilde kaybetmeye niyetli değiliz'' diye konuştu. 
     Cansun, Galatasaray'ın tüm zorlukların üzerinden gelecek güce sahip olduğunu belirterek, ''Bundan sonra kendi sahamızda yapacağımız 5 lig maçında Ali Sami Yen'de boş koltuk görmek istemiyoruz. Açık 
     tribün bilet fiyatlarını da son derece düşük bir rakama çekiyoruz. 
     Taraftarlarımız da eğer bizi şampiyon görmek istiyorsa, Ali Sami Yen'de boş koltuk bırakmasınlar'' dedi. 
     
     "Fenerbahçe'yi Avrupa'da görmek isteriz" 
     Cansun, karşılaşmadan sonra Fenerbahçe Kulübü Başkanı Aziz Yıldırım'ın açıklamalarını da değerlendirdi. 
     Cansun, Yıldırım'ın maçtan sonra sevinçli konuşmasında, 'Biz Avrupa'da Galatasaray'dan daha başarılı sonuçlar alacağız' dediğini hatırlatarak, ''Kıymetli Fenerbahçe başkanı, değerli arkadaşım Yıldırım'ın sözleri bizim için övünç kaynağıdır. Biz de en az onlar kadar Fenerbahçe'nin Avrupa'da iyi neticeler almasını, Türkiye'nin sesini bizle beraber duyurmalarını ve üzeremizdeki bu ağır yükü başka bir Türk takımıyla paylaşmayı istiyoruz'' dedi. 
     Yıldırım'ın ayrıca halka arzla ilgili olarak da 'Ben 15-20 milyon dolarla değil, 40-50 milyon dolarla halka açılmayı düşünüyorum. 
     Fenerbahçe'nin değeri 1 milyar dolardır' biçiminde açıklamalar yaptığını hatırlatan Cansun, ''Doğru söyledi. Ama bizim halka arzımız takriben 42 milyon dolardır. Sevgili Aziz, bizim 20 milyon dolarlık hissemizin kasım ayında ABD'li AIG şirketine halka arz için verildiğini unuttu herhalde. Ama bu vesileyle sizlerin huzurunda çok sevdiğim Aziz kardeşime bunu hatırlatmış olalım'' diye konuştu. 
     Cansun, Galatasaray Kulübü ile Galatasaray Sportif A.Ş.'nin hiçbir organik bağı olmadığını belirterek, şunları söyledi 
     ''İlerde bir vergi borcu geldiği takdirde, o şirketten hisse almış olan insanları veya bizleri hiçbir şekilde etkilemez. Çünkü o şirketin gelirleri kendinindir. Galatasaray'ın hiçbir borcuyla en yakından uzaktan alakası yoktur. 
     Galatasaray, ABD ve Avrupa'ya hissesini satabilen ilk Türk spor kulübüdür. Bu gösterdiği başarıyı 1.5-2 yıldır, bırakın spor kulüplerini hiçbir Türk müessesi gösterememiştir.'' 
     
     "Seyirci götürmeyiz" 
     Cansun, bir soru üzerine Fenerbahçe ile anlaşmaları durumunda bundan sonra her iki takımın da seyircilerini rakip takımın stadına götürmeyeceğini anlattı. 
     Bu konuda Fenerbahçe ile yazılı bir anlaşma yapmadıklarını kaydeden Cansun, ''Aziz Yıldırım ve Hamdi Akın ile konuşmamız oldu. 
     Maçta 6 bin polis, bin asker ve dışarıda kalan insanlar. Stada geldiğimizde Aziz bey ve arkadaşları kan ter içindeydi. Bunlara gerek yok. Eğer anlaşma olursa, biz Kadıköy'e seyirci götürmeyelim, onlar da bize getirmesinler ki bu kadar askeriye polisiye önlemlere gerek kalmasın'' diye konuştu. 
     






</TEXT>
</DOC>
