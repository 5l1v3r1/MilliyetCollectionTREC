<DOC>
<DOCNO> 99284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/spor/spo01.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal dağıldı 
</HEADLINE>
<TEXT>

Beşiktaş, AEK karşısında beş gollü ağır bir yenilgi aldı. Sahada hiç bir varlık gösteremeyen Siyah-Beyazlı ekipte Cordoba ve Zago’nun hataları affedilmezdi 
     SEZONUN açılmasına 10 gün kala Beşiktaş, komşudan ağır bir darbe yedi. Siyah - Beyazlı takım AEK’nın sezon açılışında beş gollü bir yenilgi alırken, sahada hiç varlık gösteremedi. 9 ve 21. dakikada gelen ilk iki gol Beşiktaş’ın bütün direncini kırdı. Bunun üstüne Cordoba ile Zago’nun ortaklaşa hataları ile bir anda defansın dengesi alt, üst oldu. Fark daha da açıldı. 
     SİYAH - Beyazlı ekibin tecrübeli oyuncuları takımı panikten çıkaramadılar. 23 ve 26’de Lakis Cordobayı yine avladı. Yıldız futbolcularının sakatlığı nedeniyle çok eksik bir kadro ile sahada olan Beşiktaş’ın dün dengeleri alt - üst oldu. 35’te gelen beşinci AEK golü maçı iyice havasından kopardı. Genç Ali Cansun’un 42. dakikadaki golü hem ilk yarının, hem de maçın skorunu belirledi 5 - 1 
     
90 Dakika      ORHAN YILDIRIM 

     İstanbul’dan giden Rumların kurduğu AEK kulübünün yeni sezon açılışında Beşiktaş misafir takımdı. Ev sahibi misafirine umduğundan fazlasını ikram edince olanlar, oldu... 
     İlk yarıda beş gol yedi Beşiktaş. Böylesine ağır bir darbeyi kaldıracak gücü de yoktu. Zaten 21. dakikada skor 2 - 0’a geldiğinde, sahada Beşiktaş adına hiç bir şey de kalmamıştı. Daha 9. dakikada savunmadan fırlayan Wright defansın seyirci kaldığı pozisyonda fileleri buldu 1 - 0. 21’de ise bir "ofsayt" duraklaması Beşiktaş’a bir gole daha patladı. Aladenis’in pasında Nikolaidis hatayı affetmedi 2 - 0 
     Beşiktaş’ın tecrübeli oyuncularının maçı toparlamasını beklerken, iyice oyundan koptuklarını görmeye başladık. Çok şeyler beklenen Cordoba ve Zago üst üste hatalar yaptı. Yasin, Tümer ve Tayfur ise oyunun temposunu kesecek pas düzenini kuramadı. 23’te Lakis şimşek gibi çakıp, üçüncü golü tabelaya yazarken Cordoba topu ancak ağlarda görebildi. 26’da kendini unutturan Lakis, çalım sevdasına düşen Cordoba’dan kaptığı topla takımına dördüncü golü kazandırdı. 
     Artık bir açılışı değil, boksörün kum torbasına vurmasını izliyor gibiydik. 35’te ise Zago İbrahim’e pas atayım derken, topu Kasapis’e kaptırdı. Bu oyuncunun ara pasıyla buluşan Nikolaidis şık bir vuruşla skoru beşe getirdi. 
     Beşiktaş’ın çırpınışları içinde bir dakika önce altı pastan topu avuta gönderen Ali Cansun, 42’de Tümer’in pasını iyi değerlendirip, sağdan ceza alanına girer, girmez yerden bir vuruşla kaleciyi avladı 5 - 1 
     İkinci yarıda AEK’ya sanki birisi durmasını söyledi. Tempoyu düşüren Yunan takımı, Beşiktaş’ın oyunda dengeyi kurmasına göz yumdu. Açılan fark Siyah - Beyazlı oyuncuları "Aman daha kötüsü olmasın" paniğiyle kontrollü oynamaya itti. 
     Sakatları ve formsuz oyuncuları ile Beşiktaş lige 10 gün kala ciddi bir uyarı aldı. Hataların düzeltilmesi lazım ama hangisinden başlayacağına karar verirken Lucescu çok zorlanacak. 
     
Batan geminin Amaral’ıBeşiktaş, yüksek bonservis bedeli nedeniyle alamadığı Fiorentinalı Amaral için yeniden umutlandı. Yönetim, iflasın eşiğine gelen İtalyan Kulübü’nün bu oyuncuyu serbest bırakmasını bekliyor 
     ORHAN YILDIRIM 

     Pusuya yattılar 
     BEŞİKTAŞ transferde rotayı yine Fiorentina’nın yıldız futbolcusu Amaral’a çevirdi. Daha önce bu oyuncuya talip olan ancak 5 milyon euroluk bonservis bedeli nedeniyle geri adım atan Siyah - Beyazlı yönetim, yeniden harekete geçti. Maddi açıdan zor günler geçiren Fiorentina’nın iflasını açıklayacağı, bu durumda da tüm oyuncularını serbest bırakacağı beklentisi üzerine Beşiktaş adeta pusuya yattı. 
     
     Lucescu söz aldı 
     TEKNİK Direktör Lucescu’nun Amaral ile görüştüğü ve böyle bir durumun oluşması halinde Brezilyalı futbolcudan söz aldığı öğrenildi. Bu yüzden gözünü Fiorentina’ya çeviren Beşiktaş yönetimi, arzuladığı gelişmelerin olmasıyla birlikte transfere noktayı koyacak. Yabancı oyuncu arayışlarını ağırdan alan Siyah - Beyazlı kulübün böylece işi ucuza kapatmayı planladığı ifade edildi. 
     
Pankarta engel      KARŞILAŞMAYI yaklaşık 10 bin futbolsever izledi. Maç öncesi, Ege bizim olacak’ yazılı bir pankart açan milliyetçi gruba Yunan polisi hemen müdahale etti. Güvenlik güçleri pankartı hemen indirdiler. 
     
İlhan merakı      AEK’YI desteklemek için tribünlere gelen Yunanlı taraftarlar, Türk basın mensuplarına İlhan Mansız’ı sordu. Golcü futbolcunun sakatlığı nedeniyle gelemediğini öğrenince de büyük hayal kırıklığı yaşadılar. 
     
Sabah dönüyorlar      BEŞİKTAŞ, Yunanistan’dan bu sabah dönecek. Siyah - Beyazlı ekibin Teknik Direktörü Mircea Lucescu, takımının bugün idman yapabilmesi için dönüş uçağının saatini değiştirtti. Siyah - Beyazlılar 07.00’de İstanbul’a hareket edecek, öğleden sonra da antrenmana çıkacak. 
     
Luce pes etti      YÖNETİMDEN Kaan Dobra, Tolga, Zafer ve Ronaldo’nun gönderilmesini isteyen Lucescu’ya vize verilmedi. Yöneticiler, "Bu oyuncularla sözleşmemiz var. Eğer biri gidecekse Radu gitsin" deyince Rumen hoca geri adım attı. 
     



 SPOR 






















</TEXT>
</DOC>
