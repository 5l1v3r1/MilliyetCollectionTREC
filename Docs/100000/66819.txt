<DOC>
<DOCNO> 66819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sontur11.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Kriz iktisadi değil siyasi..." 
</HEADLINE>
<TEXT>

     DYP Genel Başkanı Tansu Çiller ''Kriz iktisadi bir kriz değil, tam anlamıyla siyasi bir krizdir'' dedi. 
     Adana Esnaf ve Sanatkarlar Birliği Salonu'nda, esnaf odalarının temsilcileri ile bir toplantı yapan Çiller, ülkede son 4 yıldır krizlerin yaşandığını ifade ederek, 2002'de krizin devam edeceğini ileri sürdü. 
     Ülkenin iyi yönetilemediğini savunan Çiller, şöyle devam etti 
     ''Yönetemeyen gider, yöneten gelir. Burada öyle değil, yönetemedikleri halde alternatiflerinin olmadığını söylüyorlar. Ülkeyi bıraktığımızdan bu yana iç ve dış borçlar arttı. IMF'nın en borçlu ülkesiyiz. 
     Dışarıdan gelen paradan sizin cebinize bir kuruş girdi mi Bu borcu kim ödüyor Millet, çiftçi, esnaf ve memur ödüyor. Herşeye zam yapıldı, enflasyon bıraktığımızın yüzde 20-25 üzerinde ve dünya birincisiyiz. Sonra dön dolaş, krizi yaratan Halk Bankası'nı batıran esnaf, Ziraat Bankası'nı batıran çiftçi ve popülist politika yapan Çiller. 1994 yılında Türkiye'yi dışarıdan bir kuruş almadan krizden çıkardım. Esnafı ve çiftçiyi mağdur etmedim.'' Çiller, Türkiye'nin dünyanın en borçlu, hızla fakirleşen ve küçülen bir ülkesi durumunda olduğunu öne sürerek, ''Tüm bu sorunlardan hep birlikte çıkacağız. Bu da üretimden geçiyor'' diye konuştu. 
     İktidara geldiklerinde mali af çıkartacaklarını belirten Çiller, şunları kaydetti 
     ''Esnafı KOBİ, KOBİ'yi de ihracatçı yapacağız. Şuan için Türkiye'nin en önemli meselesi üretim ve istihdamdır, hem istihdamın hem üretimin anası da babası da esnaftır. Onlar, milyarlarca doları aldılar hortumlanan kesimlere vererek dışarı aktarttılar onun yükünü size verdiler. Zam, vergi ve stopaj olarak ödettiler. Ama biz bu işi tersine çevireceğiz, sizi ayağa kaldıracağız sizin gücünüzle kaldıracağız. Onun için dedim ki bir Cenabı Allah'ın bir de milletimin ve esnafın önünde eğilirim.'' Adana Esnaf ve Sanatkarlar Odaları Birliği Başkanı Kazım Barışık da, Türkiye'de 1 milyon 200 bin esnaf bulunduğunu ve esnafa 52 yılda 420 trilyon lira verildiğini, ancak bazı kesimlerin esnafa 8 milyar 
     dolar verildiği yolunda iftira attıklarını söyledi. 
     Barışık, Çiller'in başbakanlığı döneminde bir hayli destek gördüklerini belirterek, ancak şu an ''perişan durumda olduklarını'' sözlerine ekledi. 
     






</TEXT>
</DOC>
