<DOC>
<DOCNO> 92733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/guncel/agun.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara’dan müjde 
</HEADLINE>
<TEXT>

Marmara’yı inceleyen gemilerden iyi haber Tekirdağ Çukurluğu’ndaki fay, 110 değil, 80 kilometre kırılacak. Bu nedenle depremin büyüklüğü 7.0’dan az olacak 
     ÖNAY YILMAZ İstanbul 

     Marmara Denizi’nde yapılan araştırmalarda, depremle ilgili sevindirici sonuçlar elde ediliyor. Son olarak Tekirdağ Çukurluğu’nda 1912 depreminin yarattığı kırık bulundu. Silivri’nin güneyindeki Orta Marmara Çukurluğu’nda tek parça halinde giden fayda, çatallaşma ve yeni bir açılmanın oluştuğu, burada "çek - ayır" denilen bir sistemin var olduğu yönünde bulgular elde edildi. Odin Finder ve Urania araştırma gemilerinin koordinatörü olan İstanbul Teknik Üniversitesi’nden Prof. Dr. Namık Çağatay, konuyla ilgili şunları söyledi 
     "Tekirdağ çukurluğunda büyük bir kütleye, çamur akıntısına rastladık. 25 metrelik bir çökel bu. Marmara’daki çökeller, bin yılda ortalama 1 - 2 metre olur. Bu kütlenin yaşının 90 olduğunu belirledik. Bu 1912 Mürefte depremine denk geliyor. Bu kırık, Marmara Denizi’nin daha doğusuna da gidiyor olabilir. Bu durum 110 kilometrelik kırılması beklenen fayı, 30 kilometre kısalttı. Bu kısalma, depremin büyüklüğünü ve şiddetini de azaltır. Ayrıca deniz içindeki kırılma devam ediyor ve kırık 1912 yılına aitse depremin tarihsel süresi değişebilir." 
     Çağatay, kesin verilerin, 15 Eylül - 15 Ekim 2002 arasında denizde araştırma yapacak Fransız La Atalante gemisiyle ve insansız denizaltı robot Victor’la elde edileceğini de kaydetti. 
     
Hem Türkiye, hem Çin sallandı      Rusya-Çin sınırında, dün akşam 7.2 büyüklüğünde deprem meydana geldi. Depremde can kaybı olup olmadığı ise henüz bilinmiyor. Bu arada, Afyon Sultandağı’nda 4.5, Bingöl Solhan’da da 4 büyüklüğünde deprem oldu. Sarsıntılarda can ve mal kaybı olmadı. 
     



 GÜNCEL 























</TEXT>
</DOC>
