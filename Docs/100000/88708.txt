<DOC>
<DOCNO> 88708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/soneko07.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay ''İhracatımızı radikal bir şekilde arttırmalıyız'' 
</HEADLINE>
<TEXT>

     Devlet Bakanı Tunca Toskay, ''Türkiye, 2010 yılına kadar ihracatını radikal bir şekilde artırmak zorunda olan bir ülke, bu bir mecburiyet. Bunu başaramazsak Türkiye'nin ekonomik krizlerden çıkış şansı yok'' dedi. 
     Toskay, Ekonomistler Platformu tarafından Türkiye İhracatçılar Meclisi'nin TİM katkılarıyla gerçekleştirilen ''Ekonomi Politikaları Zirvesi''nde yaptığı konuşmada, Türkiye'nin zor ve sıra dışı bir dönemden geçtiğine dikkat çekerek, karar alıcılar, firmalar ve tek tek bireylerin süreci birlikte yaşadığını kaydetti. 
     Hedefin, istikrarlı büyümeyi sağlayacak bir ekonomik yapıya kavuşmak olduğunu anlatan Toskay, bu noktada çevresel şartlar ve küreselleşmenin önemine dikkat çekti. 
     Çok uluslu şirketlerin küreselleşme kavramı içinde önemli bir unsur olduğunu belirten Toskay, dünya ticaretinin üçte birinin çok uluslu şirketlerin elinde olduğunu dile getirdi. 
     Bu gerçekleri dikkate almadan ekonomik kararlar almanın mümkün olmadığını anlatan Toskay, dünyanın en büyük ilk 30 ekonomisi arasında yer alan Türk ekonomisinin yeniden dizayn edildiğini söyledi. 
     Toskay, ''Türkiye 40 milyar dolar üzerinde bir ihracat rakamı ile çıkış yapmak zorunda. Türkiye 2010 yılına kadar ihracatını radikal bir şekilde artırmak zorunda olan bir ülke, bu bir mecburiyet. Bunu başaramazsak, Türkiye'nin ekonomik krizlerden çıkış şansı yok'' diye konuştu. 
     Türkiye'nin bulunduğu coğrafyaya da değinen Toskay, Türkiye'nin toplam ihracatının yüzde 65-70'inin OECD pazarlarına yapıldığına dikkat çekerek, bu pazarlardaki payı artırmak için uzun yıllar sürecek politikalar uygulanması gerektiğine dikkat çekti. 
     Türkiye'nin komşu ülkelerle ihracatını artırmak zorunda olduğunu belirten Toskay, son 2.5 yılda Türkiye'nin komşu ülkelerle ihracatını yüzde 5.5'den yüzde 8'e çıkardığını söyledi. 
     Avrupa ülkelerinin komşu ülkelerle yaptıkları ihracat oranlarının yüzde 60-70 olduğunu anlatan Toskay, Türkiye'nin komşu ülkelerle yaptığı ihracatın bu noktada kalmasının sebepleri olarak, soğuk savaş ve Körfez krizini gösterdi. 
     2001 yılında Türk ekonomisinin, yaşanan krize ve yüzde 9.4 
     küçülmesine karşın, ihracatının 31.3 milyar dolara ulaştığını belirten Toskay, bu rakamın bavul ticareti ile birlikte 35 milyar dolara ulaşmasının beklendiğini kaydetti. Toskay, şöyle dedi ''Türkiye'nin dünyadaki bütün ekonomilerle rekabet edip, hem uluslararası pazarlarda, hem kendi pazarında rekabet edip kazanacak ve ayakta durabilecek bir yapıyı oluşturması gerekiyor. Bunu ne tek başına Ankara, ne özel sektör, ne de sivil toplum kuruluşları yapacak. Herkesin, demagoji yapmadan çözüm önerileri üretmesi gerekiyor.'' Devlet Bakanı Tunca Toskay, konuşmasının ardından soruları da yanıtladı. 
     Devlet Bakanı Tunca Toskay, ''Bakanlar Kurulu'nun önüne kırk katır mı, kırk satır mı 
     alternatifleri geliyor'' dedi. 
     Toskay, Ekonomistler Platformu tarafından Türkiye İhracatçılar Meclisi'nin TİM katkılarıyla gerçekleştirilen ''Ekonomi Politikaları Zirvesi''nde katılımcıların sorularını yanıtladı. 
     Turizm Yatırımcıları Derneği Başkanı Tavit Köletavitoğlu'nun, soğuk savaş döneminden, barış ekonomisine geçişin sonuçlarının ne olacağına ilişkin sorusu üzerine, Toskay, Irak ve Suriye ile ticaret yapmaya çalıştıklarını kaydederek, şunları söyledi 
     ''İran ile de ticareti zorluyoruz, resmen zorluyoruz. Doğalgaz anlaşması yapmışız. Satacak birşeyimiz yok. Bu ülke ile dış ticaret açık veriyor. Vermeden almak Allah'a mahsus. Bizden birşey alacaksınız ki size faturamızı ödeyelim. Önce biraz ayak sürüdüler ama şu anda zannediyorum İstanbul'da İran heyeti ile görüşmeler yapılıyor. 
     Rusya'ya karşı da faturamız çok fazla açık veriyor. Doğalgaz, petrol alıyoruz... Bütün komşu ülkelerle ticaretimizi geliştirmek zorundayız. 
     Yavaş yavaş Asya kıtasına da girme gayreti içindeyiz.'' Bir katılımcının, kamunun aşırı şiştiğinin ve Ankara'daki siyasetin, tıkanıklığı aşmak için neler yaptığını sorması üzerine, Toskay, çözümün çok basit olduğunu söyledi. Kamuda 2.5 milyon memur olduğunu, 1.5 milyonunun gözükara bir iktidar tarafından işten çıkarılabileceğini kaydeden Toskay, ''Sokaklarda yüzde 15-18 işsizin olduğu ülkede siz o ülkeyi idare edebilir misiniz '' diye sordu. 
     Toskay, Türkiye'nin yüzde 5'in üzerinde bir büyüme oranını yakalaması halinde, kamunun küçültülebileceğini ve işsizliğin azaltılabileceğini anlattı. 
     Bakan Toskay, konuşmasını şöyle sürdürdü 
     ''Ankara'daki siyasete gelince, siyasetçiler aydan gelmiyor. Bu siyasetçileri siz seçiyorsunuz. Siyasi partileri oluşturanlar da sizlersiniz. Biz de içinizden çıkmış, siyaset yapıyoruz. Beğenirsiniz, beğenmezsiniz, sandık geldiği zaman beğendiklerinizi seçersiniz, beğenmediklerinizi seçmezsiniz, bu kadar basit.'' Toskay, kayıtdışı ekonomiye ilişkin bir soru üzerine de sosyal güvenlik kuruluşlarının finans problemleri olduğuna dikkat çekerek, şöyle dedi 
     ''Sayın Çalışma ve Sosyal Güvenlik Bakanı, Bakanlar Kurulu'na geliyor diyor ki Ben Nisan ayında SSK primlerini şu kadar artırmak istiyorum. İşveren zaten gitmiş, işsizlik dizboyu... Peki o zaman artırmayayım, bana Hazine'den açığımı kapatmak için 1.5 katrilyon lira verin diyor. Bakanlar Kurulu önüne kırk katır mı, kırk satır mı 
     alternatifleri geliyor. Parayı vermezsen adam zam yapacak. Eğer genel bütçeden para verilirse faiz dışı fazla hedefinden aşağı düşüyorsunuz. 
     Zam yaptığı zaman kayıtdışı ekonomiyi kamu eliyle teşvik etmiş oluyorsunuz. Ben iktisatçı Tunca Toskay olarak görüşlerimi söylüyorum. 
     Bir de oturduk iş güvencesi yasa tasarısını filan şey yapıyoruz... 
     Böyle ekonomik bir ortamda bu bir fantazidir. Çıkarırsınız uygulayamazsınız. Bu sefer ne yaparlar biliyor musunuz İşletmeleri taşeronlara kiralarlar, patron filan göremezsiniz etrafınızda.'' Toskay, toplantı sonrasında gazetecilerin sorularını da yanıtladı. 
     Bir gazetecinin Dış Ticaret Müsteşarlığı ve Devlet İstatistik Enstitüsü'ne DİE yapılacak atamalarla ilgili sorusu üzerine, ''Biraz böyle devam edelim. Ben DİE ve Dış Ticaret Müsteşarlığı yapmayı sevdim'' karşılığını verdi. 
     Bakan Toskay, yeni hükümet tartışmalarını nasıl değerlendirdiğinin sorulması üzerine de bir takım varsayımlar olduğunu, bunları şekillenmeden konuşmanın spekülasyon olacağını kaydetti. 
     Toskay, idam cezası ve ana dilde eğitim konularına ilişkin Meclis'e kanun teklifi gelmesi durumunda tavırlarının ne olacağını soran bir gazeteciye de ''Bizim tavrımızın ne olacağı açık. Devlet Bey öteden beri söylüyor. Benim ilave edecek birşeyim yok'' karşığını verdi. 
     





</TEXT>
</DOC>
