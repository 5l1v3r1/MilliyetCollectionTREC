<DOC>
<DOCNO> 79480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo13.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "UEFA Roma'ya hak veriyor" 
</HEADLINE>
<TEXT>

     UEFA Tahkim Kurulu'nun Şampiyonlar Ligi'nde AS Roma-Galatasaray maçında çıkan olaylar nedeniyle İtalyan kulübüne ve bazı futbolculara verdiği cezaları indirmesi, İtalyan basınında ''Türkler'in provokasyonu tanındı'' şeklinde yorumlandı. 
     La Gazzetta Dello Sport gazetesi, ''Roma için bundan daha iyisi olamazdı'' başlığıyla verdiği haberin sonunu, ''Ama daha bitmedi. 
     Sportif adaletle ilgisi olmasa da aynı zamanda Roma'daki savcılığın soruşturması devam ediyor. Olimpiyat Stadı'ndaki kavgada kamu görevlisi olan polise karşı gelme, hakaret ve yaralamadan suçlanan 6 veya 7 Türk'ün davası başlayacak'' ifadeleriyle bitirdi. 
     Gazete, olayla ilgili halen soruşturmasını yürüten Roma savcısının, Galatasaray'dan Emre Aşık, Bülent Korkmaz, Ümit Karan, Kerem İnan ve kaleci antrenörü Eser Özaltındere hakkında dava açılabileceğini iddia etti. 
     Corriere Dello Sport gazetesi de ''UEFA, Roma'ya hak veriyor'' başlığı altında ''Türkler'in provokasyonu tanındı. Roma'nın savunması kabul edildi'' ifadesini kullandı. 
     Roma Kulübü başkanı Franco Sensi, UEFA Tahkim Kurulu'nun kararını, ''Netice olarak iyi gitti'' şeklinde yorumladı. 
     Gazeteye açıklama yapan Roma'nın üç avukatından biri olan Antonio Conte de ''Hukuki bir zafer ama özellikle UEFA'ya itiraz konusunda son derece ısrarlı olan başkan Sensi'nin politik bir zaferi. Çünkü ilk karar açıkça dengesizdi'' dedi. 
     Roma Kulübü'nün Genel Direktörü Lucchesi ise basında yer alan ifadelerinde ''UEFA, ilk kararının hatalı olduğunu tanıdı. 
     Galatasaray'ın beraat etmesinden tam olarak memnun olduğumuz söylenemez. Onlara bir avukattan daha fazla sihirli değnek gerekiyordu. Buna benzer birşey buldular'' yorumunda bulundu. 
     





</TEXT>
</DOC>
