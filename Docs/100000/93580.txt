<DOC>
<DOCNO> 93580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/guncel/gun02.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya’da görkemli açılış 
</HEADLINE>
<TEXT>

Almanya’nın en modern medya tesislerinden biri olan Doğan Medya Tesisleri, Türk ve Alman politikacıları, işadamlarını buluşturan görkemli bir törenle açıldı 
     Almanya’nın Frankfurt kenti yakınlarındaki Mörfelden - Waldorf kasabasında kurulan Doğan Medya Tesisleri’nin açılışına Türkiye’den Başbakan Yardımcısı ve ANAP Genel Başkanı Mesut Yılmaz, DYP Genel Başkanı Tansu Çiller, AKP Genel Başkanı Tayyip Erdoğan, Kültür Bakanı İstemihan Talay ve pek çok politikacı katıldı. İş dünyasından ise, Koç Holding, Sabancı Holding, Eczacıbaşı Holding, Tekfen Holding, Öger Tur, Şahinler Holding’in sahipleri ve temsilcileri hazır bulundu. 
     
     Alman bakanlar da geldi 
     Almanya’dan Federal Çalışma Bakanı Walter Riester, Federal İçişleri Bakanlığı Müsteşarı Sonntag - Wollgast, Yeşiller Eş Genel Başkanı Claudia Roth, Yabancılar Danışmanı Marieluise Beck, Hessen İçişleri Bakanı Wolfgang Bouffier, Bavyera İçişleri Bakanı Günter Beckstein, Yeşiller Meclis Grup Sözcüsü Cem Özdemir, AP Milletvekili Ozan Ceyhun ile ekonomi, iş ve sanat dünyasının saygın isimleri de konuklarımız arasındaydı. 
     
     Aydın Doğan’ın çağrısı 
     Medya teknolojisindeki en çağdaş araçlarla donatılan tesislerimizin açılışını yapan Doğan Holding Yönetim Kurulu Başkanı Aydın Doğan, konuşmasında politikacıları çağrıda bulunarak şunları söyledi 
     "Bugün burada Türkiye’nin önde gelen partilerinin genel başkanları ve bakanlarımız bulunmaktadır. Şimdi bu platformu biraz istismar ederek sizlere seslenmek istiyorum. Türkiye’yi Avrupa’ya bağlayacak yolları bir an önce açınız. Bir araya geliniz ve bizi Avrupa’ya götürecek Kopenhag Kriterleri’nin hepsini fazlasıyla hayata geçiriniz. Bundan sizin kaybedeceğiniz hiçbir şey yok. Ama inanınız ki Türkiye’nin kazanacağı çok şey var. Türk halkı sizden bu davranışı bekliyor." 
     
Samimiyetinizi ortaya koyun      Aydın Doğan, açılışa katılan Alman polikitacılar, işadamları ve medya mensuplarına ise şöyle seslendi "Türkiye’nin AB’ye girişini hızlandırarak, samimiyetinizin en somut örneğini ortaya koymuş olacaksınız. Türkiye’siz bir Avrupa Birliği’nin hedeflediğiniz Avrupa Birliği’ne ne derece uyacağını daha sık düşünmenizi istiyorum." 
     



 GÜNCEL 

















</TEXT>
</DOC>
