<DOC>
<DOCNO> 93156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sonspo10.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye - G. Kore maçı, buz hokeyi maçı gibi hızlıydı" 
</HEADLINE>
<TEXT>

     Türkiye ile Güney Kore arasındaki Dünya Kupası-2002 üçüncülük maçını değerlendiren Rus gazeteleri, ''oyunun adeta bir final havası içerisinde geçtiği ve seyir zevkinin çok yüksek olduğu'' görüşünde birleşti. 
     Ülkede gazetelerin dün çıkmaması nedeni ile değerlendirmelerini bugün yapan Rus basını, maçtan sonra iki ülke futbolcularının el ele tribünleri selamlamalarına da geniş yer verdi. 
     Moskovski Komsomolets gazetesi, ''Maç, final gibiydi. Türkler, özellikle maçın başlarında tıpkı Brezilya gibi hızlı, hatasız ve güzel bir futbol ortaya koydular. Hem standart, hem de hız açısından çok güzel bir maç oldu'' dedi. 
     Gazete maçı, Rusya'da çok sevilen buz hokeyi ile karşılaştırdı ve bu oyunda sporcuların buz üzerinde büyük bir süratle kayarak çok hızlı bir oyun sergilemelerinin yarattığı seyir zevkinin, Türkiye-Güney Kore maçında da olduğunu belirtti. Gazete, ''O kadar hızlı bir maçtı ki, izleyenlerde adeta bir buz hokeyi maçı izlenimi oluştu'' yorumunu yaptı. 
     Vremya Novostey gazetesi de ''Üçüncülük maçları genellikle her iki takım için de bir teselli maçıdır, ancak bu kez adeta bir final maçı gibi oldu'' dedi. Soveski Sport gazetesi ise ''Gol pozisyonlarının fazlalığı ve hızı ile çok enteresan bir üçüncülük maçı oldu. Maçı izleyenler büyük zevk aldılar. Üçüncülük maçları aslında zevkli geçmezdi'' görüşünü aktardı. 
     İzvestiya gazetesi, ''Türkiye ve Kore, tarihin en dostça üçüncülük maçını oynadılar'' yorumunu yaparken, Koreli oyuncuların maçtan sonra ellerinde Türk bayrakları ile dolaşmalarına dikkat çekti. Kommersant gazetesi de ''maçta bir kardeşlik havasının olduğunu'' ifade ederken, Sport Ekspress gazetesi, ''Türkiye ve Kore asırlık kardeşler'' başlığını kullandı. 
     





</TEXT>
</DOC>
