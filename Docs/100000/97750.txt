<DOC>
<DOCNO> 97750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo08.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur "Detroit ile anlaşmamda küçük pürüzler var" 
</HEADLINE>
<TEXT>

     Amerikan Profesyonel Basketbol Ligi NBA takımlarından Detroit Pistons ile anlaşan milli basketbolcu Mehmet Okur, sözleşmedeki küçük pürüzlerin giderileceğini ve transferinin gerçekleşeceğini söyledi. 
     Mehmet Okur, A Milli Takım'ın bu sabah yaptığı idmanın ardından yaptığı açıklamada, ''Detroit Pistons ile anlaşmamda küçük pürüzler var, ama sorun olacağını sanmıyorum'' dedi. 
     Milli sporcu, ''NBA'de oynayacağıma inanıyorum. Tüm gelişmeler pozitif yönde. Ben de her türlü adımımı bu yönde atıyorum. Sözleşmemde yaşanan pürüzlerin ne olduğunu şimdi söylemeyeceğim. Zaten birkaç gün içinde çözümlenir ve o zaman açıklarım'' diye konuştu. 
     
     ''HİDAYET YOLUMUZU AÇTI'' 
     Mehmet Okur, NBA takımlarından Sacramento Kings'te oynadığı 2 sezonda yükselen bir form grafiği yakalayan Hidayet Türkoğlu'nun, Türk basketbolcusunun yolunu açtığını söyledi. 
     Hidayet ile birlikte Türk basketbolcunun kendisine olan güveninin arttığını anlatan Mehmet Okur, ''Aynı zamanda Türk basketbolcusuna olan beklenti de arttı. Ben NBA'de Türkiye'yi en iyi şekilde temsil edeceğime inanıyorum. Detroit Pistons'ın hocası ve antrenörüyle yaptığım görüşmede, bana, Yaz Ligi'nde gösterdiğim performansı devam ettirmem halinde maçlarda uzun dakikalar oynama fırsatı bulacağımı söylediler'' dedi. 
     
     ''ÜÇ BÜYÜKLER''İN KARARI 
     Okur, ''Üç Büyükler'' olarak adlandırılan Beşiktaş, Fenerbahçe ve Galatasaray kulüplerinin, amatör branşlardaki sorunlarının giderilmemesi durumunda yeni sezonda basketbol ve voleybolda birinci liglerde yer almayacaklarını açıklamasıyla ilgili olarak da görüşlerini şöyle dile getirdi 
     ''Bu çok üzücü bir durum. Türkiye'de basketbolun son yıllardaki düşüşünü daha da hızlandıracak. Biz bunu daha önce TOFAŞ'ta da yaşadık. İç açıcı değil ve ilerisinin kötü olacağını düşünüyorum. Zaten 3 büyük kulüp, Türk basketbolunun tadı tuzu. Eksiklikleri çok fazla hissedilecek.'' 
     





</TEXT>
</DOC>
