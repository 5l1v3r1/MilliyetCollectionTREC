<DOC>
<DOCNO> 76473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur25.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemil Bayık'ın babası "Onu oğlum gibi görmüyorum" 
</HEADLINE>
<TEXT>

     İran'da yakalandığı bildirilen terör örgütü sözde üst düzey yöneticilerinden Cemil Bayık'ın babası Mustafa Bayık, ''Ben onu evladım olarak görmüyorum'' dedi. 
     Keban İlçesi'ne bağlı Aşağı Çakmak Köyü'nde oturan Cemil Bayık'ın babası Mustafa Bayık, Cemil Bayık'ın İran'da yakalandığını gazetelerden öğrendiğini söyledi. 
     Oğlunu en son 26 yıl önce gördüğünü ve onu evlatlıktan reddettiğini anlatan Bayık, şöyle dedi 
     ''Cemil, Ankara Üniversitesi Dil Tarih ve Coğrafya Fakültesi son sınıfta okurken, örgüte katıldığını öğrendik. O tarihten sonra da hiç görmedim. Onu evlatlıktan reddettim. Onu evladım olarak da görmüyorum. 26 yıldır annesini babasını sormayan bir evladı ben istemem. Ben onları devlete millete faydalı olmaları için okuttum, devlete karşı olsunlar diye okutmadım.'' 
     
     ''CEZASI NE İSE ÇEKECEK'' 
     Baba Mehmet Bayık, oğulunun okurken aklını çelerek örgüte üye edenlere de çok kızgın olduğunu ifade ederek, şöyle konuştu 
     ''Cezası ne ise çekecek. İdam ise idam edilecek, o artık devletin bileceği bir şey. Dağlarda kalacağına içeride yatsın. Devlete karşı gelen bir kişinin sonu budur. Bugün olmasa yarın yakalanır. Çünkü suçludur. Onların yüzünden ben de rahatsızım. Diğer çocuklarım da rahatsız.''. 
     






</TEXT>
</DOC>
