<DOC>
<DOCNO> 93548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur17.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Hükümeti düşürmek şu anda mümkün görünmüyor" 
</HEADLINE>
<TEXT>

     SP Genel Başkanı Recai Kutan, Hükümet'in ancak Parlamento'da düşürülebileceğini, ancak böyle bir neticeyi elde etmenin şu anda mümkün görülmediğini söyledi. 
     Kutan, Milli Prodüktivite Merkezi MPM Yönetim Kurulu Başkanı Güngör Yener'i, parti genel merkezinde kabul etti. 
     Yener, kabulde yaptığı konuşmada, MPM'nin, Türk ekonomisi ve sosyal gelişiminin verimlilik şartlarını ve işlerliğini tespit etmek amacıyla çalışmalarını sürdürdüğünü ifade etti. 
     SP Genel Başkanı Kutan da Türkiye'nin en ciddi sorunlarının başında verimlilikteki düşüklüğün geldiğini ifade ederek, tarım, sanayi ve bürokrasi gibi alanların verimsiz çalıştığını söyledi. 
     Milli Prodüktivite Merkezi'nin adının değiştirilmesi için kanun teklifi de vereceklerini bildiren Kutan, Yener'e ziyaretinden dolayı teşekkür etti. 
     Kutan, bir gazetecinin, ''Başbakan'ın hastalığının verimsizliğe yol açtığını düşünüyor musunuz '' sorusunu yanıtlarken, ''Hiç şüpheniz olmasın'' dedi. 
     Hükümetin, ''veriminin düşüklüğünün sadece Başbakan'ın hastalığı ile ilgili olmadığını'' söyleyen Kutan, ''Bu hükümetin bizatihi kendisi fevkalade verimsiz bir çalışma düzeni içindedir. Verim nasıl teşekkül edecek Bir defa partiler arasında ciddi anlamda koordinasyonun olması lazım. Darmadağınık bir çalışma ve uyum yok'' diye konuştu. 
     Bir gazetecinin, ''Başbakan, muhalefete yönelik İsterlerse düşürsünler şeklinde bazı gazetelerde açıklamalarda bulundu. Bir anlamda meydan okudu. Bunu nasıl değerlendiriyorsunuz '' sorusuna şu karşılığı verdi 
     ''Herhalde Başbakan'ın inanarak söylediği bir söz değil. Bir anlamda bir meydan okuma. Biliyorsunuz kendilerinin Parlamento'da 350 blok oyu var. Muhalefet ne kadar gayret gösterse de, düşürme, ancak parlamentoda olur. Ama böyle bir netice elde etmek şu anda mümkün görülmüyor.'' Kutan, bir soru üzerine Hükümet'in görevden çekilmesi gerektiğini söyledi. 
     TOBB'un dün yaptığı toplantının ardından Başkan Rifat Hisarcıklıoğlu'nun yaptığı açıklamayı da bir soru üzerine değerlendiren Kutan, şöyle konuştu 
     ''Ben çok daha farklı bir deklarasyon bekliyordum. Ama anlaşılıyor ki, DSP'den bazı milletvekillerinin ziyaretinin ardından oldukça yumuşak ve hatta bir yönüyle ne olduğu anlaşılamayan bazı beyanlar oldu. TOBB da müştereken artık hükümet düşmelidir görüşünü biraz dolambaçlı da olsa ifade etmiştir.'' 
     





</TEXT>
</DOC>
