<DOC>
<DOCNO> 72001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sonspo17.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, fikstür görüşmelerinde 'Nuh diyor peygamber demiyor'.... 
</HEADLINE>
<TEXT>

     2004 Avrupa Futbol Şampiyonası 
     elemeleri için, İstanbul'da yapılan 7. grubun fikstür belirlenmesi toplantısında sonuç alınamadı. İngiltere, Slovakya, Makedonya ve Liechtenstein'ın da yer aldığı grupta, Türkiye'nin seri başı olması nedeniyle İstanbul'da gerçekleştirilen kura çekimi toplantısında sonuca varılamazken, Türk heyeti, özellikle İngiltere'yi uzlaşmaz tutum sergilemekle suçlayarak, tepki gösterdi. Görüşme sonrası basın açıklamasını yapan Futbol Federasyonu Milli Takımlar Sorumlusu Selami Özdemir, İngiltere'nin, alışılmışın dışında davranışları nedeniyle bir sonuca varamadıklarını kaydederek, ''Kura çekimi için karar almamıza rağmen, son anda İngiltere ve Slovakya, UEFA nezdinde kuranın çekilmesi önerisini getirdi. İngiltere, sunduğumuz tüm alternatifler karşısında uzlaşmaz bir tutum sergiledi. Bu bizi çok üzdü'' dedi. Özdemir, İngiltere Milli Takımı Teknik Direktörü Ericsson'un İstanbul'a gelmemesinin de uzlaşma istemediklerinin bir göstergesi olduğunu ifade ederek, ''Ne istediklerini anlayamadık. İlk maçı İngiltere'de oynamak istediler, 'Tamam' dedik. Biz de gruptaki son maçı Türkiye'de kendileriyle oynamak istedik. Bunu güvenlik açısından uygun bulmadıklarını söylediler. Korkmuş olacaklar ki, sorun çıkarıyorlar. Ne olursa olsun biz bu grupta birinci olacağız'' diye konuştu. Bu arada, 7. grupta kura çekiminin, İsviçre'nin Nyon kentinde yapılacağı ve tarihinin UEFA tarafından belirleneceği bildirildi. 
     
     "Sindiremediler" 

     A Milli Futbol Takımı Menajeri Can Çobanoğlu da İngiltere'nin uzlaşmaz tutumunun, ''Türkiye'nin grupta seri başı olmasını içlerine sindirememelerinden'' kaynaklandığını iddia etti. 
     Çobanoğlu, Türk Milli Takımı'nın gerçek gücünü İngilizlerin de göreceğini kaydederek, ''Bizim futbol kalitemizi, futbol gelişimimizi onlar da görecek. Türkiye hak ettiği yer ve puanlardadır. Kimsenin yardımıyla elde edilmiş bir şey değildir. Buna saygı göstermeyi öğrenecekler'' dedi. 
     Toplantıda İngiltere'nin yanı sıra Slovakya'nın tutumunun da bir sonuç alınamamasında etkili olduğunu ifade eden Çobanoğlu, şöyle konuştu 
     ''Toplantının kilitlenmesine neden, İngiltere'nin alternatifleri kabul etmemesi gibi görünse de Slovakya, takındığı sessiz tutumla İngiltere'yi destekledi. Grupta birinciliği İngiltere'ye verip, ikinciliği bir şekilde elde etmek için uygun pozisyon arıyorlar ve fikstürde de Türkiye'yi aradan çıkarmayı düşünüyorlar.'' 
     






</TEXT>
</DOC>
