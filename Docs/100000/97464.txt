<DOC>
<DOCNO> 97464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun02.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den nokta operasyonu, Hamas'ın lideri öldürüldü 
</HEADLINE>
<TEXT>

     Hamas'ın askeri kanadı İzzeddin El Kassam'ın lideri Şeyh Salah Şehada, İsrail savaş uçaklarının düzenlediği hava saldırısında öldü. 
     İsrail Dışişleri Bakanı Şimon Peres'in, Batı Şeria'daki bazı Filistin kentlerinden, ''Filistin yönetimini sınamak'' amacıyla çekileceklerini açıklamasının ardından gece havalanan savaş uçakları, Salah Şehada'nın Gazze'deki evini hedef aldı. 
     4-5 katlı bir apartman ile çevresindeki 3 evi yerlebir eden 
     İsrail'in tek füzelik saldırısında, Şehada'nın yanı sıra karısı ile 3 çocuğunun da aralarında bulunduğu 11 kişi öldü, 104 kişi yaralandı. 
     İsrail İçişleri Bakanı Eli Yishai'nin, ''hata payı tanıdığı'' saldırının, Salah Şehada ile birlikte sivillerin ölümüne yol açması, uluslararası kamuoyunda eleştiri oklarını İsrail'e çevirirken, Şehada'nın ölümü üzerine çelişkili açıklamalar yapan Hamas yetkililerinin intikam yeminleri, bölgedeki şiddetin artacağına işaret ediyor. 
     Hava akınında, aralarında 8 çocuğun bulunduğu 11 Filistinlinin öldüğünü belirten Hamas, saldırıyı, Filistin halkının hedef alındığı bir katliam olarak nitelendirdi ve çok yakında misilleme yapacaklarını, evlerindeki İsraillilerin bile operasyonlara hedef olacağını açıkladı. 
     Katar'dan yayın yapan El Cezire televizyonuna demeç veren Hamas dini lideri Şeyh Ahmed Yasin, ''Bu kasaplıktan sonra İsrail'e sözlerle yanıt vermenin olanağı kalmamıştır. Şimdi eylemlerin konuşma zamanıdır'' ifadesini kullandı. 
     Başbakan Ariel Şaron ile Savunma Bakanı Binyamin Ben Eliezer'in ''bizzat'' onayladığı belirtilen saldırı hakkında açıklama yapan İsrail ordusu, ''Şehada'nın son 2 yıldır İsrail asker ve sivillerine yönelik yüzlerce terör saldırısının ardındaki kişi olduğunu'' savundu. 
     İsrail Dışişleri Bakanlığı yetkilisi Gideon Meir, ''İsrailli sivillere yönelik yüzlerce saldırının sorumlusu olan tanınmış bir teröristin hedef alındığını'' söyledi. 
     Saldırıda ölen siviller için üzüntülerini dile getiren Meir, bu operasyonlarda bazen sivillerin de ölebileceğini kaydetti. 
     
     ŞEHADA, YASİN'İN HALEFİYDİ 

     Şeyh Salah Şehada, son 2 yıldır İsrail'in en çok arananlar listesinin başında yer alıyordu. 40 yaşındaki Şehada, Hamas lideri Şeyh Ahmed Yasin'e yakın bir kişi olarak çalışıyor ve gelecekte Yasin'in halefi olarak görülüyordu. 
     Şehada'nın birçok kez İsrail tarafından tutuklanarak cezaevine konulduğu belirtilen haberde, askeri liderin Kassam roketlerinin üretilmesinde de yer aldığı iddia ediliyor. 
     Hamas'ın askeri liderinin son 2 yıldır düzenlenen çok sayıda intihar saldırısının arkasındaki kişi olduğunu öne süren İsrail, Şehada'yı birçok defa öldürmeyi denemiş, ancak Şehada her seferinde kurtulmayı başarmıştı. 
     





</TEXT>
</DOC>
