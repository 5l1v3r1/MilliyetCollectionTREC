<DOC>
<DOCNO> 78326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sondun17.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli Bakan "Arafat, şiddeti dizginleme sözü verdi" 
</HEADLINE>
<TEXT>

     Devlet Başkanı Yaser Arafat'ın ABD Dışişleri Bakanı Colin Powell ile görüşmesinde, şiddeti dizginleme sözü verdiği bildirildi. 
     Filistinli Bakan Saib Erekat, gazetecilere yaptığı açıklamada, Filistin tarafının bu taahhüdü İsrail'in Batı Şeria'dan tamamen çekilmesinden sonra yerine getireceğini belirtti. Erekat, ''İsrail çekilmeyi tamamladığında yükümlülüklerimizi yerine getireceğiz'' dedi. 
     Amerikalı yetkililer de, Powell'ın görüşmede Arafat'tan, Filistinlilerin İsrail'e karşı saldırılarının sona ermesi için etkili adımlar atmasını istediğini söylediler. 
     Powell'ın bu akşam İsrail Başbakanı Ariel Şaron'la Tel Aviv'de yapacağı görüşmede, İsrail'in Filistin topraklarından hemen çekilmesini isteyeceği belirtildi. 
     





</TEXT>
</DOC>
