<DOC>
<DOCNO> 79522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/ekonomi/eko02.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu İhale Kurulu’nda yok yok 
</HEADLINE>
<TEXT>

Kurul Başkanı Akkaya’ya daha önce bir madeni ihalesiz devrettiği için dava açıldığı belirlenirken, bir üyenin hakkında da inceleme iddiası var 
     ANKARA Milliyet 

     İhale sisteminin şeffaflaşması amacıyla kurulan Kamu İhale Kurulu’nun Başkanı Osman Şener Akkaya’nın, Eti Holding Yönetim Kurulu Üyeliği sırasında Kayseri’deki bir madeni ihale yapmadan devrettiği gerekçesiyle hakkında dava açıldığı belirlendi. 
     Akkaya, Eti Holding’e ait krom madenini 1996 yılında işletme süresi bittiği halde ihaleye çıkmadan aynı firmaya beş yıllığına daha devrettiği gerekçesiyle Genel Müdür Ziya Gözler ve yönetim kuruyu üyeleri Osman Yaylı ve Musatafa Kerpişçi ile birlikte yargılanacak. İhale yapmadıkları için Eti Holding’i beş milyon dolar zarara uğrattıkları iddia edilen Akkaya ve diğer yöneticilerin duruşması 22 Mayıs’ta Ankara 4. Asliye Ceza Mahkemesi’nde görülecek. 
     
     İntihar ederim’ 
     Hakkında inceleme olduğu iddia edilen diğer İhale Kurulu üyesinin Turizm Bakanlığı eski Müsteşar Yardımcısı İsmail Köksal olduğu belirtildi. Köksal’ın yakın çevresine yaptığı değerlendirmede "Yolsuzluk yaptığım ispat edilsin intihar ederim" dediği öğrenildi. 
     Köksal hakkında eski Bakan Erkan Mumcu zamanında, yerel yönetimlere transfer edilen ödeneklerin kurallara uygun yapılmaması nedeniyle Sayıştay tarafından inceleme yapıldığı belirtildi. Köksal’ın "İmzamın olmasının tek nedeni bakan onaylarında imzamın bulunmasının zorunlu olması. Konuyla ilgili birimlerde görev almadım" dediği belirtildi. 
     Sayıştay incelemesinin sadece Köksal’la ilgili olmadığı, üst düzey başka bürokratları da kapsadığı öğrenildi. 
     



 EKONOMİ 
















</TEXT>
</DOC>
