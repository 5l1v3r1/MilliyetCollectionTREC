<DOC>
<DOCNO> 66722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/spor/aspo.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan evinin erkeği 
</HEADLINE>
<TEXT>

Bu sezon deplasmanda büyük sıkıntı çeken Galatasaray, Ali Sami Yen’deki serisini sürdürdü, Malatya karşısında 12. galibiyetini aldı. Tek gol Murat Sözkesen’den geldi 
     SARI-Kırmızılılar bu sezon kendi sahalarında oynadıkları 12. maçı da kazandılar. Malatyaspor’un iyi kapanması nedeniyle gol yollarında çok zorlanan Galatasaray’ın iki şutu da direkten döndü. Bülent Akın ve Sergen’in sakatlanarak oyunu terkettikleri karşılaşmanın tek golü 60. dakikada Murat’tan geldi. Hakem Ünsal Çimen 70. dakikada Mert Korkmaz’ı, 80’de de Perez’i ikinci sarı kartla oyun dışı bıraktı. 
     
Lucescu’nun feryadı      GALATASARAY Teknik Direktörü Lucescu, Malatya maçı sonrası rakiplerin sert futbolundan yakındı. Daha ilk yarıda iki sakat verdiklerini hatırlatan Rumen hoca, "Nedense bize karşı saldırgan oynuyorlar. Aldıkları bir puanı bayram ilan edip, bütün sezonu bununla geçirebileceklerine inanıyorlar" diye konuştu. 
     FENERBAHÇE karşılaşmasıyla ilgili sorulara Lucescu, "Umarım kafama taş, çakmak ve bozuk paraların atılmadığı bir derbi olur" yorumunu yaptı. Tecrübeli hoca, yeni bir ekip olduklarını, Murat Sözkesen’in de ısınmaya başladığını ifade etti. Galatasaray, iki günlük iznin ardından pazartesi çalışmalara başlayacak. 
     

</TEXT>
</DOC>
