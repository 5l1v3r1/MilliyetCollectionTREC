<DOC>
<DOCNO> 87937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur17.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Türkiye'de idam kalkacaktır" 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin kişi başına düşen milli gelirinin 3 bin doların altına gerilediği 2001 yılının ölçü olarak alınmaması gerektiğini belirterek, ''Krizler gelip geçer. Milletlerin hayatında kriz, denizin sonu değildir'' dedi. 
     Marmara Üniversitesi MÜ Bankacılık ve Sigortacılık Enstitüsü ile Bankacılık ve Sigortacılık Yüksek Okulu tarafından düzenlenen ''Türk Sermaye Piyasasının Gelişimi ve Yeniden Yapılanma Çalışmaları Konferansı''nda konuşan Demirel, Türkiye'nin sosyo-ekonomik ve siyasi açıdan bir değerlendirmesini yaptı. 
     Demirel, dünyanın artık yeni bir dünya olduğunu, bu yöndeki gelişmeleri anlamayan ülkelerin fırsatları kaçıracağını kaydetti. 
     21. yüzyılda zenginler ve fakirler dünyasıyla karşı karşı olunduğunu belirten Demirel, kalkınmışlık ile kalkınmamışlık durumunun dünyanın önünde duran bir mesele olduğunu kaydetti. 
     Süleyman Demirel, fakirliğin ve zenginliğin bir arada olduğu yerde barıştan bahsedilemeyeceğini, zenginliğin yaratılmasının eğitim, yatırım ve üretimden geçtiğini vurguladı. 
     Türkiye'nin Avrupa Birliği'ne AB üyelik sürecine de değinen Demirel, önümüzdeki 10 yıl içinde üyeliğin gerçekleşmesi halinde Türk vatandaşlarının aynı zamanda Avrupa vatandaşı olacağını vurguladı ve Türkiye'nin kendi kurumlarını buna göre düzenlemesi gerektiğini dile getirdi. 
     Türkiye'nin kişi başına düşen milli gelirinin 3 bin dolar olduğunu hatırlatan Demirel, 2001 yılında bu miktarın biraz azaldığını, 2001 yılının ölçü olarak alınmaması gerektiğini söyledi. 
     ''Ülkeler sıkıntı içine girebilir. Krizler gelip geçer. 
     Milletlerin hayatında kriz, denizin sonu değildir'' diye konuşan Demirel, 189 ülkenin varolduğu dünyada büyük ekonomiler arasında 16. 
     sırada olan Türkiye'nin bugün 20. sıralarda olduğunu hatırlatarak, Türkiye'nin ilk 10 büyük ekonomi içine girmesi gerektiğini belirtti. Bunun birinci şartının dünyaya ayak uydurmak olduğunu dile getiren Demirel, bu doğrultuda demokrasi, insan hakları ve piyasa şartlarının benimsenmesi gerektiğini anlattı. Türkiye'nin AB üyeliği için müktesebat uyumunun zorunluluğuna değinen Demirel, ''Türkiye'de nüfusun yüzde 77'si Türk, müslüman, zengin olmak istiyor. AB'ye girince bunun olma olasılığını biliyor. Bu aklı selimdir, sağduyudur. Fukaralığı sürdüremeyiz'' dedi. Süleyman Demirel, Türkiye'de enflasyon oranının yüzde 5'in altına çekilmesi, büyüme oranının ise yüzde 5 ve 10'un üzerinde tutulması, nüfus artış hızının da yüzde 1 olması durumunda 2020 yılında dünyanın en büyük 10 ekonomisi arasında yer alacağını söyledi. Kendi hesabına göre Türkiye'de 100 milyar dolarlık özelleştirme kapasitesi olduğuna dikkati çeken Demirel, ancak bunun 9 milyar dolarlık kısmının özelleştirildiğini hatırlattı. Gelir dağılımı konusuna da değinen Demirel, ''Fukaralıkta değil, gelin zenginlikte buluşalım. Gelin pastayı, somunu büyütelim'' dedi. 
     
     İdam konusu 
     Toplantı çıkışında gazetecilerin sorularını da yanıtlayan Demirel, idam cezasına ilişkin bir soru üzerine şöyle dedi 
     ''İdam ceza olarak bugün kaldırılmıştır. Dünya kaldırmıştır. 
     Türkiye de kaldıracaktır. Genel temayül var. Yalnız terör işiyle meşgul olanlar, Türkiye'de binlerce kişinin ölümüne neden olanlara ne yapılacaktır sorusu tartışılıyor. Madem ki AB'ye girmek istiyorsunuz, madem ki Avrupa İnsan Hakları Mahkemesi'ni kabul etmişsiniz, madem ki bu mesele oraya gitmiş, mahkemenin ne diyeceğine bakmanız lazım. 
     Hayır, eğer derseniz ki, Biz o mahkemeyi tanımıyoruz o zaman AB'de ne işiniz var Kabul etmişsiniz mahkemeyi... Mahkeme olarak kabul etmişsiniz o mahkemeyi daha önce, devlet olarak kabul etmişsiniz...'' 9. Cumhurbaşkanı Demirel, Başbakan Bülent Ecevit'in sağlığına 
     ilişkin sorulan bir soru üzerine de, ''Her gün bir şeyler tartışılıyor. Ben her gün tartışılan şeyler üzerinde mütalaa edemem'' dedi. Bir başka soru üzerine de Demirel, açıklanan enflasyon oranlarından memnuniyet duyduğunu kaydederek, Türkiye'nin enflasyon oranını yüzde 5'in altına indirmesi gerektiğini tekrarladı. Demirel, ''Türkiye'nin zengin olması istikrara bağlı. Siyasi istikrara, ekonomik istikrara bağlı, yatırım yapmasına bağlı ve piyasa ekonomisine uymasına bağlı. Dünyaya ve Avrupa'ya uyarsanız bunlar zaten olur diyorum'' diye konuştu. Demirel, Başbakan Ecevit'in sağlık problemlerinin ülke yönetiminde bir boşluğa neden olup olmadığı yönündeki bir soruya ise ''Demokratik kurumların içinde boşluk olmaz. Her şey birbirini doldurarak gelir'' yanıtını verdi. Süleyman Demirel, erken seçime ilişkin bir soru yönelten basın mensubuna, ''Hiç benim söylediklerimi duymamışsın galiba... Hiç beni takip etmemişsin. Herkesten çok ben söylüyorum'' karşılığını verdi. Konferansın ardından, MÜ Rektör Vekili Prof. Dr. Tunç Eren, Demirel'e bir plaket sundu. 
     





</TEXT>
</DOC>
