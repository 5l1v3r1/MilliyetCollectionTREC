<DOC>
<DOCNO> 89407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun14.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de saraylarda kiralar çok ucuz 
</HEADLINE>
<TEXT>

     İngiltere'de Kraliyet ailesi mensuplarının Hazine'ye ait Kensington Sarayı gibi bazı saraylardaki dairelerinde çok ucuza oturdukları iddiası üzerine parlamento tarafından soruşturma komisyonu kuruldu. 
     Komisyon, yarın Kensington sarayını ziyaret edecek ve haftada 100 sterline yaklaşık 200 milyon TL oturulduğu belirtilen dairelerle ilgili kira rayici tespit edecek. 
     Sade vatandaşların Londra'nın en ücra köşelerinde bir oda bir salondan oluşan daireyi en az 200 sterline yaklaşık 400 milyon TL 
     kiralayabildiklerine işaret eden İngiliz basını, Kent Dükü ve Düşesi Prens ve Prenses Michael'ın ise sarayda ikamet etmek için haftada sadece 100 sterlin ödediklerinin tespit edildiğini yazdı. Prens ve Prenses Michael'ın yaşadıkları Kensington Sarayı içindeki dairenin 5 yatak odası ve 5 salondan oluştuğunu da duyuran basın, Londra'nın merkezindeki sarayda yaşayan ve gelirleri son derece yüksek olan Kraliyet mensuplarının parlamento soruşturmasının ardından kesenin ağzını açmak zorunda kalabileceklerine işaret etti. Basın, Kent Dükü ve Düşesi gibi yaşayan 60'a yakın Kraliyet mensubu ve Kraliyet bürokratının büyük bir kira artışıyla karşı karşıya kalabileceklerini de belirtirken, soruşturmada görev yapan milletvekillerinin Prens ve Prenses Michael'ın dairelerine girmelerine de izin verilmediğini bildirdi. Basın, komisyon üyelerinin bu dairenin bir benzerini gezerek kira rayicini belirlemeye çalışacaklarını kaydetti. Bu arada Kent Dükü ve Düşesinin Gloucestershire'da 3.5 milyon sterlin değerinde bir malikaneleri olmasına rağmen haftada 100 sterlin kirayla Hazine'ye ait dairede oturuyor olması eleştiriliyor. Prens ve Prenses Michael ise adı geçen malikanenin Londra'ya uzak olduğunu, Kraliyet ile ilgili görevlerini yerine getirebilmek için Kensington Sarayı'ndaki dairede kaldıklarını belirterek, kendilerini savunuyor. 
     





</TEXT>
</DOC>
