<DOC>
<DOCNO> 80481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/spor/aspo.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, gelecek sezon keyifle izlenecek bir takım yaratacağını söyledi 
</HEADLINE>
<TEXT>
Wernerbahçe 
Alman hoca, transferde çok seçici davranacağını belirtti, "İhtiyaca göre takviye yapacağız. Fenerbahçe rakiplerini presle boğacak, yüksek tempo hiç düşmeyecek" diye konuştu 
     MEHMET DEMİRCAN 

     FENERBAHÇE Teknik Direktörü Werner Lorant, transfer çalışmalarını, gelecek yılın planlarını ve Sarı - Lacivertli ekipteki hedeflerini yine Milliyet’e açıkladı. Yeni sezonda rakiplerini presle boğan, izleyenlere keyif veren tempolu bir takım yaratacağını belirten Alman hoca, "Bu konuda çok seçici davranacağız. Transferde tek patron benim. İtiraz olursa hemen giderim. Kimseyi işime karıştırmam" diye konuştu. 
     
Parayı kapmalıyız’      Bütçelerinin henüz belli olmadığını kaydeden Lorant, "Avrupa’da Real Madrid, Manchester United ve Bayern Münih ile yarışacaksak 26 tane aynı düzeyde futbolcumuzun olması lazım. Çünkü onların aynı ayarda 28 kaliteli adamı var. Manchester United’ın sadece park geliri 7 milyon dolar. Biz de Şampiyonlar Ligi’nde iyi düzeyde yarışmalı ve puanları alarak parayı kapmalıyız. Ancak böylelikle gelirlerimizi katlar ve kadromuzu güçlendiririz" dedi. 
     
Denizli’ye eleştiri      Şampiyonlar Ligi’nde sıfır puan almayı kabullenemediğini de ifade eden Fenerbahçe’nin hocası, "Çünkü altı maç oynuyorsunuz ve evinizde en az bir maç kazanmanız gerek. Kimseyi suçlamak istemiyorum ama, bu benim başıma gelirse işi bırakırım. Bu kadroyu ben yapmadım ve gelirken şikayet etmedim. Ancak hangi zihniyet iki Türk delikanlı savaşcı Ali Güneş ve Hakan Bayraktar varken Lazetic’i sahaya sürer. Hangi zihniyet aynı anda Rapajc ile Revivo’yu transfer eder. Bu transferlere hala şaşıyorum" yorumunu yaptı. 
     
Kamerunlu Kalla geliyor      Transfer çalışmaları ile ilgili olarak da çarpıcı açıklamalarda bulunan Werner Lorant şöyle konuştu "Johnson’un gitmesini kesinlikle istemiyorum. Vazgeçemediğim diğer bir isim ise Rüştü. Onu bir yere bırakmayız. Ogün kalabilir. Ancak Abdullah artık takıma zor girer. Çünkü pozisyonlarda çok yavaş kalıyor. Yönetimden Gençlerbirliğili Okan ile golcü olarak Hakan Şükür’ü istedim. Ancak Hakan Parma’dan ayrılmayacağını bildirdi. Yabancı transferine gelince Washington’un işini sonuçlandırmak için yakında Brezilya’ya gidiyoruz. Ayrıca 1860 Münih’de oynayan Avustralyalı Agustino’yu da çok istiyorum. O, Leeds’de oynayan vatandaşı Viduka’dan bile daha iyi. Bayern Münihli Sergio’nun sözleşmesi bitiyor. Onunla da konuşmaya devam ediyoruz. İspanya İkinci Ligi’nden Extremadura’da oynayan Kamerun Milli Takımı’nın stoperi Kalla ile de anlaşmak üzereyim." 
     
Uykularım kaçıyor’      Gençlerbirliği maçını unutamadığını da sözlerin ekleyen Alman hoca, "Son saniye golü sürekli uykularıma giriyor. Faul verilmeyebilirdi ancak verildi. Galatasaray’ın Trabzonspor maçında iki kez faul yapıldı, hakem görmedi ve gol oldu. Defansta hava topu üstünlüğü olan Ogün, Ümit, Johnson, Mirkoviç var ancak 1.60’lık adam gelip kafa vuruyor. Rüştü biraz öne çıksa gol olmazdı. Orada ben olsaydım pozisyonu engellerdim" dedi. 
     
Bir yardımcı daha alınacak      Lorant gelecek yıl ağır bir programlarının olacağını ve bu yüzden Oğuz’un yanına bir Türk antrenör daha alacaklarını söyledi. Alman çalıştırıcı, Trabzonspor maçında giyilen bol yıldızlı forma için ise "Berbattı ancak ne yapabilirdim ki. Soyunma odasına girdiğimde gördüm. Halbuki bizim beyaz formamızı çok seviyorum. Çünkü gece maçlarında çabuk oynamamızı sağlıyor" ifadelerini kullandı. 
     



 SPOR 


























</TEXT>
</DOC>
