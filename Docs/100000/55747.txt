<DOC>
<DOCNO> 55747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/ekonomi/eko01.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla hizmeti olanın emeklilikte kaybı az 
</HEADLINE>
<TEXT>

Emeklilikte kademeli geçişi düzenleyen yeni taslak, sigortalılık süresi fazla olana yaş yönünden daha az kayıp getiriyor, hizmeti az olan ise daha fazla kayba uğruyor 
     ATİLLA ÖZSEVER 

     Çalışma Bakanlığı’nca emeklilikte kademeli geçiş süresini düzenleyen yeni taslakta, sigortalılık süresi fazla olanların yaş yönünden fazla kaybı bulunmuyor, hizmeti az olanlar ise iptal edilen yasaya göre daha fazla süre beklemek zorunda kalacaklar. 
     Örneğin, Sosyal Güvenlik Yasası çıkmadan önce 20 yıllık sigortalılık süresi içinde 5 bin gün prim ödeyen kadın sigortalı 38 yaşında emekli olabiliyordu. Yasa diğer iki şartı koruduğu gibi 8 Eylül 1999 tarihi itibariyle sigortalılık süresi 17 yıldan fazla 18 yıldan az olan bu kadın sigortalı için yaş haddini 41’e çıkarmıştı. Yeni taslakta ise yaş haddi 39’a iniyor. 
     Yasanın çıktığı 8 Eylül 1999 tarihinde sigortalılık süresi 14 yıldan fazla 15 yıldan az olan kadın sigortalı, 20 yılı doldurup 5 bin 150 gün prim ödedikten sonra iptal edilen yasaya göre 47 yaşında emekli olacaktı. Yeni taslak bu süreyi 42’ye indiriyor. Oysa Sosyal Güvenlik Yasası hiç çıkmasaydı, bu kadın sigortalı bir yaş haddine bağlı olmaksızın 20 yıl çalışıp 5 bin gün prim ödeyince 38 yaşında emekli olabilecekti. 
     
Eski - yeni karşılaştırması      Buna karşılık iptal edilen yasada 8 Eylül 1999 tarihi itibariyle iki yıldan az bir sigortalılık süresi bulunan kadın sigortalı 52 yaşında emekli olacakken, yeni taslakta bu süre 55’e çıkarılıyor. 
     Erkek sigortalılar açısından da sigortalılık süresi fazla olanlar, iptal edilen yasadaki yaş haddine göre daha erken emekli olabilecekler. Ancak 8 Eylül 1999 itibariyle iki yıldan az bir sigortalılık süresi bulunan erkek sigortalı, iptal edilen yasaya göre 56 yaşında emekli olacakken yeni taslakta bu süre 58’e çıkıyor. 
     Anayasa Mahkemesi, yasanın 15 yıllık sigortalılık süresi içinde en az 3 bin 600 gün prim ödemiş kadın sigortalının 50, erkeğin ise 55 yaşını doldurmuş olarak emeklilliğe hak kazanma maddesini iptal etmedi. Bu durum ise, Anayasa Mahkemesi’nin kademeli geçişle ilgili olarak kadında en fazla 50, erkekte de 55 yaş sınırını kabul ettiğini gösteriyor. Ancak taslak, kademeli geçişi kadında 56, erkekte de 58’e kadar çıkarıyor. 
     Anayasa Mahkemesi, sadece yasanın çıktığı 8 Eylül 1999 tarihinden sonra yeni işe girenler açısından 58 - 60 yaşa dokunmadı, kademeli geçişi haksız bulduğu için iptal etti. 
     Tablolarla ilgili değerlendirmede sigortalılık süresine ilişkin yaş hadleri belirtildi. Bu yaş haddinin yanı sıra emeklilik hakkını kazanmak için kadında 20, erkekte 25 yıllık sigortalılık süresini tamamlamak ve 5 binden başlayarak yasada belirtilen prim ödeme şartını da ayrıca yerine getirmek gerekiyor. 
     
Geçişte üç koşul      HARUN GÜREK Ankara 

     Anayasa Mahkemesi’nin iptal ettiği geçiş sürelerinin yeniden düzenlenmesi amacıyla hazırlanan taslakta prim ödeme gün sayısı, hizmet yılı ve yaş koşulu da yer alacak. Taslağının ocakta Bakanlar Kurulu’na sunulması bekleniyor. 
     Maliye Bakanlığı, Çalışma ve Sosyal Güvenlik Bakanlığı ile Hazine Müsteşarlığı bürokratları tarafından ortaklaşa hazırlanan taslaktaki yeni geçiş süreleri, Sosyal Güvenlik Reform Yasası’nın yürürlüğe girdiği 8 Eylül 1999 tarihinden itibaren geçerli olacak. 
     İşçiler, 8 Eylül 1999’a kadar olan sigortalılık süresini hesaplayıp, yaş koşulunu da dikkate alarak hangi tarihte emekli olacağını görebilecek. Memurlar ise söz konusu tarih itibariyle kaç yıl fiili hizmet süresi olduğu hesaplayıp, yaş koşulunu da dikkate alarak, emekli olacağı tarihi belirleyebilecek. 
     Reform Yasası’nın yürürlüğe girdiği 1999 tarihinde 21.5 - 23 yıl arasında hizmet süresi olan bir erkek işçinin emekli olabilmesi için, 25 yıllık sigortalılık süresini ve 44 yaşını doldurmuş ve en az 5 bin iş günü prim ödemiş olması gerekecek. Devlet memurları ve Bağ - Kur’lularda ise kadınlar 20 hizmet yılı ve 39 yaşını, erkekler 25 hizmet yılını ve 44 yaşını doldurmak zorunlu olacak. 
     
Ocak sonu yasalaşıyor      Bu arada, yeni geçiş sürelerine ilişkin taslağın Devlet Bakanı Kemal Derviş, Maliye Bakanı Sümer Oral ve Çalışma Sosyal Güvenlik Bakanı Yaşar Okuyan tarafından değerlendirilerek, görüşbirliği sağlanmasının ardından bu ay sonuna kadar Bakanlar Kurulu’na sunulmasının beklendiği kaydedildi. Bakan Okuyan da dün yaptığı açıklamada yeni düzenlemenin ocak sonuna kadar yasalaşacağını tahmin ettiğini söyledi. 
     Teknisyenler, geçiş sürelerinin hem bakanlar, hem Bakanlar Kurulu, hem de Meclis’te bir takım değişikliklere uğrayabileceğini belirtirken 14 - 15 yaşında işe başladığı halde yaş sınırın nedeniyle emekli olamayanlar ile askerler için düzenlemenin daha da yumuşatılması gerektiğini söyledi. 
     



 EKONOMİ 

















</TEXT>
</DOC>
