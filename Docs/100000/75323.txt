<DOC>
<DOCNO> 75323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/soneko23.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Vergi oranları zaman içinde aşağı çekilmeli" 
</HEADLINE>
<TEXT>

     Maliye Bakanı Sümer Oral, Türkiye'nin 2002 yılında vergi gelirlerini, devlet gelirlerini azaltıcı bir 
     tasarrufa gitme şansının bulunmadığını bildirdi. 
     Oral, Vergi Denetmenleri Derneği'nin düzenlediği ''AB. Uyum Sürecinde Mali İdare'' panelinin açılışında yaptığı konuşmada, vergi alanında 3 yıllık orta vadeli bir reform stratejisinin ortaya konulduğuna dikkat çekti. 
     Amacın AB'ye uyum içinde kayıtlı mükelleflerin mevcut vergi yükünü artırmadan, vergi tabanını genişletmek olduğunu kaydeden Oral, bunu da vergi politikası ve idarede yapacakları düzenlemelerle gerçekleştireceklerini söyledi. 
     ''Vergi oranlarının yüksekliğinden bizde şikayetçiyiz'' diyen Maliye Bakanı, oranların mutlaka aşağı çekilmesi gerektiğini ancak bunun da zaman ve program içinde yapılabileceğini anlattı. 
     Oral, Türkiye'nin bir program uyguladığına da işaret ederek sözlerini şöyle sürdürdü 
     ''Zaman içinde hem vergi oranlarını bir miktar aşağı çekmek mümkün olabilir, hem de vergi sistemi basitleştirilebilir. Ama 2002 yılı çok önemli. 2002'de vergi gelirlerini, devlet gelirlerini azaltıcı bir tasarrufa gitme şansı yok. 2003'den itibaren ekonomi gereği olan, yabancı sermayenin de gereği olan bazı müesseseleri vergi sisteminin içine koyacağız. Yine elektronik vergi dairesine doğru süratle ilerlemek durumundayız.'' 
     
     Vergi ve faiz yükü 
     Ekonomide son iki yılda önemli sonuçlar alındığını kaydeden Oral, parlamentonun da köklü yapısal değişiklikler gerçekleştirdiğini vurguladı. 
     Daha yapacak çok iş bulunduğunu da dile getiren Oral, bu çerçevede Gayri Safi Milli Hasılanın GSM yüzde 22'sini bulan faiz yükü sorununa da bir çözüm getirilmesi gerektiğini bildirdi. 
     Oral, Türkiye'de vergi yüküne yakın bir faiz yükü probleminin mutlaka düzeltmesi zorunluluğu olduğunu ifade etti. 
     Konuşmasında vergilerin yerli yerde harcanması gereğine de dikkat çeken Oral, bütçe sistemini çok daha verimli hale getiren ve performansı öne alan, yeni sistem ile bu alanda çok daha etkin bir sonuç alınacağını söyledi. 
     Mükelleflerin son iki yılda çok özveride bulunduğunu da kaydeden Oral, devletin de yapılacak çalışmalarla bu fedakarlığı üstüne alacağını anlattı. 
     
     Ek vergi yok 
     Maliye Bakanı, bütçe uygulamalarında 2002'ye iyi girilmediği şeklindeki eleştirileri de yanıtlayarak, ilk iki aydaki faiz harcamalarının bilinmeyen birşey olmadığını, yılın bütününde öngörülenin üzerinde bir faiz harcaması meydana gelmeyeceğini bildirdi. 
     Oral, yılın ilk iki ayında bütçe performansının son iki yılın altında bulunmadığını da belirtti. 
     Özel İletişim Vergisi'nde artış olacağı yolundaki haberlerinde gerçekle ilgili bulunmadığını ifade eden Oral, ''bizim kafamızdan böyle birşey geçmedi, böyle bir şey düşünmüyoruz'' diye konuştu. 
     Özel Tüketim Vergisi çalışmaları hakkında da bilgi veren Oral, düzenleme için son çalışmaları yaptıklarını ve önümüzdeki günlerde Bakanlar Kurulu'na sevk edeceklerini bildirdi. 
     Oral, ÖTV ile ilave bir vergi yükünün kesinlikle getirilmeyeceğini kaydettiği konuşmasında, ''ÖTV çıkınca 5 oranlık KDV, 3 orana inecek. 
     2003'den sonra olabilir. Oranı daha da aşağı çekip, ikili yapıya 
     dönüştürmek istiyoruz'' açıklamasında bulundu. 
     Oral, Türkiye'nin ne yaptığını bilen bir ülke olduğunu da vurgulayarak, bu programı titizlikle uygulamaktan başka bir alternatifleri olmadığını dile getirdi. 
     Bazı kesimlerin çeşitli sıkıntılarını ifade ettiklerini de kaydeden Oral, bu sıkıntıları giderebilmek içinde programın ciddi şekilde uygulanması gerektiğini sözlerine ekledi. 
     
     Chhibber'in konuşması 
     Dünya Bankası Türkiye Temsilcisi Ajay Chhibber de panelde yaptığı konuşmada, Türk ekonomisinin yaşadığı sorunların çeşitli hükümetlerin yaptığı, uygulamaların bir sonucu olduğunu ifade etti. 
     Son dönemde, bu sorunların halli için büyük çaba gösterildiğini belirten Chhibber, Dünya Bankası olarak bu çabalara destek olduklarını, bundan sonrada ilave desteğe hazır olduklarını söyledi. 
     Türkiye'nin kamu harcamaları yönetimini güçlendirmesi gerektiğini işaret eden Chhibber, uygulama sırasında politik baskılara da yer verilmemesi gerektiğini vurguladı. 
     Fayda-maliyet analizine dayalı bir yapılanmanın zorunlu olduğunu da vurgulayan Dünya Bankası Türkiye Temsilcisi, Türkiye'nin vergi idaresinde organizasyon ve sistemi, yeniden gözden geçirilmesi önerisinde bulundu. 
     Chhibber, bu çerçevede hakkaniyete dayalı bir vergi yükü olması gerektiğini de bildirdi. 
     






</TEXT>
</DOC>
