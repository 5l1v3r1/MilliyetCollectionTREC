<DOC>
<DOCNO> 56781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun02.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABC'ye göre Bin Ladin "Daisy Cutter" bombasını gördü ve kaçıyor 
</HEADLINE>
<TEXT>

     Amerikan ABC televizyonu, terörist Usame Bin Ladin'in, ABD'nin attığı, ağır tahrip gücü olan ''Daisy Cutter'' bombasının yakınında olduğunun tespit edildiğini ve Bin Ladin'in, sağ kalan El Kaide mensuplarıyla kaçış yolunda olduğunu ileri sürdü. 
     ABC'nin haberine göre, Tora Bora bölgesinde Bin Ladin'in bulunduğu zannedilen mağara yakınına atılan ''daisy cutter'ın'' yarattığı yıkıcı etkinin ardından paniğe kapılan El Kaide güçleri, radyo ve uydu telefon konuşmaları gerçekleştirdiler. ABC, Amerikan istihbaratının böylece Bin Ladin'in halen bölgede olduğuna dair somut kanıtları ele geçirdiğini savundu. 
     Habere göre istihbarat kaynakları, Bin Ladin'in, patlama sırasında bombanın yakınında olduğunu ve hemen sonra kaçmaya başladığını da tespit ettiler. 
     Bombanın etkisiyle, El Kaide'nin üst düzey yetkililerinin öldüğü zannediliyor. 
     Bin Ladin ile birlikte kaçan El Kaide örgütü üyelerini ise Amerikan bombardımanı, Taliban karşıtı güçlerin ateşinin yanısıra, Pakistan'a doğru giden karlı, yüksek dağlar bekliyor. 
     ABD Savunma Bakanı Donald Rumsfeld, El Kaide teslim olsa bile savaşın bitmekten uzak olduğunu söylemişti. Rumsfeld, ''yaralı hayvan da tehlikeli olabilir. Taliban ve El Kaide dağlarda, mağaralarda hatta şehirlerde saklanabilirler'' dedi. 
     ABD'nin, Bin Ladin'in Afganistan'dan, Pakistan veya Somali'ye kaçma ihtimaline karşı bu ülkelerdeki faaliyetlerini artırdığı da basındaki haberlerde belirtiliyor. 
     






</TEXT>
</DOC>
