<DOC>
<DOCNO> 58220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/siyaset/siy01.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil çocukları krediye kaldı 
</HEADLINE>
<TEXT>
Maaşları çocuk okutmaya yetmedi 
3 milyar TL maaş alan bazı milletvekillerinin çocukları, Kredi ve Yurtlar Kurumu'na başvurup yoksul öğrencilere verilen kredileri cebe indirdi 
     SİBEL KAHRAMAN İstanbul 

     Kıyak emeklilik peşinde koşan milletvekillerinin bazılarının çocukları, gelir düzeyi yetersiz öğrencilere verilen harç ve kredilerin peşine düştü. 2000 - 2001 öğretim yılında harç kredisi için 36, öğrenim kredisi için de 41 milletvekili çocuğu başvurdu. Ayda 3 milyar TL maaş alan milletvekillerinden altısının çocuğu 25 - 230 milyon lira arasında değişen harç kredisini alırken 4 milletvekili çocuğu da aylık 30 milyon liralık öğrenim kredisini almaya hak kazandı. 
     
     118 BİN KİŞİ HAK KAZANDI 
     2000 - 2001 öğretim yılında toplam 259 bin 201 öğrenci harç kredisi alabilmek için Kredi ve Yurtlar Kurumu'na başvurdu. 118 bin 406 öğrenci ise kredi aldı. Bu durumda olan 75 bin 513 başvurudan 36 bin 855'ine harç kredisi verildi. 6 milletvekilinin çocuğu bu şanslılar arasındaydı. Öğrenim kredisi için de toplam 285 bin 453 başvuru yapıldı, bunlardan 117 bin 902'si krediye hak kazandı. 
     
     CEP HARÇLIĞI OLACAK 
     83 bin 114 başvuruyu emekli, dul, yetim ve ihtiyarlık maaşı alanların çocukları yaptı. Bunlardan 45 bin 318'i öğrenim kredisi aldı. 4 milletvekili çocuğu da bazı emekli, dul çocuklarıyla yetimleri geçerek, aylık 30 milyon lira olan krediyi ceplerine indirdi. Kredi ve Yurtlar Kurumu yetkilileri kredilerin dağıtımı konusunda şunları söyledi 
     
     SORUMLU SİSTEM Mİ 
     "Krediler yedi ayrı bölüme ayrılıyor. Eğitim, sağlık gibi. Genel Kurul'da hangi alana, yüzde kaç kredi verileceği belirleniyor. Krediler ihtiyacı olana veriliyor. Fakat maddi durumu kötü olan başvuru sahibi öğrenci sayısı yetersiz kalırsa maddi durumu daha iyi olanlara da kredi verilebiliyor." 
     
Ailenin geliri düşükse veriliyor      Öğrenim kredisi, öğrencileri maddi yönden desteklemek amacıyla borç olarak veriliyor. Öğrencilerin başarı durumu, ailenin geliri esas alınıyor. Öğrenci harçları ise yıllık olarak iki eşit taksitte üniversiteye ödeniyor. Bu para üniversite tarafından öğrencilerin, beslenme, kültürel ve sportif faaliyetler ile diğer sosyal ihtiyaçlarını gidermek amacıyla kullanılıyor. Katkı miktarları, her öğrenim dalının nitelik, eğitim süresi ve yükseköğretim kurumlarının özellikleri gözönünde tutularak tespit ediliyor. 
     
     Yurtta kalana da veriliyor 
     Harç kredisinde, şehit, gazi, kurum personeli, sakat, anne babası ölenler, olağanüstü hal bölgesinde çalışanlar, yetiştirme yurdunda kalanlar öncelikli durumda bulunuyor. 
     



 SİYASET 
















</TEXT>
</DOC>
