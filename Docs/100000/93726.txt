<DOC>
<DOCNO> 93726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sonspo20.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Bruno Metsu defterini kapattı. 
</HEADLINE>
<TEXT>

     Gaziantepspor, 17. Dünya Kupası finallerinde Senegal Milli Takımı'nın elde ettiği başarılarla birlikte gündeme gelen ve ön sözleşme yaptığı Fransız teknik adam Bruno Metsu defterini kapattı. 
     Kulüp Başkanı Celal Doğan, yaptığı açıklamada, bugün Türkiye'de olması gereken Bruno Metsu'nun kendisini arayarak Senegal ile sözleşmesinin sürdüğünü, bu arada devreye Fransa Futbol Federasyonu'nun da girmesiyle zor durumda kaldığını ve gelmesinin zora girdiğini ilettiğini söyledi. 
     Japonya'nın Osaka kentinde kaldıkları otelde görüştüğü Metsu ile tüm şartlarda anlaştığını, Metsu'nun kendisine çalışacağı kentin takımını, tesislerini ve kalacağı evi görmesini şart koştuğunu anlatan Doğan, şöyle devam etti 
     ''Metsu ile yaptığım son görüşmede kendisi 1 Temmuz'da Türkiye'de olacağını söylemişti. Ancak bizim ön anlaşmamızdan sonra Senegal Milli Takımı'nın başaralı olması, Metsu'nun pazarını artırdı. Devreye iki ülke federasyonu ve Avrupa'daki çeşitli kulüpler de girdi. Bu durumda zaten bizimle anlaşması zor gibi görünüyordu. Bize söz verdiği için gelmek istiyordu. Ancak, görüşmeleri biraz daha ertelemek isteyince yolları ayırdık. Çünkü artık beklemeye tahammülümüz kalmadı. Takım antrenör yönetiminde çalışıyor. Bir an önce bir teknik adamda karar kılmak istiyoruz. Metsu'nun gelmemesine üzüldüm.'' Doğan, gündemlerinde olan diğer teknik adamlarla görüşmeye başladıklarını, en kısa sürede bu sorunu çözeceklerini ifade ederek, ''Gündemimizde olan George Hagi bu yıl takım çalıştırmayacağını bize ifade etti. Bu durumda başka yabancı hocalarla görüşmeye başladık. 
     Doğru bir karara en kısa sürede varacağız'' diye konuştu. 
     Bu arada, bir dönem Samsunspor ve Kayserispor'u çalıştıran Gigi Multlescu ile görüştüğü öğrenilen Gaziantepspor'da, birinci dönem kampın sona erdiği, yarın futbolcuların özel bir hastanede sağlık kontrolünden geçirileceği ve takımın 8 Temmuz'da Kızılcahamam'da kampa gireceği belirtildi. 
     





</TEXT>
</DOC>
