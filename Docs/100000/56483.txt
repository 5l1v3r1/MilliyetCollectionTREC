<DOC>
<DOCNO> 56483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sonspo04.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan İtalyanların gözdesi oldu 
</HEADLINE>
<TEXT>

     İtalya liginde lider konumda bulunan F.C İnter'de, her geçen gün ilk onbirdeki yerini daha da sağlamlaştıran Okan Buruk, hem basının hem de taraftarın gözdesi oldu. 
     Geçen pazar günü deplasmandaki Brescia maçında harikalar yaratan Okan, La Gazzetta dello Sport gazetesinin haftalık spor panorama köşesine başyazı konusu oldu. Başyazıda İnterli futbolcu hakkında, ''Okan yapılacak herşeyi yapıyor. Defansta polis Okan, orta sahada kurt Okan, ilerde avcı Okan. Bir keresinde kalecinin yerini aldı, koruyucu Okan. Bir diğeri, libero olarak oynamaktı ve kusursuzdu. 
     Sahada nereye koyarsan o, Okan gibi çalışıyor'' ifadelerine yer verildi. 
     28 yaşındaki Türk futbolcu için övgülere devam eden gazete, ''Okan 
     sahaya çıktığında kendisini Brescia Teknik Direktörü Mazzone'nin adamları tarafından çevrelenmiş buldu. Maçın bir bölümünde Brescialılar onu yere düşürüyorlardı. Ama Okan her zaman kalkıp pasını verip koşmaya devam ediyordu. Daha sonra da Vieri'ye o olağanüstü asistini verdi'' yorumunda bulundu. Okan için Corriere dello Sport ''mükemmel, eşsiz'', La Stampa ''Vieri'ye pası, 3 puana değer'', La Repubblica ''Kupada yaptıklarını onaylatıyor. Koşuyor, savaşıyor, Vieri'ye fantastik asistiyle tüm hareketlerini ikiye katlıyor'' görüşlerini aktardı. İtalya'daki diğer temsilcilerimizden İnter'deki Emre için gazetelerdeki ifadeler de ise ''71. dakikada Recoba'nın yerine girer girmez iyi uyum sağladı'' denildi. Milan'ın Juventus'la 1-1 berabere kaldığı maçta ilk 11'de sahaya çıkan Ümit'e de ''joker gibi'' yorumu yapıldı. 
     
     Ronaldo'ya alkışlar 
     Öte yandan, İnter'in yıldız oyuncusu Brezilyalı Ronaldo, geçirdiği uzun sakatlıktan sonra golle buluştu. 2 yıl aradan sonra ilk golünü Brescia'ya atan Ronaldo'yu tüm dünya alkışladı. İtalya'da oynanan diğer maçlarda stadyumların skorbordlarında, İnter'de 18. dakikada Ronaldo'nun gol attığı yazıldığında futbolseverler ayağa kalktı ve alkış tufanı koptu. 
     25 yaşındaki Ronaldo, 1999 kasım ayında sağ dizinden geçirdiği 
     ameliyattan bu yana hiçbir resmi maçta gol atamamıştı. 
     İtalyan basınında bugün Ronaldo birinci sayfaya taşınırken, ''Ronaldo'nun golünü dünya alkışladı'' denildi. 
     






</TEXT>
</DOC>
