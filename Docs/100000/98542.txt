<DOC>
<DOCNO> 98542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur26.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM yarın olağanüstü toplanıyor... 
</HEADLINE>
<TEXT>

     TBMM Genel Kurulu 1 Temmuz'da başlayan tatile ara vererek MHP, ANAP ve DP'nin başvurusu üzerine yarın olağanüstü toplanacak. 
     TBMM Genel Kurulu'nun yarın saat 14.00'te başlayacak olağanüstü toplantısında, ilk önce Anayasa ve İçtüzük uyarınca toplantı yeter sayısı olan en az 184 üyenin salonda bulunup bulanmadığı tespit edilecek. 
     Çoğunluğun sağlanması durumunda olağanüstü toplantı çağrısına ilişkin önergeler Genel Kurul'un bilgisine sunulacak. Daha sonra, seçimlerin yenilenmesine ilişkin önergeler Anayasa Komisyonu'na ANAP'ın AB uyum yasa teklifi ise esas komisyon olarak Adalet Komisyonu'na sevk edilecek. Bu arada, komisyonlarda boş bulunan üyelikler için seçim yapılacak. 
     
     DANIŞMA KURULU 
     Genel Kurul toplantısından önce saat 10.30'da Danışma Kurulu toplanarak, teklif ve önerilerin İçtüzük'te öngörülen 48 saatlik süre beklenilmeden komisyonlarda görüşülmesi ve Meclis gündeminine ilişkin önerileri ele alacak. 
     Partilerin TBMM gündemi için anlaşamamaları durumunda, gündeme ilişkin istekler Genel Kurul'da grup önerisi olarak görüşülerek oylanacak. 
     Genel Kurul'da karar alınması durumunda, Anayasa Komisyonu'nun da yarın toplanarak seçim kararını görüşmesi bekleniyor. Bu arada, YTP TBMM Grubu saat 13.00'te toplanarak siyasi gelişmeleri değerlendirecek. Öteki partilerden bazılarının da grup toplantıları yaparak, olağanüstü toplantıda izlenecek tavır ve siyasi gündeme ilişkin değerlendirmelerde bulunması bekleniyor. 
     





</TEXT>
</DOC>
