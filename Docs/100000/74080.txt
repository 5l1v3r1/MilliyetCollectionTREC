<DOC>
<DOCNO> 74080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur20.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'nın ziyaretçi trafiği yoğun... Karzai geliyor... 
</HEADLINE>
<TEXT>

     ABD Başkan Yardımcısı Dick Cheney'in ziyaretinin yankıları devam ederken, Ankara'yı Mart ayının son haftası yine yoğun bir diplomasi gündemi bekliyor. 
     Afganistan geçici hükümeti Başbakanı Hamid Karzai'nin 27-29 Mart'ta Ankara'ya yapması planlanan ziyareti, Karzai'nin Türkiye'ye yapacağı ilk resmi ziyaret olması açısından önem taşıyor. 
     Daha önce 21 Mart olarak belirtilen ve Nevruz kutlamaları nedeniyle ertelenen ziyaretin tarihi, Devlet Bakanı Şükrü Sina Gürel'in Kabil temasları sırasında 27 Mart olarak açıklanmıştı. 
     Edinilen bilgiye göre, temaslarına 28 Mart Perşembe günü başlayacak Karzai, Başbakan Bülent Ecevit ile biraraya gelecek. 
     Karzai'nin Ankara'da, programları netleşmemekle birlikte Cumhurbaşkanı Ahmet Necdet Sezer ve Dışişleri Bakanı İsmail Cem ile de görüşmesi öngörülüyor. Karzai'nin temaslarında, hafta başında sonuçlanması beklenen Afganistan'da görev yapan Uluslararası Güvenlik Destek Gücü'nün ISAF 
     komutasına ilişkin gelişmeler, Afgan ordusunun ve ekonomisinin yeniden yapılandırılmasına Türkiye'nin katkıları, eğitim ve insani yardım çalışmaları ile bölgesel konuların ele alınması bekleniyor. Yaptığı açıklamalarda Türkiye'nin ISAF'ın komutasını alma olasılığına sıcak baktığını belirten Karzai, son olarak Gürel ile görüşmesinde komutayı Türkiye'nin üstlenmesi gerektiğini ifade etmişti. Karzai'nin ayrıca, Afganistan'da oluşturulan geçici hükümetin başarılı olabilmesi ve Afganistan'ın dünya politikası vizyonunun oluşturulmasına yardımcı olmak amacıyla Ankara'da eğitim gören 20 Afgan diplomatı ziyaret ederek, eğitime ilişkin bilgi alması bekleniyor. 
     
     De Soto'nun ziyareti 
     BM Genel Sekreteri Kofi Annan'ın Kıbrıs Özel Temsilcisi Alvaro De Soto da temaslarda bulunmak üzere 28 Mart Perşembe günü Türkiye'ye gelecek. 
     Kıbrıs görüşmelerinin ardından 27 Mart'ta Larnaka'dan Atina'ya gidecek olan De Soto, ertesi gün, önce İstanbul'a, daha sonra da Ankara'ya geçecek. 
     KKTC Cumhurbaşkanı Rauf Denktaş ve Rum Yönetimi Lideri Glafkos Klerides arasında yapılan Kıbrıs görüşmelerine gözlemci olarak katılan De Soto, gelişmelerle ilgili olarak Ankara'yı bilgilendirecek. 
     Aynı gün İstanbul'a geçecek olan De Soto, ertesi gün Atina'ya, 30 Mart'ta da Annan'ın Nisan başında adada devam eden görüşmeleri değerlendireceği toplantıya katılmak üzere New York'a gidecek. 
     
     Makedonya Cumhurbaşkanı 
     Makedonya Cumhurbaşkanı Boris Traykovski, Cumhurbaşkanı Ahmet Necdet Sezer'in konuğu olarak 26-27 Mart'ta Türkiye'ye resmi ziyarette bulunacak. 
     Traykovski'nin ziyareti sırasında, ikili ilişkilerin yanı sıra bölgesel ve uluslararası güncel konuların ele alınması bekleniyor. 
     
     İsviçre Ekonomi Bakanı 
     İsviçre Cumhurbaşkanı Yardımcısı ve Ekonomi Bakanı Pascal Couchepin, Türkiye'ye gelerek, 24-26 Mart'ta resmi görüşmelerde bulunacak. 
     Ankara ve İstanbul'u kapsayan gezisinde, Başbakan Bülent Ecevit tarafından kabul edilmesi beklenen Cochepin, Devlet Bakanları Kemal Derviş ve Tunca Toskay ile Enerji ve Tabii Kaynaklar Bakanı Zeki Çakan ile görüşecek. 
     İstanbul'da, 25 Mart Pazartesi günü Türkiye'de iş yapan 6 büyük İsviçre firmasının temsilcileriyle biraraya gelecek konuk bakan, daha sonra TÜSİAD Başkanı ve yönetim kurulu üyelerinden bazıları ile görüşecek ve aynı gün Ankara'ya hareket edecek. 
     






</TEXT>
</DOC>
