<DOC>
<DOCNO> 69988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sondun20.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Ambargolar Kıbrıs Türklerine karşı insanlık suçu'' 
</HEADLINE>
<TEXT>

     KKTC Cumhurbaşkanı Rauf Denktaş, ambargolarla Kıbrıs Türk halkına karşı 38 yıldır insanlık suçu işlendiğini söyledi. 
     Cumhurbaşkanı Denktaş, Dünya Spor Yazarları Birliği Başkanı Togay Bayatlı'yı kabul ederek bir süre görüştü. Denktaş, kabulde yaptığı açıklamada, Türkiye'deki spor yazarlarının Kıbrıs Türk sporuna uygulanan ambargolarla ilgili yazılarını takip ettiklerini belirterek, ancak bu girişimlerin çok kısa süreli olduğunu, ambargoları sürekli gündemde tutmak gerektiğini kaydetti. 
     Ambargolarla Kıbrıs Türküne insanlık suçu işlendiğini ifade eden Denktaş, 38 yıldır 200 bin insana uygulanan ambargoları sürekli dile getirmelerine rağmen, Rumların itirazları yüzünden, Birleşmiş Milletler'in 6 aylık raporlarına ancak 1-2 kez girebildiğini söyledi. 
     Büyük bir haksızlık karşısında hürriyet davasını savunduklarını vurgulayan Denktaş, verilen her türlü desteğe müteşekkir olduklarını belirtti. 
     Türk takımlarının yabancı takımlarla yaptığı maçlarda tribünlerde KKTC bayrağının açılmasını öneren Denktaş, böylece, Kıbrıs Türk insanına uygulanan spor ambargosunun gündemde tutulacağını söyledi. 
     Denktaş, haksızlıklar karşısında herkesin eylem yapmasının ve kalem oynatmasının doğal hak olduğunu kaydetti. 
     
     Ambargolar için ortak komite 

     Togay Bayatlı da, KKTC'ye uygulanan spor ambargosunun kaldırılması için yıllardır uğraş verdiğini anlatarak, ambargonun insan haklarına aykırı olduğunu söyledi. 
     Bayatlı, Kıbrıs Türk gençliğine uygulanan muamelenin, dünyada başka hiçbir millete uygulanmadığını kaydetti. 
     Ambargolar konusunda Türkiye ile KKTC arasında ortak bir komite kurulmasını ve bu komitenen ayrı bütçesi olmasını öneren Bayatlı, ambargolar konusundaki çalışmaların ortak komite tarafından yapılması gerektiğini ifade etti. 
     






</TEXT>
</DOC>
