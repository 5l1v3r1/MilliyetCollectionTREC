<DOC>
<DOCNO> 59326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sonspo13.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan transfere doymuyor...Antalyalı Hüseyin de Cimbom yolunda 
</HEADLINE>
<TEXT>

     Antalyaspor'un Ümit Milli Takım oyuncusu Hüseyin, Galatasaray'a transferinde, işin imza aşamasına geldiğini söyledi. 
     Lige verilen ara nedeniyle Trabzon'a gelerek ailesiyle hasret gideren Hüseyin, Galatasaray ile Antalyaspor'un bir süredir transfer görüşmeleri yaptığını kaydederek, ''Kulüpler büyük ölçüde anlaşmışlar. Ben de Galatasaray kulübü ile son bir görüşme yapacağım. İş imza aşamasına geldi'' dedi. 
     Antalya'ya yarın gideceğini ve takımının devre arası kampına katılacağını belirten Hüseyin, ''Galatasaray da devre arası kampını Antalya'da yapacak. Daha önceden de görüştüğüm futbol şube sorumlusu Abdurrahim Albayrak ile tekrar konuşarak, transfere netlik kazandıracağız'' diye konuştu. 
     Uzunca bir süredir Galatasaray ile transfer görüşmelerinin sürdüğünü de ifade eden Hüseyin, şunları söyledi 
     ''Galatasaray gibi büyük bir takımda futbol oynamayı çok isterim. 
     Kendime güveniyorum ve başarılı olacağıma inanıyorum. Bazı çıkan aksaklıklar nedeniyle, Galatasaray'a transferim uzadı. Artık bunun olumlu bir biçimde noktalanmasını arzu ediyorum.'' 
     






</TEXT>
</DOC>
