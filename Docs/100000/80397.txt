<DOC>
<DOCNO> 80397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo14.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, şike iddiaları ile ilgili harekete geçti 
</HEADLINE>
<TEXT>

     Ligden düşmesi kesinlik kazanan Yimpaş Yozgatspor, ligde kalabilmek ve mağduriyetinin önlenebilmesi için harekete geçti. 
     Kulüp başkanı Mehmet Kaplan, bazı kulüp yöneticileriyle TBMM'ye giderek, milletvekilleriyle birlikte ortak basın toplantısı düzenleyeceğini bildirdi. 
     Yimpaş Yozgatspor'un hakem hatalarından dolayı puan kayıplarını tartışmadıklarını belirten Mehmet Kaplan, ''Yargı tarafından tespit edilmiş ve basına intikal etmiş, ortada bir şike olayı var. Bunları hakem hatası olarak kabul etmek yanlış olur'' dedi. 
     Kırmızı siyahlı ekibin mağduriyetinin önlenmesini de isteyen Kaplan, şöyle konuştu 
     ''Spor kamuoyunda tartışılan hakem hataları ile bizim mağduriyetimizle ilgili konu oldukça farklı. Hakem hatalarından kaynaklanan puan kayıplarımız olmuştur. Başka takımlar da aynı şekilde puan kaybetmiştir. Bizim maçlarımızda bu biraz daha fazla olmuştur. 
     Biz bunları tartışmıyoruz, bundan dolayı mağdur edildiğimizi de söylemiyoruz. Hakem hata yapar, yapmıştır, yapacaktır. Bu dünyanın her tarafından böyledir. Ancak, bizim konumuz yapılan hakem hataları değil. Yargı tarafından delil olarak kabul edilen, telefon konuşmalarında, maç oynanmadan maçın sonucunun tayin edilmesi sonucunda Yimpaş Yozgatspor mağdur olmuştur, maç kaybettirilmiştir. 
     Biz bu mağduriyetimizin giderilmesini istiyoruz. Bunu isterken de birilerini suçlamıyoruz. Bugün bizim başımıza gelen olaylar, yarın başka takımlarında başına gelebilir. Bu konunun üzerine gidilip, yaptırımlar uygulanması gerektiğine inanıyoruz.'' 
     





</TEXT>
</DOC>
