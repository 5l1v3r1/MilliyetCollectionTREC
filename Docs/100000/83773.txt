<DOC>
<DOCNO> 83773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sontur02.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan DSP İlçe Başkanı serbest bırakıldı 
</HEADLINE>
<TEXT>

     Giresun'un Yağlıdere ilçesinde, terörist oldukları belirtilen bir grup tarafından kaçırılan DSP Espiye İlçe Başkanı ile Espiye Orman İşletme Müdürü de serbest bırakıldı. 
     Giresun Valisi Ali Haydar Öner, DSP Espiye İlçe Başkanı Recai Zaim ile Espiye Orman İşletme Müdürü Ahmet Akbulut'un serbest bırakıldığını belirterek, "Serbest bırakılan Zaim ve Akbulut'un sağlık durumları iyi" dedi. 
     Öner, olayla ilgili gerekli takip çalışmalarının sürdüğünü söyledi. 
     Giresun'un Yağlıdere İlçesi Ekimpınar-Akındere köyü ayrımında, dün akşam saatlerinde 6-7 kişilik terörist bir grup, yörede geziye giden DSP Espiye İlçe Başkanı Recai Zaim, Yağlıdere'nin Soğukpınar Beldesi Belediye Başkanı İbrahim Akgün, Espiye Orman İşletme Müdürü Ahmet Akbulut ve şoför Mehmet Külah'ı kaçırmıştı. İbrahim Akgün ve Mehmet Külah, daha önce serbest bırakılmıştı. 
     





</TEXT>
</DOC>
