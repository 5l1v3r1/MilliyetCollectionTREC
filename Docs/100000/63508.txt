<DOC>
<DOCNO> 63508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/siyaset/siy02.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürdistan’ yazılı pasaporta geçiş yok 
</HEADLINE>
<TEXT>

İngiliz vatandaşlığına geçmiş bazı Irak vatandaşlarının pasaportlarında doğum yerinin Kürdistan’ olarak yazılması üzerine Habur’dan çıkış izni verilmedi 
     TOLGA ŞARDAN Ankara 

     İngiliz hükümetinin Irak asıllı bazı vatandaşlarına verdiği İngiliz pasaportunda doğum yeri bölümüne "Kürdistan" yazıldığı ortaya çıktı. İçişleri Bakanlığı, Dışişleri Bakanlığı’nı uyarırken, sınır valiliklerine gönderdiği mesajla da pasaportunda Kürdistan yazan kişilerin yurda giriş ve çıkışına izin verilmemesini istedi. 
     Bir süre önce, Şırnak Valiliği Habur Sınır Kapısı’na iki ayrı tarihte grup halinde gelen ve İngiliz pasaportu taşıyan Johar Mahmod, Shnow Mahmod, Joan Mahmod, Zahwa Mahmood Mohamed ve Koshnow Znar Kamal Hamad adındaki Iraklılar, Habur’dan Irak’a geçmek için kontrol noktasına başvuru yaptı. Irak asıllı İngilizlerin pasaportlarını inceleyen kontrol memurları, beş yabancının pasaportundaki doğum yeri bölümünde "Kürdistan" yazdığını gördü. Beş kişiye, pasaportlarında "Kürdistan" yazısı nedeniyle çıkış izni verilmedi. İkinci grupta yer alan Koshnov Zervan Kamal Hamad adlı Irak asıllı İngiliz vatandaşına ise pasaportunun doğum yeri bölümünde "Süleymaniye" yazdığı için çıkış izni verildi. Habur’da yaşanan bu olay Şırnak Valiliği’nce önce OHAL bölge Valiliği’ne, ardından İçişleri Bakanlığı’na iletildi. Bakanlık hem Dışişleri Bakanlığı’nı, hem sınır valiliklerini uyardı. 
     Tüm sınır kapılarına teleks emri gönderen bakanlık, "pasaportlarında doğum yeri bölümünde Kürdistan’ yazılı Irak asıllı şahısların sınır kapılarından Türkiye’ye giriş - çıkış yapmalarına izin verilmemesinin uygun görüldüğünü" kaydetti. 
     Bakanlık, bu yolla gelenlerin pasaportlarındaki doğum yeri bölümüne herhangi bir bölge, mıntıka, kasaba veya köyün değil, doğduğu kentin yazılı olması gerektiğinin bildirilmesi talimatını verdi. Dışişleri Bakanlığı’nın, İçişleri’nin uyarısı üzerine İngiltere nezdinde girişimde bulunduğu bildirildi. 
     



 SİYASET 













</TEXT>
</DOC>
