<DOC>
<DOCNO> 63801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo06.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Yönetimi "Şampiyonluk arzumuz kazanmaya yetecektir" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, siyah-beyazlı takımın yarın seyircisiz oynayacağı Bursaspor maçını da kazanarak, başarılı grafiğini sürdüreceğini savundu. 
     Mete Düren, BJK İnönü Stadı'nda seyircisiz yapacakları maçın kendileri için farklı bir deneyim olacağını vurgulayarak, bunun bir daha yaşanmamasını arzuladıklarını söyledi. 
     Ligde çok iyi bir hava yakaladıklarına değinen Düren, ''Takımımızın performansı ve şampiyonluk arzusu, bir maçlık da olsa taraftar desteğini arkasında değil, yüreğinde hissederek, Bursaspor maçını kazanmaya yetecektir'' diye konuştu. 
     Düren, ''Camia olarak, taraftarın coşkusuyla takıma ne kadar büyük katkısı olabileceğinin yanı sıra, aşırı hissiyatının ne kadar zararlı olabileceği konusunda ciddi bir ders aldık'' dedi. 
     






</TEXT>
</DOC>
