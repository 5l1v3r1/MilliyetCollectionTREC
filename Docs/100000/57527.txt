<DOC>
<DOCNO> 57527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur09.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 5 yılda piyangoda 30 milyon dolarlık ikramiye alınmadı 
</HEADLINE>
<TEXT>

     Milli Piyango İdaresi'nin düzenlediği şans oyunlarında son 5 yılda dağıtılan toplam 30 milyon 473 bin dolar değerinde ikramiye, talihlilerce idareden alınmadı. 
     Milli Piyango İdaresi yetkililerinden alınan bilgiye göre, piyango bileti alanların ikramiye kazanan numaraları dikkatli ve titizce incelememeleri neticesinde her yıl milyarlarca liralık ikramiye kuruma kalıyor. 
     Vatandaşlar, 1995 yılında toplam 365 milyar 940 milyon liralık ikramiyeyi Milli Piyango İdaresi'nden almadı. Böylece, o günkü ortalama dolar kuruyla 4 milyon 922 bin dolarlık ikramiye dikkatsizlik sonucunda vatandaşın cebi yerine piyangonun kasasına girdi. 
     Takip eden yıllarda piyangoda alınmayan ikramiye tutarları daha da büyüdü. 1996 yılında 584 milyar 543 milyon lira yani 7 milyon 203 bin dolar, 1997 yılında ise 929 milyar 604 milyon lira yani 6 milyon 138 bin dolarlık ikramiye Milli Piyango İdaresi'nden alınmadı. 
     Dikkatsiz vatandaşlar, 1998 yılında 1 trilyon 793 milyar 695 milyon lira, dolar bazında 7 milyon 232 bin dolar, 1999 yılında da 2 trilyon 125 milyar 674 milyon lira, yani 4 milyon 978 bin dolarlık ikramiye kazandıklarının farkına varamadılar. 
     Geçen yıl Milli Piyango İdaresi'nden alınmayan toplam ikramiye tutarı ise, zaman aşımı süresi dolmadığı için henüz netlik kazanmadı. 
     Milli Piyango İdaresi'nin bu yılbaşı çekilişi için belirlediği 5 trilyon liralık büyük ikramiye kadın-erkek, yaşlı-genç herkesin hayallerini süslerken, bu şekilde son 5 yıllık süreçte dolar bazında 30 milyon 473 bin dolarlık ikramiye kurumdan alınmamış oldu. Bunun, 
     bugünkü kurdan karşılığı ise yaklaşık 44 trilyon lira. 
     Milli Piyango İdaresi'nden ikramiye kazanan vatandaşlar bir yıl içerisinde ikramiyelerini tahsil edebiliyorlar. Bu sürenin sonunda alınmayan ikramiyeler Savunma Sanayi Destekleme Fonu ile Olimpiyat Oyunları Hazırlık ve Düzenleme Kurulu'na aktarılıyor. 
     Milli Piyango İdaresi yetkilileri, vatandaşların bu konuda dikkatli olmasını isteyerek, ikramiye listelerinin büyük bir titizlikle incelenmesi gerektiğini kaydettiler. 
     






</TEXT>
</DOC>
