<DOC>
<DOCNO> 85444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun21.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Hindistan gerginliği 
</HEADLINE>
<TEXT>

     Hindistan ve Pakistan arasındaki gerginliğin artması üzerine AB Komisyonu'nun dış ilişkilerden sorumlu üyesi Chris Patten, Güney Asya gezisi çerçevesinde Hindistan'a gidecek. 
     Komisyon sözcüsü Michael Curtis, Reuters ajansına yaptığı açıklamada, Patten'ın Yeni Delhi'ye perşembe akşamı veya cuma günü gideceğini belirterek, ''Patten, barış misyonunu yerine getirmiyor. Bu bir mekik diplomasisi de değil, ancak artan gerilim üzerine Patten gitmeye karar verdi'' dedi. 
     Öte yandan İngiltere Dışişleri Bakanı Jack Straw, güvenliğe yönelik tehditler üzerine Pakistan'daki İngiliz büyükelçiliğindeki bazı diplomatların ve ailelerinin geri çekileceğini açıkladı. 
     Straw, yaptığı açıklamada, ''Pakistan'daki İngiliz menfaatlerine yönelik güvenlik tehdidi, buradaki diplomatik temsil düzeyinin azaltılması yönünde zor bir karar almama neden oldu. Bir an önce buradaki personelin sayısının azaltılmasına başlayacağız'' dedi. 
     Straw, Pakistan'da yaşayan İngiliz vatandaşlarına da ülkeyi terk etmeleri tavsiyesinde bulundu. 
     Keşmir'de Hindistan ordu kampına yapılan saldırıdan sonra bölgedeki çatışmalar şiddetlenmiş ve Hindistan Başbakanı Atal Behari Vajpayii bugün askerlere ''sonuca götüren bir savaşın zamanının geldiğini'' söylemişti. 
     





</TEXT>
</DOC>
