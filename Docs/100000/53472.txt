<DOC>
<DOCNO> 53472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/ekonomi/eko03.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevduat satışı başlıyor 
</HEADLINE>
<TEXT>

Tasarruf Mevduatı Sigorta Fonu, bünyesindeki bankaların mevduatlarının satış sürecini başlattı. Mevduat devri, bankalardan teklif alınarak ihale yoluyla yapılacak 
     ANKARA Milliyet 

     Tasarruf Mevduatı Sigorta Fonu TMSF , bünyesinde bulunan bankaların mevduatlarının satışına başlıyor. 
     Fon yönetiminde olan bankalardan satılmayanların yılsonuna kadar tasfiye edilmesi gerekiyor. Bankacılık Düzenleme ve Denetleme Kurulu BDDK , hükümetin Uluslararası Para Fonu’na IMF verdiği bu taahhüdü yerine getirebilmek için, Fon bünyesindeki bankaların mevduatlarının ihale yoluyla özel sektöre satışını kararlaştırmıştı. 
     
Paketler hazırlanıyor      Fon’dan yapılan açıklamaya göre, ihaleyle mevduat devrine ilişkin genel esaslar belirlendi. Bu esaslar, "genel duyuru" olarak, Bankalar Birliği kanalıyla tüm ticari bankalara duyurulacak. Bu duyuruda satılacak mevduata teminat olarak verilecek devlet iç borçlanma senetlerinin özellikleri, değerleme esasları, ihalede yeterli teklif gelmemesi halinde izlenecek yöntemler, mevduat havuzuna ilişkin bilgiye erişim usullerine ilişkin bilgiler de yer alacak. 
     
Faiz kaybı yok      Mevduat ihaleleri ise önümüzdeki günlerde yapılacak. Mevduat, bir havuz ya da havuz paketleri biçiminde ihaleye çıkarılacak. Her ihalede yer alacak paketlere ilişkin ayrıca duyuru yapılacak. Mevduat devri nedeniyle vatandaşlar hiçbir hak ya da faiz kaybına uğramayacak. 
     Açıklamada, mevduat karşılığında verilecek olan kağıtların, Hazine tarafından daha önce ihraç edilmiş olan kağıtların değiştirilmesi suretiyle verileceğinden, iç borç stokuna ilave bir yük getirmeyeceği bildirildi. 
     



 EKONOMİ 


















</TEXT>
</DOC>
