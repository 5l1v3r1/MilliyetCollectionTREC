<DOC>
<DOCNO> 93858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun03.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Los Angeles'te küçük uçak düştü, ikisi çocuk dört kişi öldü... 
</HEADLINE>
<TEXT>

     ABD'de 4 Temmuz Amerikan Ulusal Bağımsızlık Günü kutlamalarının yapıldığı göl kenarındaki bir halk parkına küçük bir uçağın düşmesi sonucu 4 kişinin öldüğü, 16 kişinin yaralandığı bildirildi. 
     Kazada uçağın pilotu, yardımcı pilot ile yerde bulunan 12 yaşındaki bir kız çocuğu ve 15 aylık bir erkek bebeğin öldüğü belirtildi. 
     Çift motorlu Cessna 310 tipi küçük uçağın, 4 Temmuz Amerikan Ulusal Bağımsızlık Günü kutlamaları nedeniyle, Puddingstone adıyla da bilinen Frank G. Bonnelli Bölge Parkı'nda, yüzlerce kişinin toplandığı sırada düştüğünü ifade eden Amerikan Federal Havacılık Yönetimi yetkilileri, olayın büyük ihtimalle kaza olduğunu kaydetti. 
     Uçağın havalandıktan sonra iki defa acil durum sinyali gönderdiğini belirten yetkililer, uçaktaki bir yolcunun kazadan sağ olarak kurtulduğunu belirtti. 
     





</TEXT>
</DOC>
