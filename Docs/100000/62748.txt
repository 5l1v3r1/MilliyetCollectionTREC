<DOC>
<DOCNO> 62748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun09.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "ABD gelecekte de Afganistan'ın yanında olacak" 
</HEADLINE>
<TEXT>

     Afganistan'ın başkenti Kabil'i ziyaret eden ABD Dışişleri Bakanı Colin Powell, ABD yönetiminin Afganistan'a uzun süre katkıda bulunacağını söyledi. 
     Powell, geçici hükümetin Başbakanı Hamid Karzai ile yaptığı basın toplantısında, ''ABD, bu krizde ve gelecekte Afganistan ile birlikte olacak'' dedi. 
     Powell, ABD yönetiminin insanların barış ve güvenlik içinde yaşayacağı yeni bir Afganistan'a geçiş döneminde Afgan hükümetine yardım için herşeyi yaptığını söyledi. 
     ABD Dışişleri Bakanı Powell, ABD'nin, Afganistan'ın yeniden yapılanmasına ''önemli'' katkıda bulunacağını, ancak yapılacak katkının Japonya'nın başkenti Tokyo'da Afganistan konusunun ele alınacağı toplantıda açıklanacağını da belirtti. 
     Powell, eski ABD Dışişleri Bakanı Henry Kissinger'ın 1976 yılında yaptığı ziyaretten sonra ilk kez Afganistan'a uğrayan en üst düzey Amerikalı yetkili oluyor. 
     Karzai de, başında bulunduğu hükümetin yapılacak yabancı yardımların yanlış yerlere kullanılacağı korkularını silmek için, yolsuzlukla çok sert mücadele yapacağını söyledi. 
     Ülkesinde demokrasi istediğini, altı ay görev yapacak yeni Afgan hükümetinin yolsuzluğa gözyummayacağını belirten Karzai, Afgan parası Afgani basmayı durduracaklarını ve yabancı bankaların ülkesinde faaliyet göstermesine izin vereceklerini kaydetti. 
     






</TEXT>
</DOC>
