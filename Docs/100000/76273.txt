<DOC>
<DOCNO> 76273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/ekonomi/eko07.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin övdüğü Cavallo tutuklandı 
</HEADLINE>
<TEXT>

     EKONOMİ SERVİSİ 

     Arjantin’de on yıl süreyle ekonomi bakanlığı görevinde bulunan ve IMF’nin övgüsüne layık görülen Domingo Cavallo, silah kaçakçılığı davasıyla ilgili olarak dün tutuklandı. Başkent Buenos Aires’te Hırvatistan ve Ekvador’a kaçak yoldan silah satışlarıyla ilgili bir saatten fazla ifadesi alındıktan sonra tutuklanan Cavallo’nun suçlu bulunması halinde 4 ile 12 yıl arasında hapis cezasına çarptırılması bekleniyor. 
     Dava hakiminin, 1990’lı yıllarda Ekvador ve Hırvatistan’a yapılan silah kaçakçılığında rol oynadığı şüphesiyle Cavallo hakkında suçlama yapılıp yapılmamasına 10 gün içinde karar vermesi bekleniyor. 
     
     Kaçakçılık davası 
     Cavallo, Arjantin’de 1990’lı yıllarda silah kaçakçılığı davasının su yüzüne çıktığı sırada dönemin Devlet Başkanı Carlos Menem yönetiminde Ekonomi Bakanı olarak görev yapmıştı. 
     Cavallo, 2001’de Arjantin’in eski devlet başkanlarından Fernando de la Rua hükümetine katılmadan önce 1996’da Menem hükümetindeki görevini bırakmıştı. 
     Cavallo, Arjantin’deki ekonomik kriz nedeniyle De La Rua ile birlikte geçen yıl aralıkta bu görevinden de istifa etmişti. Menem de, aynı davayla ilgili olarak ev hapsinde tutularak yurtdışına çıkışı yasaklanmış, ancak geçen yıl özgürlüğüne kavuşmuştu. 
     



 EKONOMİ 


















</TEXT>
</DOC>
