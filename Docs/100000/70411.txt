<DOC>
<DOCNO> 70411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo05.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'na doğru son gelişmeler... 
</HEADLINE>
<TEXT>

     Japonya ve Güney Kore'nin evsahipliği yapacağı 17. Dünya Futbol Şampiyonası öncesinde, aralarında teknik direktör Şenol Güneş'in de bulunduğu milli takım ve futbol federasyonu yetkilileri, Tokyo'da düzenlenen son gözden geçirme toplantılarına katıldı. 
     FİFA, Japonya Dünya Kupası Organizatörü JAWOC ve Güney Kore Dünya Kupası Organizatörü KOWOC tarafından, 31 Mayıs-30 Haziran tarihleri arasında düzenlenecek 17. Dünya Futbol Şampiyonası ile ilgili son hazırlıkların ele alındığı bir toplantı düzenlendi. 
     Toplantıya, Türkiye adına A Milli Takım Teknik Direktörü Şenol Güneş, Türkiye Futbol Federasyonu TFF Yönetim Kurulu üyesi ve Milli Takımlar Sorumlusu Selami Özdemir, TFF İcra Kurulu Koordinatörü Metin Kazancıoğlu, A Milli Takım İdari Yardımcısı Can Çobanoğlu, A Milli Takım Doktoru Cengiz Dinç, TFF Basın Sorumlusu Ogan Tarhan ve TFF Güvenlik Sorumlusu Ömer Yanık katıldılar. 
     27 Şubat-1 Mart tarihleri arasında düzenlenen toplantıda, 
     şampiyonayla ilgili genel organizasyon, ulaşım, oteller, sağlık, güvenlik, ödüller, hakemler, oyun kuralları, disiplin, hazırlık maçları, ülkelere girişte karşılaşılacak gümrük mevzuatı ve diğer teknik konular ele alındı. 
     Toplantıya katılan ülke yetkilileri, şampiyona sırasında takımlarla ilgilenecek mihmandarlarla da tanıştırıldı. Toplantı sırasında, ülkelerden turnuva kurallarına uymaları ve özellikle ''fair play''e dikkat etmeleri istenirken, Türk yetkililerin eskort ve güvenlik konularında çeşitli sorular yönelttikleri öğrenildi. Türk yetkililer, toplantı vesilesiyle Türkiye'nin grubundaki rakipleri Brezilya, Çin ve Kosta Rika takımlarının yetkilileriyle de biraraya gelerek dostane görüşmeler yaptılar. 
     
     Futbolculara kan testi 

     Toplantı sırasında, bazı ilginç görüşler ortaya atılırken, ilk kez bu şampiyona sırasında uygulanacak kurallar da gündeme geldi. Bazı yetkililer, şampiyonanın yapılacağı tarihlerde gerek Japonya'da gerekse Güney Kore'de hava sıcaklığının yüksek olacağını belirterek, karşılaşma oynanırken, her iki yarıda da oyunun birer dakika durdurularak ''su molası'' verilmesini önerdiler. FİFA yetkilileri, bu öneriyi ''inceleyelim'' derken, şampiyonaya katılacak ülkelerin çoğunluğu, böyle bir uygulamaya, ''karşılaşmanın gidişatını olumsuz etkileyeceğini'' kaydederek karşı çıktılar. 
     Öte yandan, uluslararası şampiyonalarda son zamanlarda sıkça ortaya çıkan doping sorunuyla ilgili olarak da bazı görüşler ortaya atıldı. 
     FİFA, 17. Dünya Şampiyonası'nda, karşılaşmalar sonrası her iki takımdan ikişer futbolcudan idrar örneği alınarak doping testine tabi tutulacağını bildirdi. Ancak, şampiyonaya katılacak 32 takımın doktoru, bir süre önce sona eren Salt Lake City Kış Olimpiyatları'nda bazı sporcuların doping yaptığının ancak kan testi sonucunda belirlendiğini anımsatarak, dünya şampiyonası sırasında aynı uygulamaya gidilmesini önerdiler. Ülkelerin doktorları, ''Darbe protein'' ve ''EPO'' gibi doping maddelerinin idrar testiyle tespitinin zor olduğunu belirterek, bu tür doping maddelerinin kullanılıp kullanılmadığının tespiti için kan testinin zorunlu olduğunu vurguladılar. 
     Milli takım yetkilileri, FİFA'nın, büyük bir olasılıkla doktorların düşüncesi doğrultusunda bu öneriyi kabul edeceğini ve her takımdan ikişer futbolcunun karşılaşmalar sonrası kan testine tabi tutulabileceğini bildirdiler. 
     
     Seyircilere alkol serbest 

     İlk kez bu dünya şampiyonası sırasında uygulanacağı bildirilen bir başka kural da, seyircilere alkollü içecek satışı yapılmasıyla ilgili. 
     FİFA yetkilileri, 330-350 santilitrelik kağıt ya da plastik bardaklarda, maçın başlama düdüğünden 90 dakika öncesinde sona ermesi kaydıyla, seyircilere alkollü bira satışı yapılacağını bildirdi. Yani seyirciler, maç başlamadan en geç 90 dakika öncesinde, içeçekleri biraları satın almak zorunda kalacak. Öte yandan, aynı kural Japonya'daki lig maçlarında da uygulanıyor. 
     Yetkililer, alkollü içecek satışına ilk kez bu şampiyona sırasında izin verilmesinin, ünlü bira üreticisi Budweiser'ın Dünya Kupası sponsorlarından biri olmasıyla bağlantısının bulunabileceğini bildirdiler. 
     
     VIP'lere eskort yok 

     Bu arada, şampiyonayı izlemek üzere Japonya'ya gelecek katılımcı ülkelerin üst düzey yetkilileri için escort sağlanmayacağı da bildirildi. Ancak, 11 Eylül terörist saldırılarının yaşandığı ABD takımı yetkililerinin güvenlik konusunda Japon yetkililerle özel görüşmelerde bulundukları da öğrenildi. 
     
     Milli'lerin beslenmesi 

     Öte yandan, A Milli Futbol takımının grubundan çıkması halinde ikinci tur maçlarını Japonya'da oynayacağını gözönüne alan Türk yetkililer, milli futbolcuların bu ülkedeki beslenme sorunlarının çözümü için Tokyo'da bazı incelemelerde bulundu. A Milli Takım Doktoru Cengiz Dinç ile TFF İcra Kurulu Koordinatörü Metin Kazancıoğlu, Tokyo'nun önde gelen süpermarketlerinde satılan yiyecek ve içecekleri inceleyerek, çeşit ve fiyat tespiti yaptılar. Dinç ve Kazancıoğlu, içme sularının sahip olduğu mineraller ve sertlik derecesine kadar tüm detayları en ince ayrıntılarıyla not ettiler. Dinç ve Kazancıoğlu, Tokyo'da satılan meyve, sebze ve et çeşitlerinin, fiyatlarını yüksek bulmakla birlikte, futbolcuların en iyi şekilde beslenebilmesi için bol ve kaliteli olduğunu belirttiler. 
     Öte yandan, Dinç ve Kazancıoğlu, Japonya'da çok yüksek fiyattan satılan ve yeterli çeşitliliğe sahip bulunmayan kahvaltılık beyaz peynir, zeytin ve çay gibi besin maddelerinin Türkiye'den getirilmesinin daha yararlı olacağını belirttiler. 
     Bu arada, milli takımın grubundan çıkması halinde Japonya'da kamp yapacağı yerler de belli oldu. A Milli Takım İdari Yardımcısı Can Çobanoğlu'nun yaptığı çalışma sonucunda, futbolcuların gruptan birinci çıkmaları halinde Kobe'de, ikinci çıkmaları halinde ise Miyagi'de kamp yapmaları kararlaştırıldı. 
     






</TEXT>
</DOC>
