<DOC>
<DOCNO> 84578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko21.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa Ecevit'in gözünün içine bakıyor... 
</HEADLINE>
<TEXT>

     Haftanın son iş gününde piyasaların yine siyasi endişelerle tedirgin bir açılış yaptığını belirten borsa uzmanları, yön arayışındaki piyasaya gelen en küçük haberlerin bile büyük dalgalanmalara neden olduğunu dile getirdiler. 
     ECevit'in evinden yürüyerek çıkmasıyla yükselen borsa, hastaneye yatırıldığı haberinin gelmesinden sonra yüzde 5 oranında düştü. Ecevit'in hastaneye yatırıldığı haberi ile döviz de yükselmeye başladı... 
     Açılışın ardından yatay bir seyire giren endeksin seansın ilk yarısı tamamlandığında 11,000 puanın altına gerilediğini belirten borsa uzmanları, Başbakan Ecevit'in sağlık kontrolu için evinden ayrılarak hastaneye gittiğine ilişkin haberlerin piyasada küçük çapta da olsa bir heyecan yarattığını ve kaydedilen toparlanma ile endeksin 50 puan kadar yükseldiğini vurguladılar. 
     Endeksin özellikle Petrol Ofisi, Turkcell, Yapı Kredi ve İş Bankası C hisselerindeki hareketlilikle 11,100 puan seviyelerinin üstüne çıktığını kaydeden uzmanlar, 11,200 seviyesinin üzerine geri dönme çabasının gözlendiğini ancak 11,097.03 puandan kapanış gerçekleştiğini bildirdiler. 
     Borsa 1. seansta böyle geçti... 
     İMKB Ulusal-100 Endeksi önceki kapanışa göre 121.95 puan düşüşle, 1. seansı 11,097.03 puandan tamamladı. 
     Hisse senetleri, 1. seansta ortalama yüzde 1.09 oranında değer yitirdi. 
     Endeks, ilk seansa 11,229.06 puan seviyesinde, 10.08 puan artışla başladı. Endeksin yaklaşık 200 puanlık bir bantta hareket ettiği seansta ilk yarı 82.49 puan düşüşle, 11,136.49 puandan geçildi. Endeks en düşük 11,047.32, en yüksek de 11,2.00 puanı gördü. 
     1. seans kapanışında mali endeks 223.12 puan düşüşle 15,547.50 puana, sanayi endeksi de 73.32 puan düşüşle 9,174. puana gerilerken, hizmetler endeksi 28.98 puan artışla 6,658.83 puana yükseldi. 
     Böylece mali grup hisseler önceki kapanışa göre ortalama yüzde 1.41 oranında, sanayi grubu hisseler ortalama yüzde 0.79 oranında değer yitirdi. Hizmetler grubu hisseler ise ortalama yüzde 0.44 oranında değer kazandı. 
     1. seansta işlem gören toplam 286 hisse senedinden 129'unun değeri düştü. 65 hisse değer kazanırken, 92 hissenin değeri de değişmedi. 
     Seansta, 123 trilyon 577 milyar 426 milyon liralık işlem hacmi oluştu. 
     1. seansta Turkcell, Yapı ve Kredi Bankası, Petrol Ofisi, Sabancı Holding ve Doğan Holding en yoğun işlem gören hisseler oldular. 
     





</TEXT>
</DOC>
