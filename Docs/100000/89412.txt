<DOC>
<DOCNO> 89412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun19.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Cezayirli bir terör sanığı yakalandı 
</HEADLINE>
<TEXT>

     Hollanda'da, terör sanığı 19 yaşında bir Cezayirli gözaltına alındı. 
     Rotterdam Savcılığı'nın açıklamasında, sanığın, Cezayir'de ve değişik ülkelerde terör eylemleri yapan ''Salafist Vaaz ve Savaş Grubu'' GSPC adlı terör örgütüne üye olduğu ve bu örgüte Hollanda'da lojistik destek sağladığı gerekçesiyle yakalandığı bildirildi. 
     Groningen kentinde bu sabah gözaltına alınan sanığın evinde yapılan aramada, sahte pasaport ve diğer kimlikler ele geçirildiği, ancak saldırı hazırlığı içinde bulunduğunun görülmediği açıklandı. 
     Açıklamada, sanığın, istihbarat birimlerinin verdiği bilgi ışığında, önceki ay yakalanan 4 Cezayirli terör sanığı ile birlikte arandığı, ancak şimdi yakalanarak gözaltına alınabildiği belirtildi. 
     Hollanda'da geçen 24 Nisan'da da 4 Cezayirli, İslami Cihad örgütüne Hollanda'dan lojistik destek sağlamak bu çerçevede örgüte üye kazandırılması, sahte kimlik hazırlanması, para sağlanması, ülkede gizlenmeleri gibi faaliyetlerde bulunmak suçlarından yakalanarak gözaltına alınmışlardı. 
     Bu 4 Cezayirli sanıktan biri, kalmakta olduğu Breda Cezaevi'nden geçen hafta kaçmıştı. 
     





</TEXT>
</DOC>
