<DOC>
<DOCNO> 90179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo06.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın "Transfer yapıyoruz ama reklam yapmıyoruz" 
</HEADLINE>
<TEXT>

     Galatasaray Kulübü Başkanı Özhan Canaydın, memleketi olan Bursa'da, Bursa Galatasaraylılar Derneği'nin düzenlediği geceye katıldı. 
     Almira Otel'de düzenlenen geceye eşi Asuman Canaydın ile birlikte gelen Özhan Canaydın, hemşehrilerinin yakın ilgisiyle karşılaştı. 
     Geceye, Bursa Emniyet Müdürü Reşat Altay ve Galatasaray Kulübü eski yöneticilerinden Ergun Gürsoy'un yanı sıra, çok sayıda davetli katıldı. 
     Canaydın, gecede yaptığı konuşmada, bir Bursalı olarak Avrupa'nın en büyük kulüplerinden Galatasaray'ın başında bulunmaktan gurur duyduğunu bildirdi. 
     Kulüp yönetimini devralmalarının üzerinden kısa bir süre geçmesine karşın, bu dönem içinde son derece başarılı işlere imza attıklarını dile getiren Canaydın, şöyle konuştu 
     ''Geçen sezon son 7 maçtaki görev dönemimizde ciddi zorluklar geçirdik. Ama bu zorlukları hiç belli etmedik ve sonunda üçüncü yıldızımızı taktık. Ardından Fatih Terim'i takımın başına getirdik. 
     Çok ciddi transfer çalışmaları içindeyiz, ama reklam yapmıyoruz ve hergün manşetlere çıkmıyoruz. Kuracağımız kadroyla mutlaka Avrupa Şampiyonlar Ligi'nde büyük hedeflere doğru ilerleyeceğiz.'' 
     





</TEXT>
</DOC>
