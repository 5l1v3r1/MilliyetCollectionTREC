<DOC>
<DOCNO> 84577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko20.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik durgunluk Japonlar'ı bile sinirlendirdi 
</HEADLINE>
<TEXT>

     İkinci Dünya Savaşı sonrasının en ağır durgunluğundan kurtulamayan Japonlar, kültürlerine dünya çapında ün kazandıran sükunet ve nezaketlerini yitiriyorlar. 
     Özellikle, ''ekonomik mucize'' yıllarında çok çalışıp, durgunlukla birlikte güvendikleri dünyanın ayaklarının altından kayıp gittiğini gören, işsizlik ya da düşük emeklilik maaşlarıyla tanışan orta yaşlı erkeklerin ''çileden çıktığı'' bildiriliyor. 
     Ekonomik durgunluğun yükünü en şiddetli biçimde hisseden kesimi oluşturan, Japon kültüründe ''oyaji-yaşlı adam'' denen orta yaşlı Japon aile babaları azalan gelirleriyle birlikte toplum içindeki geleneksel konumlarının aşındığını, saygınlıklarının azaldığını görmekten rahatsız oluyor. 
     Japon halkının değişen haleti ruhiyesi en çarpıcı biçimde, hergün yüzbinlerce kişiyi evleriyle kent merkezleri arasında getirip götüren banliyö trenlerinde gözleniyor. 
     Demiryolu yetkilileri, banliyö trenlerinde tartışmaların ve kavgaların giderek yaygınlaşmasından yakınıyor. 
     Tren kavgaları genellikle ekonomik zorluklar yüzünden bunalmış orta yaşlı bir erkeğin aynı vagonda gülüp eğlenen ''sorumsuz'' gençlere sinir olup kafayı takmasıyla başlıyor. 
     Her an kaybedebileceği korkusuyla çalıştığı iş yerinde bir işgününü daha tamamlayan oyajiler, iş çıkışı bir kaç bira içmiş oluyor. 
     Çalışmakla geçen kendi gençliğiyle bugünün sorumsuz gençliğini kıyaslayan 'oyaji''nin gençleri sert bir dille terbiyeli olmaya davet etmesiyle başlayan ağız kavgası, genellikle ''yaşlı adam''ın mükellef bir dayak yemesiyle sonuçlanıyor. 
     Böyle bir dayaktan sonra geçen yıl 43 yaşında bankacı bir oyajinin ölmesinden sonra demiryolları idaresi güvenlik önlemlerini artırmak zorunda kalmış. 
     Her istasyonda trenleri yoklayan özel güvenlik personeli tartışmaları kanlı kavgalara dönüşmeden bastırmaya çalışıyor. 
     İdare, bununla da yetinmeyerek tren yolcularını birbirlerine nazik davranmaya çağıran bir afiş kampanyası başlatmış. 
     Şiddetin ne kadar kötü olduğunu anlatan afişlerin asıldığı vagonlara doluşan ''oyajiler'' gidecekleri yere kazasız belasız varabilmek için sinirlerine hakim olmaya çalışıyor. 
     





</TEXT>
</DOC>
