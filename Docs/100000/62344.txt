<DOC>
<DOCNO> 62344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/yazar/dundar.html </URL>
<DATE> 2002/01/15/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bir yalnız adam... 
</HEADLINE>
<TEXT>

     Daha 13 - 14 yaşlarında olmalıyım. Handan halam gelip Nazım'ın "Seçme şiirler" kitabından ilk dizeleri kulağıma fısıldadığında... 
     Evde bir tedirginlik olmuştu haliyle... 
     Sereserpe bir günah gibi gezinmişti "Benerci" odanın içinde... 
     Herkes "Birisi duyacak" diye gerilmişti. 
     Ben bu tedirginliği çözmeye çalışırken babam 
     "O, bir komünist" demişti. 
     
     
     Sonra lisede esaslı bir dayak yedim onun yüzünden... 
     Okul çıkışı 4 ülkücü 2 koluma girip, bir ara sokakta vahşice tekmelemişlerdi, Nazım okuyorum diye... 
     Yıllar sonra Türkeş, MHP kurultayında onun şiirini okuduğunda yaralarım henüz iyileşmemişti. 
     Bütün bunlardan sonra bugün, şairin 100. doğum yıldönümünde - inadına, ama hayli gecikmeyle - onun belgeselini yapıyor olmak nasıl tarifsiz bir duygu bilseniz... 
     
     
     
     Aylardır onun sürgündeki ayak izlerini takip ediyorum. 
     Bulduğum noktaları birleştirince kağıdın üzerinde "yalnız bir adam" silüeti beliriyor. 
     Onun üç yüzü var 
     Biri komünist, biri şair, öbürü aşık... 
     O, üç fasılda da yalnız... 
     "Komünist" diye Türkiye'de hapsedilmiş ama Türkiye Komünist Partisi'nce de "Komünist değil, Troçkist" diye afaroz edilmiş... Stalin'in Sovyetler'inde de "muhalif" kimliğiyle yalnızlığa itilmiş. 
     "Şair"liği deseniz, vezniyle, hecesiyle, içeriği ve öfkesiyle yalnız Nazım... Kendinden sonraki şairleri onunla kıyaslanma talihsizliğiyle başbaşa bırakacak güçlü, "zirvede tek başına..." bir şair... 
     "Aşık"lığı .. Her kadınının kulağına cömertçe "En çok seni sevdim"i fısıldamasına ve neticede arkasında kırık dökük ilişkilerden kalabalık bir "kadınlar mezarlığı" bırakmasına rağmen, bilinen o ki, aslında "en çok" sevdiği, kendi içinde büyüttüğü ve şiirine damıttığı o "sevme hali"... 
     Dolayısıyla orada da yalnız... alabildiğine... 
     
     
     
     Bu üçünü birbirinden ayırmanın yolu yok 
     ...şiirini kavgasından, kavgasını aşklarından, aşklarını mısralarından... 
     "Ah komünist olmasaydı", "Kadınlarını aldatmasaydı", "Keşke buradan kaçmasaydı" yok 
     "Seçmece yok." 
     Bütün bunların bileşkesi şair... 
     Nihayet 100. yılda ve doğu tarafına devrilen çürük bir duvarın yardımıyla, hayatını zehreden o kasvetli ambargoyu deldi Nazım... 
     Türkiye, "şiir yazdı" diye dünya çapında bir sanatçıyı 17 yıl hapsetmenin utancını, Kültür Bakanı'nın özrü ile örttü. 
     Ama şimdi bir başka tehdit bekliyor onu 
     İçinin boşaltılması ... 
     Fikriyatının sert bir kabuk gibi soyulup içinden çıkan "hazmı kolay" şiirlerle "zararsızlaştırılması"... 
     Bugün korkusuz bir coşkuyla şiirini dilden dile türkü türkü gezdiren kitlelere rağmen o, bu fasılda da yalnız, ne yazık ki... 
     Bu yalnızlığın belgeselini yapabildik ya, 
     "Ölsem gam yemem gayrı"... 
     Sağol halacığım .. 
     
     







Ecevit Amerika'da 


100’üncü yıl... 


Ecevit Irak’ı çözmeliyiz 


Ecevit'in Washington ziyareti ne getirir 


Amerika rüyası 


Bir yalnız adam... 


Ankara'nın biyoteknoloji atağı 


ABD ile yeni ortaklık 


Bedava maç biletini keseceğiz başka yolu yok 


Siyasetin yeni oyuncuları 


Ecevit'in ABD gezisi 


Dört başı mamur bir skandal Enron 


Bağlı kuruluş iştirak kredileri baş ağrıtıyor 


Bu kez konuşma sırası Akçan’da 


</TEXT>
</DOC>
