<DOC>
<DOCNO> 51550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/spor/spo02.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ FIRTINASI 
</HEADLINE>
<TEXT>

Fenerbahçe Teknik Direktörü dünkü çalışmada oyuncularına adeta kan kusturdu. Uzun bir aradan sonra kondisyon artırıcı program uygulayan tecrübeli hoca, çift kalede isteksiz görünenlere ceza idmanı yaptırdı 
     YALÇIN TÜRK 

     2.5 saat sürdü 
     GENÇLERBİRLİĞİ maçının hazırlıklarını dün yaptığı tek antrenmanla sürdüren Fenerbahçe’de Mustafa Denizli fırtınası yaşandı. Sarı - Lacivertli takımın tecrübeli hocası, 2.5 saat süren idmana kondisyon artırıcı istasyon çalışmasıyla başladı. Tüm hareketleri eksiksiz yapmaları için sık sık oyuncularını uyaran Denizli, dayanıklılık testlerinin iyi zamanlama ile bitmesinden memnun kaldı. 
     
     Tempolu oynayın’ 
     MUSTAFA Denizli antrenmanın ikinci bölümünde çift kale maça geçti. Oğuz, Johnson, Uche, Ali Akdeniz, Ali Güneş, Oktay ve Hakan’dan oluşan takım 4-0 yenik duruma düşünce tecrübeli hoca çalışmayı kesti. Bu futbolcuları kale arkasına gönderen ve ceza idmanı yaptıran Denizli daha tempolu olmalarını istedi. Daha sonra çift kaleye devam edildi ve aynı takım karşılaşmayı 6-1 kaybetti. 
     
Sakatlar azaldı      SARI - LACİVERTLİ takımda sakatlıkları düzelen Mustafa Doğan, Mert Meriç ve Oktay’ın dünkü çalışmaya katılması teknik heyetin yüzünü güldürdü. Yine dizindeki problem nedeniyle Yugoslavya’ya giden ve tedavi olan Mirkoviç de önceki gece İstanbul’a dönerken, kulüp doktorları bu oyuncunun Gençlerbirliği maçına yetişmesi için çaba harcıyorlar. Sağ ayak tarak kemiğinde ağrıları bulunan Serkan ile Lazetiç ise antrenmana çıkmadı. 
     
İsrailli Oved’e gözaltı      BİR süredir Fenerbahçe ile idmanlara çıkan ve teknik heyetin beğenisini kazanan Oved dün İsrail Genç Milli Takımı’nın Romanya ile oynayacağı maçta forma giymek için ülkesine gitti. Teknik Direktör Denizli bu futbolcuyu izlemek için teknik heyetten bir kişinin İsrail’e gidebileceğini söyledi. Oved önümüzdeki hafta Türkiye’ye dönecek ve Fenerbahçeli yöneticilerle masaya oturacak. 
     
Fener’den karşı atak      FENERBAHÇE Asbaşkanı Murat Özaydınlı, Oktay’ın transferi nedeniyle Las Palmas’a iki milyon dolar vermek zorunda olduklarını doğruladı, Oulare’nin parasını alana kadar ödeme yapmayacaklarını açıkladı. Özaydınlı, "Las Palmas önce Oulare’den doğan borcunu versin. Hiç para ödemeden Oulare’ye karşılık Oktay’ı almak amacındayız" dedi. Bu arada UEFA, Leverkusen deplasmanında bir taraftarı sahaya kesici madde atan Sarı - Lacivertliler’e 50 bin İsviçre Frangı para cezası verdi. 
     



 SPOR 























</TEXT>
</DOC>
