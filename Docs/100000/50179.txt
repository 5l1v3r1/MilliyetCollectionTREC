<DOC>
<DOCNO> 50179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun14.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı savaş pilotları karavanacı çıktı.. 
</HEADLINE>
<TEXT>

     ABD'nin Afganistan'da Taliban güçlerine karşı sürdürdüğü yoğun bombardımanın ''etkisiz'' olduğu bildirildi. 
     New York Times gazetesi, birinci sayfadan verdiği haberde, Kuzey İttifakı'na mensup askerlerin ''bombalar büyük gürültü çıkartıyor, korkunç patlamalar oluyor, ancak hiçbiri hedefe isabet etmiyor. Duman dağıldıktan sonra Taliban mevzilerinden üzerimize yeniden mermi yağmaya başlıyor'' açıklamasında bulunduklarını kaydetti. 
     Kuzey İttifakı'nın savunma bakan yardımcısı Atikullah Baryalai de gazeteye yaptığı açıklamada, ''Amerikan bombardımanı giderek daha fazla yanlış ve etkisiz bir harekat haline dönüştü'' şeklinde konuştu. 
     Baryalai, ''ABD'nin bombardımanlarda dev uçaklar kullanmasının boşuna masraf olduğunu'' da soyledi, ''Amerikalılar, bizim kendilerine verdigimiz tavsiyelere pek kulak asmıyorlar. Herhalde ABD Savunma Bakanı Rumsfeld, hedefleri ABD'de oturduğu yerden seçiyor'' dedi. 
     Baryalai, ABD'nin attığı 30 bombadan üçünün hedefi vurduğunu da kaydetti. 
     ''Kabil'i bombalayan B-52'lerin de, bombalardan hiçbirini hedefe isabet ettiremediğini'' öne süren Baryalai, ''bombardımanların, ağır bombardıman uçakları yerine, harekat kabiliyeti yüksek avcı-bombardıman uçakları tarafından yapılmasının daha isabetli olacağını'' belirtti. 
     İttifak yetkilileri, ''Amerikan ağır bombardıman uçaklarının zig-zag uçuş yapamadıklarını ve Taliban askerlerinin saklandıkları tepelerdeki mağaraları vuramadıklarını'' da bildirdi. 
     






</TEXT>
</DOC>
