<DOC>
<DOCNO> 86843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur18.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayazağa'da trafik kazası... 5 kişi öldü... 
</HEADLINE>
<TEXT>

     Şişli'de meydana gelen trafik kazasında, 5 kişi öldü, 1 kişi yaralandı. 
     Alınan bilgiye göre, Ayazağa Cendere yolu üzerindeki kazada, hatalı sollama yapan özel bir otomobil, kum yüklü kamyon bir kamyon çarpıştı. 
     Kazanın ardından dereye uçan araçlardan otomobilde sıkışan 5 kişi hayatını kaybederken, kamyon sürücüsü de yaralandı. 
     Otomobildeki cesetler itfaiyenin tüm çabasına karşın sıkıştıkları yerden çıkartılamayınca iki tane vinç çağırıldı. Ölenlerin kimlikleri de belli olmadı. 
     
     HATALI SOLLAMA 

     Trafik kazasının, otomobilin hatalı sollama nedeniyle kamyonla çarpışması sonucu meydana geldiği belirlendi. 
     Ayazağa Cendere yolunda meydana gelen kazada, 34 ZS 349 plakalı otomobil, Kemerburgaz yönüne giderken, hatalı sollama sonucu, karşı yönden gelen İlyas Özdemir yönetimindeki 34 VD 9556 plakalı kum yüklü kamyonla çarpıştı. Kamyon ve bir süre sürüklediği otomobil, daha sonra birlikte dereye uçtu. 
     Otomobilde bulunan ve hayatlarını kaybeden 5 kişinin kimliklerini belirleme çalışmalarının sürdüğü bildirildi. 
     Kazayı hafif yaralı olarak atlatan kamyon sürücüsü Özdemir ise gözlem altına alınarak, Ayazağa Polis Merkezi'ne götürüldü. 
     Yetkililere kazayı anlatan görgü tanığı Sıddık Gürcü, otomobilin bir aracı hatalı sollayarak, karşı yönden gelen kamyonla büyük bir gürültüyle çarpıştığını söyledi. 
     Gürcü, kamyonun altına aldığı otomobilin bir süre sürüklendiğini ve her iki aracın birlikte dereye uçtuğunu anlattı. 
     





</TEXT>
</DOC>
