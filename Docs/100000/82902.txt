<DOC>
<DOCNO> 82902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/ekonomi/eko02.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçbank evlilik için gün sayıyor 
</HEADLINE>
<TEXT>

Koçbank ile İtalya’nın en büyük ikinci finans grubu UniCredito arasında devam eden ortaklık görüşmelerinin haziranda anlaşma ile tamamlanması bekleniyor 
     EKONOMİ SERVİSİ 

     Financial Times gazetesinde dün yer alan habere göre UniCredito, Koç Bank görüşmelerinde sona doğru yaklaşıldığı ve son detayların halledilmeye çalışıldığı belirtildi. Koç Grubu CEO’su Bülend Özaydınlı FT’ye yaptığı değerlendirmede, "Son detaylar üzerinde çalışıyoruz. Ön anlaşma sonrasında başlatılan inceleme süreci bitti. Çok yakında bir anlaşma imzalayacağız" dedi. 
     Bankacıların yaptığı değerlendirmede ise anlaşmanın haziran sonuna doğru imzalanacağı bildirildi. Haberde Koçbank’ın Türkiye’deki azgelişmiş bankacılık sektörü içerisinde orta büyüklükte bir banka’ olduğu kaydedildi. 
     Perakende ve bireysel bankacılık alanında uzmanlaşmış bir banka olan UniCredito kurumsal piyasaları da ihmal etmiyor. Bankanın yatırım bankacılığı ve menkul değerler alanlarında önemli deneyimleri bulunuyor. İleri derecede teknoloji kullanan UniCredito, geniş bir müşteri tabanına sahip. Banka, know how bakımından da gelişmiş durumda. 
     UniCredito anlaşma ile Koç grubu tarafından daha önce borsaya yapılan açıklamanın içeriğine göre Koç Finansal Hizmetler adı altında toplanacak olan holdingin diğer finans şirketlerine de ortak olacak. Bu kapsamda, "Koçbank, Koç Allianz Hayat Sigorta, Koç Allianz Sigorta, Koçbank Nederland, Koç Faktoring, Koç Finans Koç Türk Finansmen va Kart Hizmetleri, Koçelsa Koç Finansal Kiralama, Koç Fiat Kredi Türk Finans A.ş, Koç Yatırım Menkul Değerler" şirketleri yer alıyor. 
     
     



 EKONOMİ 





















</TEXT>
</DOC>
