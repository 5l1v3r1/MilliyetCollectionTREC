<DOC>
<DOCNO> 85889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun35.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin ile Bush enerji işbirliği konusunda yeni bir dönem başlatıyor 
</HEADLINE>
<TEXT>

     Rusya ve ABD liderleri Vladimir Potin ve George Bush, bugünkü doruktan sonra, enerji işbirliğiyle ilgili olarak yayımladıkları ortak bildiride, bu alanda ikili ve düzenli diyaloğun başlatılması konusunda mutabakata vardıklarını belirttiler. 
     Global ekonomimin gelişmesinin, enerji kaynaklarının pazara güvenli ve zamanında ulaştırılmasının önemine dikkat çeken liderler, ''Enerji kaynaklarının dünya pazarlarına çıkarılmasının güvence altında olması, enerji piyasalarındaki istikrarsızlığın giderilmesi ve bu pazardaki olası gelişmelerin daha öngörülebilir olması yandaşıyız'' dediler. 
     İki lider, dünyanın önemli enerji ihracatçısı ülkeleri arasında bulunan Rusya'nın, enerji kaynaklarını dünya pazarına ulaştırma gücünün artırılması gerektiğini, bu konuda ABD'nin bu ülkeyi destekleyeceğini belirtti. 
     
     YENİ DÖNEM VE BAKÜ-CEYHAN 
     Başkan Bush da, basın toplantısının açılış konuşması sırasında enerji işbirliğine değinirken, şu ifadeyi kullandı 
     ''Rusya ve ABD, ekonomik işbirliğinde ısrarlıdırlar. Enerji alanında yeni bir ortaklık dönemi başlatıyoruz. Özel firmalarımız, Rusya'nın ve Hazar havzasının büyük enerji yataklarının işletilmesinde, bu kaynakların, Hazar Enerji Konsorsiyumu Tengiz-Novorossisk ve Bakü-Ceyhan gibi birden çok güzergahla dünya pazarlarına çıkarılmasında öncü rol oynayacaklardır.'' Bush, bu sözlerinin ardından Putin'e hitaben, ''Size, enerji ve enerji güvenliği konusunda gösterdiğiniz işbirliğinden ötürü teşekkür ederim'' dedi. 
     





</TEXT>
</DOC>
