<DOC>
<DOCNO> 52044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun08.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban sonrasında Afganistan'da ne olacak 
</HEADLINE>
<TEXT>

     Taliban'ın iktidardan uzaklaştırılmasından sonra yeni Afgan hükümetini kurmak için, 120 kişilik geniş tabanlı konsey kurulacağı ileri sürüldü. 
     Devrik Burhaneddin Rabbani hükümetinin Tahran büyükelçisi Muhammed Hayırhah, yaptığı açıklamada, Taliban sonrası geçici hükümetin Peştunları da içereceğini, ancak Taliban grubu üyelerinin bu hükümette yer alamayacağını söyledi. 
     Hayırhah, değişik dini ve etnik Afgan grupları temsil eden 120 kişilik Ulusal Uzlaşma Konseyi'nin bir ''Büyük Konsey'' Loya Jirga 
     kuracağını, Loya Jirga'nın da hükümeti atayacağını açıkladı. 
     120 kişilik Ulusal Uzlaşma Konseyi'nin 60 üyesinin Birleşik Cephe 
     Kuzey İttifakı tarafından atanacağını, diğer 60 kişinin ise eski Kral Zahir Şah'ın destekçileri, çeşitli tanınmış Afgan aydınlar ve akademisyenlerden oluşacağını kaydeden Hayırhah, geçici hükümetin seçimleri yapacağını ve asıl hükümetin seçilmesi için ortam oluşturacağını belirtti. 
     
     11 kişilik konsey 
     İran Dışişleri Bakan Yardımcısı Muhsin Eminzade ise gelecek 11 ayda Afganistan'ı yönetmek için ülkenin bütün gruplarını temsil eden 11 kişilik bir konsey seçilmesi gerektiğini ileri sürdü. 
     Eminzade, Iran News gazetesinde bugün yayınlanan özel demecinde, bu konseyin, Loya Jirga'nın kurulmasına ve yeni anayasayı hazırlamasına ortam sağlamak için çalışması gerektiğini belirtti. 
     Eminzade, ''Anayasanın hazırlanmasından sonra, Birleşmiş Milletler'in gözetimi altında serbest seçimler yapılmalıdır'' dedi. 
     
     Kentleri Kuzey İttifakı kurtardı 
     Eminzade, Afganistan'da kentlerin ABD değil, Kuzey İttifakı tarafından kurtarıldığını belirterek, ABD'nin hava saldırılarının oluşturduğu fırsattan yararlanan ittifakın Taliban'ın elinden kentleri kurtardığını söyledi. 
     ABD'nin sadece Mezar-ı Şerif ve Kunduz etrafında hava bombardımanı yaptığını, diğer kentlerdeki Taliban mevzilerine yönelik herhangi bir hareketi olmadığını belirten Eminzade, Herat ve Badgeis kentlerinde ise halkın ayaklanarak Taliban'ı kentten attığını kaydetti. 
     Taliban'ın asıl güç merkezi Kandahar kentinde halk ayaklanmasının ise beklenmedik bir şey olduğunu belirten Eminzade, halkın ayaklanmalarına karşı Taliban askerlerinin değil, Arap ve Pakistanlı yabancı militanların karşı koyduğunu iddia etti. 
     Eminzade, ''eğer bu halk ayaklanması devam ederse bütün Afganistan 2 hafta içinde kurtarılır'' diye konuştu. 
     Bakan Yardımcısı Eminzade, İran'ın, koşullar uygun olur olmaz Kabil Büyükelçiliği ile Mezar-ı Şerif ve Herat konsolosluklarını tekrar açacağını da bildirdi. 
     






</TEXT>
</DOC>
