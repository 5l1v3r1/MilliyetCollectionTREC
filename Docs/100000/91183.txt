<DOC>
<DOCNO> 91183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun12.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlatlık bebek, Angelina Jolie'nin yuvasını sallıyor... 
</HEADLINE>
<TEXT>

     ''Lara Croft'' filminin yıldızı Angelina Jolie'nin evlat sevgisi, yuvasına maloldu. Sanatçının aktör eşi Billy Bob Thornton, evlat edindikleri Kamboçyalı bebeği kıskanınca Jolie evini terk etti. 
     Internetteki ''imdb'' ve ''peoplenews'' sitelerinin haberine göre, 3 yıldır evli olan ve Mayıs ayının başlarında Maddox adlı Kamboçyalı bir bebeği evlat edinen çiftin yuvasının üzerinde, kara bulutlar dolaşıyor. 
     Bebeğin eve gelmesinin ardından eşinin Maddox'a gösterdiği ilgiyi kıskanan Thornton'ın garip davranışları, Jolie'nin canını sıktı. Aktörün solo albüm doldurmak için gittiği Memphis'te bir grup kızla görüntülenmesi üzerine de güzel oyuncu, eşyalarını toplayarak bebekle birlikte evden ayrıldı. 
     Jolie'nin, evlerinin yakınındaki Four Seasons Oteli'nde kalmaya başladığı belirtilirken, her iki taraftan da henüz ayrılıkla ilgili bir açıklama gelmedi. 
     29 yaşındaki Oscarlı aktris Jolie, 46 yaşındaki aktör Billy Bob Thornton'ın beşinci eşiydi. 
     

     
</TEXT>
</DOC>
