<DOC>
<DOCNO> 77771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun33.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ''İsrail ile ilişkiler bozulmadan çözüm aranacak'' 
</HEADLINE>
<TEXT>

     AB Komisyonu Başkanı Romano Prodi, Avrupa Parlamentosu'nun AP kararına rağmen, İsrail ile Ortaklık Anlaşması'nı askıya almayı düşünmediklerini, ancak AB-İsrail Ortaklık Konseyi'ni toplantıya çağırmayı önereceklerini söyledi. 
     Prodi, düzenlediği basın toplantısında, AP'nin kararına saygı gösterdiklerini, ancak İsrail ile ikili ilişkileri bozmadan çözüm aramanın öncelikli olduğunu belirtti. Prodi, bu ülke ile AB arasındaki anlaşmanın da bunu gerektirdiğini, ''olumlu bir çözüm'' için çalıştıklarını anlattı. 
     Prodi, Pazartesi günü Lüksemburg'da gerçekleşecek olan AB Genel İşler Konseyi'nde, İsrail-AB Ortaklık Konseyi'nin toplanmasını önereceklerini ifade etti. 
     ABD Dışişleri Bakanı Colin Powell'e destek verdiklerini ve başarılar dilediklerini anlatan Prodi, İsrail'e de, insani yardımları engellememe çağrısını tekrarladı. 
     Prodi, Beytüllahim'de mahsur kalan din adamlarının AB'den yardım istediklerini, ölen bir Filistinlinin gömülmesine dahi izin verilmediğini belirterek, tüm dinlerden insanların inanç özgürlüğüne saygı gösterilmesini istedi. 
     ''Tehdit altındaki Filistin Yönetimi'nin var olma hakkından yana'' tavır koyduklarını ve Arafat'a yönelik ablukanın kaldırılmasını istediklerini ifade eden Prodi, İsrail ile AB Komisyonu'nun ve kendisinin yaptığı temasların ''yapıcı ve olumlu'' sonuç vermediğini sözlerine ekledi. 
     Prodi, AP'nin tavsiye nitelikli kararlarının dikkate alınmayacağı, İsrail'e karşı somut yaptırımlar düşünülmediği mesajını verdi. 
     AP, dün aldığı tavsiye nitelikli kararda, AB ile İsrail arasındaki Ortaklık Anlaşması'nın askıya alınmasını istemiş ve Ortaklık Konseyi'nin derhal toplanarak AB'nin İsrail yönetimine BM Güvenlik Konseyi kararlarına uyması yönünde baskı yapmasını önermişti. 
     





</TEXT>
</DOC>
