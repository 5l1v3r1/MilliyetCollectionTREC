<DOC>
<DOCNO> 99293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/spor/yozer.html </URL>
<DATE> 2002/08/01/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Pinto’ya dikkat 
</HEADLINE>
<TEXT>

     Herhalde İstanbul, İstanbul olalı, böyle bir maç ızdırabı yaşamadı. 25 metrelik yoldan akan seksen bin kişilik trafik, İstanbul’u felç ederken, şu karşılaşmayı izleyen bizlerin burnundan getirdi. İnanın hiç kimse maçı izleme derdinde değildi. Herkes ben eve sabaha karşı kaçta giderim hesabındaydı. Bir deneme maçı, takımları hazır tuttu, bizleri bitirdi. 
     Galatasaray’ın formu giderek yükseliyor. Dün Olympiakos maçının ilk yarısında savunmanın zaman zaman yaptığı hataların dışında eksiksiz ve tam saha pres oynayan Sarı - Kırmızılılar, lig için olumlu sinyaller verdi. Galatasaray, Terim’in arzuladığı bu presi 90 dakikaya yaydığı, savunma hatalarını düzelttiği ve başından beri söylediğimiz santrforu bulduğu zaman tadına doyum olmayan bir takım olur. Terim’in sihirli değneği yavaş yavaş herkese değmeye başlamış. Herkes onun kulübede olduğunu bilerek oynuyor. Bu yüzden de söylediklerini unutmuyorlar. 
     Duro bir hata yaptı, kendini kulübede buldu. Terim yanına oturttu, bir güzel azarladı, sonra da gönderdi. Çünkü Terim’in futbol sisteminde hataya yer yok. Herkesin ayaklarını sağlam basması lazım. Sadece presle olur diye düşünmemeliler. Gol yollarındaki çeşitlemeleri, kanat organizasyonlarını ve pozisyon zenginliklerini yakalamaları lazım. 
     Galatasaray iyi yolda ama şu anda eksiği çok. Benim en çok dikkatimi çeken, takımın bir kısmının çok iyi düzeyde olması, azımsanmayacak sayıdaki bir kısmının da henüz forma girmemeleri. Herkesin forma girmesi lazım. Bir kaç kişi ile olmaz. 
     Kamp çalışmalarında hiç görmediğimiz Pinto’yu dün ilk kez gördük ve hemen de gözümüze çarptı. Belki çoğu kişi dikkat etmedi ama parmak basmak lazım, bu adam iyi adam. Ve sıkı durun, belki de Felipe’den de iyi adam. Herkesin haberi olsun... 
     



 SPOR 






















</TEXT>
</DOC>
