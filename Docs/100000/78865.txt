<DOC>
<DOCNO> 78865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun24.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli yetkili "Powell Arafat görüşmesi çok kötü ve sonuçsuz" 
</HEADLINE>
<TEXT>

     Filistin Enformasyon Bakanı Yaser Abdrabbo, ABD Dışişleri Bakanı Colin Powell ve Filistin lideri Yaser Arafat arasındaki görüşmenin ''çok kötü ve sonuçsuz'' geçtiğini belirtti. 
     Abdrabbo, görüşmenin ardından El Cezire televizyonuna yaptığı açıklamada, ''Görüşme çok kötü geçti, somut bir sonuca ulaşılamadı. 
     İsrail'in çekilmeye niyeti yok. Powell, Filistin tarafına çekilmeyle ilgili yanlış taahhütler verdi'' dedi. 
     Filistinli yetkili Saib Erakat da Arafat-Powell görüşmesinin ardından yaptığı açıklamada, İsrail Başbakanı Ariel Şaron'u Powell'ın çabalarını ''baltalamakla'' suçladı. 
     Erakat, İsrail ordusunun Batı Şeria'ya başlattığı operasyonda işgal ettiği bölgeleri kastederek, ''Ne yazık ki, Şaron geri çekilmedi ve Powell'ın tüm çabalarını baltaladı'' dedi. 
     Bu arada, Powell ile Mısır Devlet Başkanı Hüsnü Mübarek arasında Kahire'de yapılması öngörülen görüşmenin iptal edildiği bildirildi. 
     Mısır Devlet Başkanlığı kaynakları, Powell'ın Kahire'de, Mısır Dışişleri Bakanı Ahmed Mahir ve Ürdün Dışişleri Bakanı Mervan El Muaşer ile görüşeceğini belirtti. 
     





</TEXT>
</DOC>
