<DOC>
<DOCNO> 73942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/spor/spo03.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimi ve projeleri büyük ilgi gördü 
</HEADLINE>
<TEXT>
Canaydın’a tam puan 
Canaydın’dan sonra Mehmet Cansun da dün listesini tanıttı, camiaya projelerini anlattı. Başkan, yeni bir gelecek kurmak istediklerini belirtti, stadı ön plana çıkardı 
     BAŞKAN adayı Özhan Canaydın’ın listesi, camiadan genelde olumlu puan aldı. Canaydın, yönetiminde okullu olmayan dört adaya yer vererek, liselileri kolladığı şeklindeki dedikodulara da son vermiş oldu. Bu arada Özhan Canaydın’ın projeleri arasına, Dünya çapında yıldız adaylarının keşfedilmesini sağlayan scouting sistemini de alması dikkati çekti. 
     CANAYDIN’IN, mevcut pazarlama gruplarını güçlendirerek, Galatasaray ürünlerinin bayan taraftarlara yönelmesini sağlama girişimi ve 2004’ten itibaren futbol gelirlerinin tamamının yine futbola harcanması yolundaki düşünceleri de ilgi gördü. Bakan adayının projeleri arasında, Galatasaray televizyonu ve stratejik iletişim şirketi de bulunuyor. 
     
BIÇAK SIRTIRoma - Galatasaray maçında yaşanan olaylar bugün UEFA’da masaya yatırılacak. Disiplin Komitesi’nin, İtalyan kulübüne daha ağır fatura çıkarması bekleniyor 
     HALİL ÖZER 

     Men verilebilir 
     UEFA Disiplin Komitesi bugün yapacağı toplantıda, Roma - Galatasaray maçı sonrasında çıkan olayları gündemine alacak ve cezaların kararını alacak. Avrupa Futbol Birliği’nden, Cim - Bom’a yansıyan bilgilere göre, bugünkü zirvenin ardından özellikle Roma’ya ağır fatura çıkması bekleniyor. İtalyan kulübünün, bir yıl Avrupa kupalarından men ya da 6 - 7 maç sahasının kapatılması cezaları ile karşı karşıya kalacağı ileri sürülüyor. Roma’nın bu yüzden, UEFA’da yoğun bir kulis çalışması sürdürdüğü bildiriliyor. 
     
     Dört rapor var 
     ROMA ise dün haber ajanslarına, UEFA’dan ağır bir ceza beklemediğini, sadece birkaç futbolcusuna, men veya para cezası verilebileceğini açıkladı. Ancak UEFA’ya, bugüne kadar dört ayrı rapor gittiği ve bu raporlardan hiçbirinin Galatasaray aleyhine olmadığını öğrenildi. UEFA’nın elinde bulunan raporlarda, en çok Romalılar’ın suçlandığı, başta Teknik Direktör Capello olmak üzere Batistuta’ya, olayları başlatan isimler olarak dikkat çekildiği belirtildi. Lima ve İtalyan polisinin de bu suçlamadan paylarını aldıkları vurgulandı. 
     
     İbret için olabilir 
     GALATASARAY’I, raporlarda şaşırtan olayların başında ise suçlu olarak, Capone, Ayhan ve Berkant’ın gösterilmesi geldi. Emre ve Ümit Karan’ın isimlerine raporlarda rastlanmazken, UEFA’nın alan sorumlusu İsviçreli Gordon Saviç’in de Roma’yı suçlaması çok önemli bir gelişme olarak değerlendirildi. Ancak Sarı - Kırmızılı kulüp son gelişmelere karşın, UEFA’nın iki kulübe ibret cezası vermesinden korkuyor. UEFA Tahkim Kurulu üyesi Levent Bıçakçı ise bir kez daha böyle bir cezanın söz konusu olmadığını söyledi. 
     
İtalyan korkusu      ÇİZME basını bugünkü toplantıyla ilgili yaptığı haberlerde en büyük cezayı, 5 maç men ile, Totti’nin alacağını savundu. La Gazzetta dello Sport, "Roma’nın tek korkusu Frisk ve Erzik dostluğu" başlıklı yazısında, FIFA Hakem Komisyonu Başkanı’nın Şenes Erzik olmasından dolayı hakem Frisk’in baskı altında kalabileceğini yazdı. Correre dello Sport da, kavgaya karışan Galatasaraylılar’ın kimliklerinin belirlenemediğini belirtti, "Türkler, hiçbir zarara uğramadan çıkabilir" yorumunda bulundu. 
     
İstatistik      144 maçta 356 gol 
     ŞAMPİYONLAR Ligi’nde ilk iki tur tamamlanırken, bazı ilginç istatistikler ortaya çıktı. Her iki turda yapılan 144 maçta 356 gol kaydedildi ve 2.47 ortalamaya ulaşıldı. Ligde bu sezon en fazla ofsayta düşülen, en fazla faul yapılan ve en fazla sarı kartın çıktığı maç, ilk turdaki B. Leverkusen-Fenerbahçe karşılaşması oldu. 
     GOL krallığında 8’er golle Juventuslu Trezeguet ve Manchester Unitedlı Van Nistelrooij ilk sırayı aldı. Ümit Karan, 4 golle 9. sırada kaldı. En çok ofsayta düşenlerde Arsenalli Henry 23 birinci, Ümit Karan 19 beşinci oldu. Liverpoollu Heskey 43 faulle zirveye çıkarken, onu 38 faulle Emre izledi. Ligde kuralar bugün çekilecek. 
     
Lucescu sancılı      ERHAN TELLİ 

     SARI - Kırmızılı takımın, Bursaspor mücadelesine, aynı zamanda kongrenin yapılacağı gün çıkması yüzünden, Teknik Direktör Lucescu’yu endişe sardı. Yeşil - Beyazlı ekiple puan mücadelesine, yeni bir başkanla çıkılacak olması ve futbolcuların seçimi merakla beklemesi üzerine Rumen hoca sert uyarılarda bulunmaya başladı. 
     LUCESCU, bu haftadan itibaren ligde zorlu viraja gireceklerini belirtirken, özellikle deplasman maçlarını kayıpsız atlatmak istiyor. Rumen hoca, futbolcularına Fenerbahçe ve Beşiktaş’ın son yaptığı maçları hatırlattı "Herkes, herkesten puan alabiliyor. Dikkatli olmalıyız" dedi. Denenmek için getirilen Rumen Mitea dün idmana çıktı. 
     
Bursa iddialı      TEKNİK Direktör Biyediç, "Galatasaray karşısında ilk yarıda aldığımız 5 - 0’lık galibiyetin rastlantı olmadığını göstermek istiyoruz" dedi. Boşnak hoca, "UEFA Kupası’na katılmak istiyoruz. Hedefimiz İstanbul’dan en az bir puan çıkarmak" diye konuştu. Sakat Moshoeu ve Alp dışında eksik bulunmuyor. 
     

</TEXT>
</DOC>
