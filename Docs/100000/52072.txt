<DOC>
<DOCNO> 52072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/soneko14.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan Türkiye'deki reformlara desteğe devam 
</HEADLINE>
<TEXT>

     Dünya Bankası Türkiye Direktörü Ajay Chhibber, Banka'nın, Türkiye'deki hayati yapısal ve kurumsal reformları desteklemeye devam edeceklerini söyledi. 
     Ajay Chhibber, Stratejik, Teknik, Ekonomik Araştırmalar Merkezi STEAM tarafından Bilkent Otel'de düzenlenen ''Bağımsız Kurullar ve Piyasa Ekonomik Arenası'' konulu toplantıda yaptığı konuşmada, özellikle enerji ve bankacılık alanındaki düzenleyici kurulların gereği üzerinde durdu. 
     Türkiye'de, 1970'lerde, devlet tarafından fazlaca müdahale edilen bir ekonomi anlayışı bulunurken, 1980 ve 1990'larda özel sektörün ağırlığının artmaya başladığını ifade eden Chhibber sözlerine şöyle devam etti 
     ''Özelleştirmenin hızlanmasıyla birlikte bağımsız düzenleyici kurulların önemi artmıştır. 
     Türkiye'de, geçmiş yıllarda bankacılık sektöründe, bağımsız düzenleyici kurulun olmaması, yüksek maliyetli krizlere neden olmuştur. Kamu bankalarında, yaklaşık 20 milyar dolarlık şarta bağlı yükümlülükler ve buna bağlı olarak açılan krediler zarar neden oldu. 
     Enerji sektöründe ise bankacılık sektörüne benzer sorunlar yaşanmıştır. Devlet garantisi altında, yatırımlar ülkeye çekilmeye çalışılmış fakat rekabetçi bir ortam yaratılamamıştır. 
     Enerji sektöründe de bağımsız düzenleyici kurumların eksikliğini nedeniyle 10 milyar dolara kadar şarta bağlı yükümlülük birikmiştir.'' Türkiye'de, Rekabet kurulu ve SPK örneğini veren Chhibber, bu kurulların ekonomik istikrar döneminde oluşturulmadığını, fakat yarı bağımsız statüde, ekonomik sorunları çözmeye zorlandığını kaydetti. 
     Ajay Chhibber, ''Türkiye'nin bankacılık üst kurulu olmadan böyle bir krizle nasıl başedebilirdi tahmin etmek çok güç'' şeklinde konuştu. 
     Chhibber, BDDK'nın, Türkiye'nin en büyük bankacılık kriziyle uğraşmak zorunda kaldığını, fakat BDDK'nın şimdiye kadarki durumunun güven verici olduğunu ifade etti. 
     Telekomünikasyon Üst Kurulu'nun gelişme kaydettiğini, Enerji Üst Kurulu'nun ise henüz yeni atandığını belirten Chhibber, bu kurulun, devlet garantisi sağlayan sistemden, serbest rekabetçi sisteme geçiş sürecinde önemli sorunlarla karşılaşacağını kaydetti. 
     Chhibber, Türkiye'nin enerji piyasasının, Arjantin, Şili, Yeni Zelanda ve bazı Doğu Avrupa ülkelerinden daha büyük bir pazara sahip olduğunu da vurguladı. 
     Dünya Bankası Türkiye Direktörü Chhibber, piyasadaki rekabeti kilitleyen işletme hakkı devirleri modeline devam edilmeme kararının, yeni enerji piyasası modeline daha hızlı geçileceğinin bir sinyali olduğunu da ifade etti. 
     Ajay Chhibber, Rekabet Kurulu ile düzenleyici kurullar arasındaki sınırların net olarak belirlenmesi, sorunları çözme mekanizmasının güçlendirilmesi ve sivil toplum kuruluşları, medya, kurullar arasındaki işbirliğinin sağlanması gerektiğine dikkat çekti. 
     İleride Tükiye'nin ekonomi tarihi yazıldığında, 2000-2002 yılları, rekabetçi ekonomik yapının ve düzenleyici kurulların oluşturulduğu çok kritik bir dönem olarak hatırlanacağına inanıyorum. 
     Chibber, 1980'li yıllarda, ekonomideki gelişmeler, düzenleyici kurulların gereğini ortaya koyduğunu, dünyada bu çerçevede, gelişmekte olan teknolojiyle birlikte, doğal tekellerin ortadan kalkmaya başladığını kaydetti. 
     ''Telekomünikasyon ve enerji sektörlerinde, rekabetin sağlanmasının çok önemli'' ifadesini kullanan Chhibber, şunları söyledi 
     ''Artan rekabet ve özelleştirmeyle birlikte, düzenleme hayati önem taşıyan konu olmuştur. 
     1990'ların başında gelişmekte olan ülkelerde, piyasa ekonomisine 
     geçiş için reformlar hız kazanmıştır. 
     Dengeler değiştikçe, gelişmekte olan ülkeler, sağlıklı bir gelişme için mevzuatta değişiklik yapılması gerektiğinin farkına varmışlar ve bu çerçevede, Rusya, Çek Cumhuriyeti gibi ülkeler, ekonomide mevzuat değişikliklerine gitmişlerdir. 
     Dünyada artık, finansal sektör konusunda, müdahale edilmemesi prensibi egemendir. 
     Bankacılık sektörünün durumunu tam olarak anlayabilmek için dışarıdan bağımsız bir denetimin varlığı şarttır.'' Bağımsız denetimde, çağdaş modelleri almanın tek başına yeterli olmadığına işaret eden Chhibber, bu modellerin etkin bir şekilde uygulanmasının da önemli olduğunu kaydetti. 
     Chhibber, bir soru üzerine, Mali Sektör Uyum Kredisi FSAL'nin, kalan kısmı için görüşmelerin devam ettiğini söyledi. 
     Chhibber, bu kredi kapsamında, 1.1 milyar doların serbest bırakıldığını da hatırlattı. 
     






</TEXT>
</DOC>
