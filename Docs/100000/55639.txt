<DOC>
<DOCNO> 55639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/yazar/temelkuran.html </URL>
<DATE> 2001/12/05/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Merivan için... 
</HEADLINE>
<TEXT>

     Metin Uca verdi haberi ilk. Star TV’de. Gözleri dolmuştu. Çünkü iki yaşındaki Merivan, Manisa’da açlıktan bağırsakları parçalanarak ölmüştü. Leman Dergisi bu hafta kapak yapmış Merivan’ı. IMF’ye, Derviş’e, Dünya Bankası’na, hükümete, hırsızlara bağırıyorlar kapaktan 
     "Bu ah çıkmaz " 
     
     Merivan öldüğü günden beri beynim kafatasıma çarpıyor. Bir o tarafa vuruyor, bir bu tarafa. İnsanın canı nasıl yanıyor. Sadece canı yansa yine iyi. Bir de her çarpışmada yeni bir saçmalık fırlıyor kafamın içinden, fırlayıp masaya düşüyor. Cumartesi günü öğle saatlerinde mesela, küt diye bir şey fırladı ağzımdan 
     "Zenginlerin mallarının hiç değilse yüzde yirmi beşi kamulaştırılsa..." 
     Düşer düşmez masaya cümle, kaldırıp attım pencereden. Neme lazım Böyle fikirlerden hemen kurtulmak lazım. Ertesi gece, yine başladı çalkalanmaya kafatasım. Bildiğim için başıma gelecekleri, sıkı sıkı kapadım ağzımı. Namussuz fikir gözlerimden fışkırdı 
     "Başbakanlık önünde bir eylem yapılsa... Tek bir pankart olsa eylemde 
     
     Sizin hiç bebeğiniz öldü mü ’ 
     Bebeklerini Başbakanlığın önüne bırakıp gitse insanlar. Herhalde çevik Kuvvetçiler postallarıyla bebeklere de girişecek değiller Megafonlardan sadece ağlayan bebek sesleri duyulsa. Binlerce bebeğin ağlaması, en ölümcül slogan niyetine, başkentin bozkırında çınlasa Bebeklerin kundaklarında "Merivan" yazsa 
     Yatağın içine saçıldı fikir. Beyazlatıcılarla yıkadım yatağı döşeği. Lekeden eser yok şimdi. 
     
     Bu sabah yine başladı beynim kıpırdanmaya. Ağzımı gözümü, yumdum hepsini. Küt Küt Vuruyor beynim sağa sola. Derken kanlarla birlikte başlamasın mı kulaklarımdan fışkırmaya 
     "Hayat grevi Topyekun greve gitse insanlar. Sokağa çıkmıyoruz. Okullara, fabrikalara, tarlalara gitmiyoruz. Hiçbir yere gitmiyoruz. Yaşamamaya karar verdik. Televizyon bile izlemiyoruz. Biz artık bu hayata katılmıyoruz ’ deseler mesela... Çevik Kuvvetçiler de katılır mı acaba bu greve İnsanları zorla yaşatacak değiller ya " 
     Halının üzerine saçılıverdi cümleler. Neyse ki Arap sabunlarıyla ova ova... Tertemiz oldu halı. 
     Kral TV’yi açtım. Ağzımı, gözümü, kulağımı kapadım. Koltuğun üzerinde aptal bir maymun gibiyim. Hala o tok çarpışma sesi var kafamın içinde. Küt küt vuruyor beynim kemiğime. Unutsam geçecek biliyorum bekliyorum. Ama babasının Merivan’ı gömmeye götürürken bebek hala yaşıyormuş gibi tutuşunu... Unutsam geçecek, biliyorum. 
     Derler ki, bu ülkede bir zamanlar "memleketi kurtarmak" için insanların aklına alışveriş merkezlerine doluşup bitkin düşünceye dek satın almaktan daha iyi fikirler gelirmiş. Derler ki, o günlerde de işler pek iyi değilmiş ama hiç değilse bebekler açlıktan ölmezmiş... 
     
     
     







Salkım Hanım... 


Çözüm jenerikte 


Telefon diplomasisi 


Kıbrıs'ta olumlu başlangıç ve 2002 iyimserliği 


Hayda vre - hadi gari 


Hocaların maaşını unutmadık 


Enflasyonun verileri umut veriyor mu 


Medeni Kanun ve gözler Çankaya'da 


Denktaş'ın istediği gibi oldu... 


Memur maaşları... Bozdur bozdur harca 


Yatırımcı kulübü 


Türk askeri Afganistan'a gidemiyor 


"Takımsal Takımadaları Cumhuriyeti" 


George’ların koşa koşa gittiği ülke 


Merivan için... 


Özel uçağı olan bakkal ve kasap yandı 


</TEXT>
</DOC>
