<DOC>
<DOCNO> 83066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko31.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IFC "Türkiye'ye yabancı yatırımın akmasını sağlayacağız" 
</HEADLINE>
<TEXT>

     Uluslararası Finansman Kurumu IFC 
     Güney Avrupa ve Orta Asya Bölüm Başkanı Sujata Lamba, Türkiye'de kredi desteğiyle yatırımları destekleyerek, uluslararası piyasalara Türkiye'ye inandıkları ve güvendikleri mesajını gönderdiklerini söyledi. 
     İzmir Ticaret Odası tarafından düzenlenen toplantıda, konuşan Lamba, IFC'nin dünyadaki ve Türkiye'deki faaliyetlerini anlattı. 
     Lamba, ''Bizim Türkiye'ye mutlaka yatırım yapmamız lazım'' derken, IFC'nin şu ana kadar Türkiye'de toplam yatırımlarının 3 milyar dolara ulaştığını açıkladı. Türk şirketlerine uzun vadeli kredi vermenin yanı sıra uluslararası piyasalara da yatırım mesajı gönderdiklerini anlatan Lamba, ''Bizim Türkiye'ye mutlaka yatırım yapmamız lazım. Biz bu ülkeye inanıyoruz, güveniyoruz diye yabancı yatırımcılara sinyal gönderiyoruz'' diye konuştu. 
     Türkiye'nin IFC'nin küresel portföyünün yüzde 4.5'unu oluşturduğuna dikkat çeken Sujata Lamba, 106 Türk şirketine yatırım yaptıklarını açıkladı. Lamba, Haziran ayında 750 milyon dolarlık kredi desteği daha vereceklerini belirterek, amaçlarının bankalar kanalıyla özellikle KOBİ'lere destek vermek olduğunu kaydetti. Türkiye'de uzun vadeli yatırımlara girdiklerine işaret eden Lamba, şöyle konuştu 
     ''Türkiye'de kriz bir çok firmayı etkiledi. Kriz sırasında bir çok şirket işletme sermayesi bulmakta zorluk çekti. Yüzde 90 faiz oranlarıyla dünyayla rekabet edemezsiniz. Biz şirketlerin rekabet gücünü artırmak, krize dayanabilmesi için uzun vadeli kredi verdik. 
     Krize cevap olarak kendi stratejimizi ayarladık, şirketlerin ihracat kapasitesini artırmalarına destek verdik. Çünkü bu ülkenin daha fazla döviz kazanması gerektiğine inandık. Geçen Şubat ayında Arçelik'e de bir sendikasyon kredisi verdik. Türk şirketlerine inandık ve desteklemek istedik. Önümüzdeki aylarda yine bir şirketi uluslararası piyasaya sokmaya çalışacağız. Söktaş'a yardım ettik.'' Lamba, IFC'nin 1970'li yıllardan bu yana Türkiye'de çok aktif çalıştığını ve bir çok sektörü finansal ve teknik anlamda desteklediğini bildirdi. Türk hükümetiyle ve hazine yetkilileriyle sürekli temas halinde olduklarını belirten Lamba, yabancı yatırımcıya da danışmanlık işlevi yapmak istediklerini söyledi. 
     Sujata Lamba, yabancı yatırımcıyı Türkiye'ye çekmeye çalışırken, Türk şirketlerinin de komşu ülkelerde yatırımını desteklemek istediklerini anlatarak, bu desteğin özellikle KOBİ'lere yönelik olduğuna değindi. 
     Lamba, Türkiye'de KOBİ'lere aktarılmak üzere 8 bankaya 250 bin dolardan başlayan ve 2 milyon dolara kadar ulaşan değişen rakamlarda kredi verdiklerini belirtirken, burada inisiyatifin bankalarda kaldığını açıkladı. Lamba, şunları söyledi 
     ''Türkiye'de 8 bankaya kredi verirken, bunun sadece Arçelik gibi büyük işletmelere gitmesini istemedik. Arçelik de krizin çok etkisinde kaldı. Esas olarak KOBİ'lerin ihtiyaçlarını karşılamaya çalışıyoruz. 
     Kredinin hangi şirketlere verileceği ne kadar olacağı konusu bankaların insafına ve takdirine kalmış tabii... Bankalar o şirketin riskini alıp almayacağını kendisi karar veriyor, biz de bazı kriterler koyuyoruz ama karar bankaların. Çünkü onlar yerel şirketleri daha iyi tanıyor.'' Türkiye gibi enflasyonun yüksek oranlarda olduğu ülkelerde uluslararası muhasebe ve uluslararası sigorta standartlarının uygulanmasını beklediklerini açıklayan Sujata Lamba, şöyle dedi 
     ''IFC şirketlere kredi verirken, yönetişimin iyileştirmek ve muhasebe sistemlerini de geliştirmek amacındadır. Biz Türkiye gibi yüksek enflasyon olan ülkelerde uluslararası muhasebe standartlarının uygulanmasından yanayız. Aksi halde negatif bilançosu olan şirkete hiç kimse kredi desteği vermez. Bunu aşmak için Türk şirketleri uluslararası muhasebe standartlarını uygulamalı. Hatta şirketler iş riski sigortası uygulamasını istiyoruz. Türk şirketlerine tek kredi veren kuruluş olmak istemiyoruz. Başka sponsorlar da bulmak istiyoruz.'' Bu arada, İZTO Genel Sekreteri İlter Akat, İzmir Ticaret Odası Vakfı'nın İzmir Ekonomi Üniversitesi'ni anlatarak, Lamba'ya ''IFC eğitim kurumlarına katkı verir mi '' sorusunu yöneltti. Lamba, Türkiye'de bir vakıf üniversitesini finanse ettiklerini belirtirken, ''Bu bir vakıf üniversitesiyse veya özel sektöre aitse katkı verebiliriz. Burada öğrenci sayısı başta olmak üzere bazı kriterler var, buna bakarız. Böyle bir projeyi değerlendirmeye ilgi duyuyoruz'' dedi. 
     





</TEXT>
</DOC>
