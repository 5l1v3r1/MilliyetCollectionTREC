<DOC>
<DOCNO> 63871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/guncel/gun01.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meyhaneden cezaevine 
</HEADLINE>
<TEXT>

Emniyet’in hazırladığı en son yasa taslağına göre üç kez arka arkaya alkollü araç kullananlar cezaeviyle tanışacak. Cezalar artık paraya çevrilmeyecek... 
     TOLGA ŞARDAN Ankara 

     Trafik suçlarındaki hapis cezaları artık para cezasına çevrilemeyecek. Emniyet Genel Müdürlüğü Trafik Hizmetleri Başkanlığı’nca hazırlanan yasa taslağıyla bu uygulamanın sona erdirilmesi öngörülüyor. Karayolları Trafik Yasası’ndaki aksaklıkları gidermek amacıyla hazırlanan taslağın yasalaşması durumunda teknik sorunlar ve uygulamadaki çelişkiler giderilmiş olacak. 
     Trafikten sorumlu Genel Müdür Yardımcısı Abdullah Bolcu başkanlığında oluşturulan özel ekibin hazırladığı ve geçen hafta son şekli verilen taslağa göre, öncelikle hapis cezası bulunan suçları işleyen araç sürücülerinin bu cezaları paraya çevirmeleri engelleniyor. Böylece, alkollü araç kullanmada 2 - 3 ay, uyuşturucu madde alarak araç kullanmada 6 ay, ehliyetsiz araç kullanmada 1 - 2 ay ve tekrarında 2 - 3 ay ile takografı bozuk imal etme ve bozarak kullanmada 3 - 6 aya hükmedilen hapis cezaları paraya çevrilemeyecek. 
     
     1 yıllık süreye de son 
     Mahkemelerin "bir yıl içinde suçun üçüncü kez tekrarı" konusunda yaptıkları farklı yorumları ortadan kaldırmak amacıyla yasada belirtilen "bir yıllık" süre de kaldırılıyor. Hangi dönemde olursa olsun üç kez arka arkaya alkollü araç kullandığı saptanan sürücülerin hapis cezası alması öngörülüyor. Ödenmemiş para cezalarının tahsili için de yeni bir düzenleme getirilen taslağa göre, ödenmemiş para cezası bulunan araçların muayenesi ve satış tescilleri yapılmayacak. Vergi dairelerinden ilişik kaydı alınamayacak, araç sahibi sürücülerin belgeleri değişmeyecek. 
     
Zabıtaların yerine sigortacılar      Taslağa göre, maddi hasarlı trafik kazalarına trafik zabıtası yerine araç sahiplerinin bağlı olduğu sigorta şirketleri işlem yapacak. Böylece trafik denetleme ekiplerinin günlük iş yoğunluğu azalacak, sigorta şirketlerinin etkinliği artacak. Ayrıca, özellikle otobüs firmaları ile servis araçlarının karıştığı kazaları en aza indirmek için 50’den fazla aracı olan özel firmalara eğitim amacıyla "trafik uzmanı istihdam etme" zorunluluğu getirilecek. 
     



 GÜNCEL 















</TEXT>
</DOC>
