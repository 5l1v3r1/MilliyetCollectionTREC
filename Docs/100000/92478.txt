<DOC>
<DOCNO> 92478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo24.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da hedef "Galatasaray Hastanesi".... 
</HEADLINE>
<TEXT>

     Florya Metin Oktay Tesisleri'nde yeni sezon öncesi Prof. Dr. Mehmet Kurtoğlu yönetiminde bir sağlık kurulu oluşturan Galatasaray'ın, gelecekte tesislerin içinde bir hastane oluşturmayı hedeflediği açıklandı. 
     Galatasaray Sağlık Kurulu'nun başkanlığına getirilen Prof. Dr. 
     Mehmet Kurtoğlu, Metin Oktay Tesisleri'nde komple bir sağlık biriminin yapıldığını belirterek, ''İlerideki hedefimiz ayrı bir bina inşa ederek, burada bir sporcu hastanesi oluşturmak. Burada tüm sporculara randevu ile hizmet verilecek'' dedi. 
     Yeni yapılan sağlık merkezinin dünyada bir benzerinin bulunmadığını dile getiren Kurtoğlu, ''Burada her türlü sağlık hizmeti verilebilecek. Oyuncuların sakatlıkları ve rehabilitasyonları en modern yöntemlerle gerçekleştirilecek'' diye konuştu. 
     Bir futbolcu için en kötü şeyin ''sakatlıktan sonra yurtdışında ameliyat geçirmek'' olduğunu kaydeden Kurtoğlu, bundan sonra oyuncuların yurtdışında ameliyat olmak istemeyeceğini söyledi. 
     Mehmet Kurtoğlu, geçmişte futbolcuların önemli ameliyatlarını ABD'de yaptırdıklarını kaydederek, sözlerini şöyle sürdürdü 
     ''Bugün aynı ameliyatları Türkiye'de yapabilecek çok sayıda doktor var. Ayrıca eskiden eksik olan rehabilitasyon uzmanları da artık ülkemizde bulunuyor. Yani hiçbir eksik kalmadı. ABD'de ameliyat sonrası günde 1 saatlik rehabilitasyon geçiren futbolcu 23 saat tek başına kalıyordu. Şimdi ise oyuncularımız aynı ameliyatı geçirip, Florya Metin Oktay Tesisleri'nde tamamen cam olan pencerenin arkasından takım arkadaşlarının idman yapmasını seyredecek.'' Her futbolcunun kamplarda yiyeceği yemeğin ve uygulanacak diyetin farklı olacağını anlatan Kurtoğlu, ''Oyuncuların evde yiyecekleri yemeklere de karışacağız'' dedi. 
     Prof. Dr. Kurtoğlu, futbolcuların aileleriyle gerek diyet, gerekse psikolojik açıdan tek tek konuşulacağını belirterek, şöyle konuştu 
     ''Futbolcuların eşleriyle konuşup, evde yapılan yemeklerin yağ oranını dahi kendilerine söyleyeceğiz. Psikoloğumuz Acar Baltaş da eşlerle konuşarak, maçlardan sonra nasıl davranılması gerektiğini anlatacak.'' Futbolcuların sezon boyunca yapılacak tüm aktivitelerini izleyeceklerini anlatan Kurtoğlu, teknik heyete haftalık raporlar vereceklerini dile getirdi. 
     Kurtoğlu, her maç öncesinde hafta içinde teknik direktör Fatih Terim'e rapor vereceklerini söyleyerek, ''Kendisi futbolcuların fizyolojik ve psikolojik durumlarına göre de oyuncu seçimini yapabilir'' dedi. 
     Galatasaray'ın oluşturacağı sağlık merkezinin kulüpçülükte bir devrim olduğunu ifade eden Prof. Dr. Kurtoğlu, teknik direktör Fatih Terim'in sağlık konusuna büyük önem verdiğini kaydetti. 
     Mehmet Kurtoğlu, sağlık merkezinin inşaatının bir kısmının yapımını Acıbadem Hastanesi'nin üstlendiğini belirterek, ''Fatih Terim bu tesislerin mutlaka yapılmasını istiyor. Sponsor bulacağımıza inanıyorum. Ancak Galatasaray gibi üst düzey bir kulüp bu finansmanı mutlaka bulacaktır'' diye konuştu. 
     Sağlık merkezine Türkiye'de hiç bulunmayan yeni aletler getireceklerini belirten Kurtoğlu, ameliyat olan sporcular için ''Havuz içinde koşu aleti''ni kullanarak bu oyuncuların fizik-kondisyon kaybını önleyeceklerini söyledi. 
     Galatasaray'ın sağlık kurulunda şu isimler bulunuyor 
     ''Prof. Dr. Mehmet Kurtoğlu, Prof. Dr. Dursun Buğra, Prof. Dr. 
     Abidin Kayserilioğlu, Prof. Dr. Ömer Taşer, Prof. Dr. Azmi Hamzaoğlu, Prof. Dr. Remzi Tüzün, Prof. Dr. Mahmut Berkman, Prof. Dr. Şafak Karamehmetoğlu, Psikolog Dr. Acar Baltaş, Diyet Uzmanı Prof. Dr. Şule Teko, Doç. Dr. Bülent Bayraktar.'' 
     





</TEXT>
</DOC>
