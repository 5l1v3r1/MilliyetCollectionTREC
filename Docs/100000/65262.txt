<DOC>
<DOCNO> 65262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur27.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcılık, İslami Hareket Örgütü'nün avukatı için harekete geçti 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, yasadışı ''İslami Hareket Örgütü'' davasının temyiz duruşmasındaki sözleri nedeniyle Avukat Abdurrahman Sarıoğlu hakkında Ankara DGM Cumhuriyet Başsavcılığı'na suç duyurusunda bulundu. 
     A.A muhabirinin aldığı bilgiye göre, Yargıtay 9. Ceza Dairesi'nde dün yapılan temyiz duruşmasının ardından duruşma savcısı Salih Zeki İskender, duruşma tutanaklarını istedi. 
     Tutanaklarda yapılan incelemenin ardından Yargıtay Cumhuriyet Başsavcısı Sabih Kanadoğlu, Avukat Abdurrahman Sarıoğlu hakkında Ankara DGM Cumhuriyet Başsavcılığı'na suç duyurusunda bulundu. 
     Kanadoğlu, avukat Sarıoğlu'nun sözlerini, Türk Ceza Yasası'nın 312. maddesi kapsamında değerlendirdi. 
     Başsavcı Kanadoğlu, Avukat Sarıoğlu hakkında idari işlem yapılması için de kayıtlı bulunduğu İstanbul Barosu Başkanlığı'na yazı gönderdi. 
     Yasadışı İslami Hareket Örgütü davasının bir numaralı sanığı İrfan Çağırıcı'nın avukatı Abdurrahman Sarıoğlu, duruşmada, ''savunmasına'' besmele çekerek başlamıştı. Laik devletin Müslümanları yargılayamayacağını ileri süren Sarıoğlu, kendisini ''imam'' ilan ederek, ''laik devletin kendisiyle sözleşme yaptıktan sonra Müslümanları yargılayabileceğini'' iddia etmişti. 
     






</TEXT>
</DOC>
