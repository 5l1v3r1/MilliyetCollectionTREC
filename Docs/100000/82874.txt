<DOC>
<DOCNO> 82874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur16.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ecevit Başbakanlığı bırakmalıdır" 
</HEADLINE>
<TEXT>

     DYP Genel Başkanı Tansu Çiller, hükümetin yoluna devam etme kabiliyeti kalmadığını, herkesin bu gerçeği kabullenme günü geldiğini savunarak, ''Vakit geçirmeden Sayın Ecevit, Başbakanlığı bırakmalıdır'' dedi. 
     Çiller, DYP TBMM Grup Toplantısı'nda yaptığı konuşmada, hükümet ortaklarının barajın altına düşme korkusuyla birbirine zamk gibi yapıştıklarını, ancak tabiata kafa tutarak siyaset yapmanın mümkün olmadığını söyledi. 
     Türkiye'nin yönetilmediğini öne süren Çiller, şöyle devam etti 
     ''Bugün ellerinde olan inisiyatif endişe ediyoruz ki, çok kısa bir zaman içinde yok olabilecektir. Ne bekleniyor Bakırın altına dönüşeceği gün mü bekleniyor Artık bütün Türkiye fark etmiştir ve biz de açıkça ilan ediyoruz ki, Hükümet'in yoluna devam etme kabiliyeti kalmamıştır. Herkesin bu gerçeği kabullenme günü gelmiştir. Bu saatten sonra ileri sürülebilecek hiç bir mazeret haklı olamaz. Siyasetin kendi kendini yenilemesi ve ülkenin yolunu açması zamanı gelmiştir. 
     Şimdi yapılırsa bugün yapılırsa buna imkan vardır. Endişe ediyoruz ki, yarına bırakılırsa siyaset bir moloz yığını gibi Türkiye'nin yolunu tıkayacaktır. Vakit geçirmeden Sayın Ecevit, Başbakanlığı bırakmalıdır.'' DYP Genel Başkanı Çiller, vakit geçirilmeden bir seçim hükümeti kurulması çağrısını da yineledi. Seçim hükümetini oluşturacak, destekleyecek bütün formülasyonların yanında olacaklarını ifade eden Çiller, ''Bu noktadan sonra ülkeyi kendi korkularının esiri haline getirenler, kendilerine bile iyilik yapmış olmazlar'' dedi. 
     





</TEXT>
</DOC>
