<DOC>
<DOCNO> 92647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko07.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Siyasi belirsizlik piyasaları olumsuz etkiliyor" 
</HEADLINE>
<TEXT>

     Merkez Bankası, son dönemdeki gelişmeler çerçevesinde oluşan siyasi belirsizlik algılamalarının, geçmişte olduğu gibi ekonomik bekleyişleri, dolayısı ile kur ve piyasa faizlerini olumsuz etkilediğinin bir kere daha görüldüğünü bildirdi. 
     Merkez Bankası tarafından yapılan açıklamada, Türkiye ekonomisinde yaşanan gelişmeler değerlendirildi. 
     Geçen sonbahar aylarından siyasi belirsizlik algılamasının ortaya çıktığı döneme kadar olan süreçte, uygulanan programın başarılı sonuçları belirgin olarak hissedilmeye başlandığı ifade edilen açıklamada, aynı zamanda, uygulanmakta olan programın doğru ve Türkiye ekonomisine uzun süredir özlenen istikrarı getirici bir program olduğu genel kabul görmeye başladığı belirtildi. 
     Açıklamada şöyle denildi 
     '' Ancak, son zamanlardaki siyasi gelişmeler sonucunda, mevcut programın önümüzdeki dönemde de sürdürülüp sürdürülemeyeceği ve uygulanan ekonomik programla elde edilen kazanımların kaybedilebileceği yönünde kaygılar oluşmaya başladığı gözlemleniyor''. 
     Uygulanan program olası ekonomi dışı şoklar dikkate alınarak düzenlendiği hatırlatılan açıklamada, gerçekleştirilen yapısal reformların da ekonominin belirsizliklere ve dışsal şoklara karşı kırılganlığını azalttığı belirtildi. 
     
     YAPILAN DÜZENLEMELER 
     Açıklamada şöyle denildi 
     '' Söz konusu yapısal reformlar sayesinde, ekonomik istikrarın devamı ile çelişen, seçimlere odaklı ekonomik uygulamaların en aza indirilmesi yönünde temel kurumsal düzenlemeler yapıldı. 
     Uygulanan dalgalı kur rejimi de ekonomik istikrarı bozacak nitelikte, ekonomik temellerden uzak ve kısa vadeli politik çıkarlara odaklı uygulamaların piyasalarca anında farkedilmesini sağlayacak nitelikte bulunuyor. 
     Bu nedenlerle, ekonomik gerekçeler dışında kısa vadeli çıkarları gözeten ekonomik politikaların uygulanması öncelikle rasyonel değildir. '' 
     
     MERKEZ BANKASI'NIN TEMEL HEDEFİ FİYAT İSTİKRARI'' 
     Merkez Bankası Yasası'ndaki değişikliklerle birlikte, Banka'nın temel hedefinin fiyat istikrarının sağlanması olarak belirlendiği ve bu hedefi gerçekleştirmek için para politikası araçlarının serbestçe kullanılmasını sağlayacak düzenlemeler yapıldığı kaydedilen açıklamada, ''Bu çerçevede, Merkez Bankası, uzunca bir süredir, para politikasını sadece fiyat istikrarı amacı doğrultusunda belirlemekte, para politikası uygulamalarını bütün açıklığıyla kamuoyu ile paylaşmaktadır.'' denildi. 
     Açıklamada şöyle denildi 
     '' Türkiye ekonomisine uzun zamandır özlenen istikrarı getirmekte olan ve sürdürülebilir bir büyüme hızına ulaşılmasının altyapısını sağlam bir biçimde oluşturmaya başlayan bu programdan vazgeçilmesi toplumsal çıkarlarla uyuşmamaktadır. 
     Bu nedenle, mevcut ekonomik program çerçevesinde öngörülen mali disiplinin korunması ve yapısal reformların devamı bir zorunluluktur ve ülkenin gerek kısa vadeli gerekse uzun vadeli çıkarlarıyla uyumludur. 
     Diğer bir ifadeyle, orta vadede de, mevcut programın temel ilkelerine sıkı sıkıya bağlı kalınmasından başka seçenek yoktur.'' 
     
     BANKACILIK SEKTÖRÜNÜN YENİDEN SERMAYELENDİRİLMESİ 
     Başarılı sonuçları giderek belirginleşen bu programın uygulanmasındaki kararlılığın önemli bir göstergesinin de BDDK'nın yürüttüğü Bankacılık Sektörünün Yeniden Sermayelendirilmesi Programı'nın geldiği aşama olduğu kaydedilen açıklamada, bu operasyonun, mali sistemde kalıcı bir iyileşme ve istikrar sürecine girilmesine katkı sağlanması ve fiyat istikrarına yönelik para politikalarının etkinliği açısından önemli olduğu bildirildi. 
     Açıklamada, Merkez Bankası'nın, finansal istikrarın, fiyat istikrarını destekleyen en temel unsurlardan biri olduğunu da dikkate alarak, Yeniden Sermayelendirme Programı kapsamında bulunan bankalara, sermayelendirme işlemi tamamlanıncaya kadar ihtiyaç duymaları halinde likidite sağlanması amacıyla gerekli düzenlemeleri yaptığı belirtildi. 
     Söz konusu gelişme ve düzenlemelerin, bankacılık sistemine yönelik belirsizlik algılamalarını kuşkusuz azaltacak nitelikte bulunduğu ifade edilen açıklamada, aynı zamanda Haziran ayı sonu itibariyle, TBMM ve Hükümet tarafından uygulanmakta olan ekonomik program çerçevesinde atılması gereken yapısal ve operasyonel bütün kararların alınmış bulunduğu bildirildi. 
     
     IMF İLE İLİŞKİLER 
     Bu çerçevede, IMF İcra Direktörleri Kurulu'nun bugün toplanarak Türkiye'ye verilmesi öngörülen kredi dilimini ele almasının beklendiği kaydedilen açıklamada, Merkez Bankası'nın, ekonomik ortam dışında oluşabilecek değişikliklerin yukarıda tartışılan nedenlerle başarısı açık biçimde görülen bir programı kesintiye uğratmasını beklemediği belirtildi. 
     Açıklamada şöyle denildi 
     '' Bu nokta her kesimce ne kadar çabuk anlaşılırsa, piyasada oluşan olumsuz yöndeki dalgalanmalar da o kadar hızlı biçimde ortadan kalkacaktır. 
     Programın önceden planlandığı biçimde uygulanması halinde ve programın tasarlanması sırasında öngörülmeyen çok önemli şoklar oluşmadıkça, yıl sonu enflasyon hedefi olan yüzde 35 oranına ulaşılmaması için bir neden olmadığı düşünülmektedir. 
     Mayıs ayının ikinci yarısında ortaya çıkan politik belirsizliklerin azalmasıyla birlikte önümüzdeki dönemde piyasa bekleyişlerinin olumlu trendini sürdürmesi beklenmektedir. 
     Bu çerçevede, Merkez Bankası'nın ileriye bakışı olumlu olmaya devam etmektedir.'' 
     





</TEXT>
</DOC>
