<DOC>
<DOCNO> 87450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/guncel/gun13.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna çetesi Antalya’da ele geçirildi 
</HEADLINE>
<TEXT>

     ANKARA Milliyet 

     Ukrayna’da iki yıl önce ortaya çıkarılan 400 milyon dolarlık yolsuzluk olayına adı karışan ve bu ülke tarafından aranan üst düzey dört bürokrat Antalya’da yakalandı. Bürokratların dönemin Başbakanı Pavlo Lazarenko’nun yakın çalışma grubu içinde yer aldığı öğrenildi. 
     Milliyet’in aldığı bilgiye göre, Ukrayna’da iki yıl önce ortaya çıkarılan yolsuzluk olayıında, dönemin başbakanı Lazarenko ve bazı üst düzey görevlilerin de bulunduğu çetenin, sahte belgelerle Almanya ve Gürcistan gibi ülkelere yaklaşık 2 milyar dolarlık doğalgaz ihracatı yaptığı saptandı. Çetenin ihracaat karşılığında devletten vergi iadesi alarak 400 milyon dolarlık vurgun gerçekleştirdiği belirlendi. 
     
     Tüm dünyada aranıyorlardı 
     Vurgunun ortaya çıkmasının ardından Lazarenko kaçtığı ABD’de 1999’da FBI tarafından yakalanırken, bürokratlar kayıplara karıştı. Bugüne kadar izlerine rastlanamayan bürokratların Antalya’da olduğunu saptayan Ukrayna polisi, Türkiye’ye özel ekip gönderdi. 
     Antalya polisiyle ortak yürütülen hazırlıklar tamamlanınca, önceki gün düğmeye basıldı. Göksü Mahallesi’ndeki bir siteye düzenlenen operasyonda Lazarenko’nun yakın çalışma ekibi içinde yer alan Tymoshenko Genadıy Afanasievich, Shago Eugeniy Petrovich, Sokolchenko Lidiya Vasilievna ve Bolura Antonına Vladirimiovna adlı bürokratlar yakalanarak Ukrayna’ya iade edilmek üzere tutuklandı. 
     



 GÜNCEL 




















</TEXT>
</DOC>
