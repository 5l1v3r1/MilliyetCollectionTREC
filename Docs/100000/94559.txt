<DOC>
<DOCNO> 94559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/siyaset/siy01.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan ilk adımı attı 
</HEADLINE>
<TEXT>
Yeni parti yolda 
Ecevit’in "Git" dediği Özkan’ın istifasıyla DSP bölündü. Özkan’ın ardından üç bakan ve 18 milletvekili de ayrıldı. Yemekte buluşan istifacılar, yeni parti kuruyor 
     ANKARA Milliyet 

     Türk siyasi hayatı, Hüsamettin Özkan’ın Başbakan Yardımcılığı ve DSP’den istifasıyla başlayan tarihi bir gün yaşadı. Ecevit çiftinin Özkan’a açtığı savaş, hükümeti de sarsan büyük bir depreme yol açtı. 
     DSP’nin, "Birlik" apartmanındaki Genel Merkezi’nde sabah saatlerinde toplanan milletvekillerinin bir bölümü Rahşan Ecevit’i, "Partiyi bölme" diye uyararak Hüsamettin Özkan’a destek verdi. Bu uyarıya rağmen, partinin bölünmesini göze alan Ecevitlerin ısrarı önce Özkan, ardından bakanların da aralarında bulunduğu DSP milletvekillerinin partiden istifasına neden oldu. Özkan ile birlikte partiden kopanlar, "Yeni parti" kurma çalışmalarına hız verdi. 
     
     İKİ AY SONRA GÖRÜŞME 
     Ecevit’in 4 Mayıs’ta rahatsızlanmasıyla birlikte aralarındaki ilişki kopan Özkan, DSP Grup Başkanvekili Emrehan Halıcı aracılığıyla yapılan istifa çağrısının ardından dün, 2 ayı aşkın bir sürenin ardından ilk kez Ecevit’e çıktı. Başbakanlık Konutu’nda Ecevit’le görüşen Özkan, gülerek ayrıldığı görüşmenin ardından yazılı bir açıklama yaptı. Özkan açıklamasında, 11 yıldır DSP’de siyasi yaşamını sürdürdüğünü, koalisyonda uyum ve dengeleri gözeten bir tavır sergilediğini vurgulayarak şöyle dedi 
     
     BANA İHTİYACI YOK’ 
     "Ülkemizin ekonomik ve siyasi durumu ile ilgili değerlendirmelerimi bir kez daha Sayın Başbakan’a ifade ettim. Görüşmemizde Sayın Başbakan’ın benim çalışmalarıma artık gereksinimi olmadığı ortaya çıktığından DSP’den ve bakanlık görevimden istifa ediyorum. Bugüne kadar Sayın Ecevit’le geldim, onunla giderim’ dedim. Bugün de bu sözümü tutuyorum. Hatta, onun isteği üzerine ondan önce gidiyorum. 11 yıl sonra Sayın Başbakan’dan siyasette duygusallığa yer olmadığını da öğrendim. Ülkemin ve toplumun çıkarları için bundan sonra da üzerime düşen görevi yapacağım. Bugüne kadarki çalışmalarımda bana destek veren bütün arkadaşlarıma ve kamuoyuna en içten şükranlarımla sevgi ve saygılarımı sunuyorum." 
     
     ETKİSİ ÇABUK GÖRÜLDÜ 
     Bu kararın ardından, Kültür Bakanı İstemihan Talay, Devlet bakanları Recep Önal ve Mustafa Yılmaz da hem bakanlıktan, hem de partilerinden istifa etti. TBMM Başkanvekili Ali Ilıksoy da görevinden ve partisinden istifa ederken Devlet Bakanı Hasan Gemici istifa kararını bugün Zonguldak’ta açıklayacağını duyurdu. 
     Milletvekilleri de istifa yağdırırken akşam saatlerinde sayı TBMM’de grup kurmak için yeterli düzeyi aşarak 22’ye ulaştı. Halıcı’nın açıklamasının hemen ardından, Tamer Kanber başta olmak üzere kopmalar başladı. 
     
     YEMEKTE TOPLANDILAR 
     İstifa edenler arasında milletvekili toplantısında Rahşan Ecevit’e, "Kim yanlış yapıyorsa gösterin dövelim" diyen Tahsin Boray Baycık da yer aldı. Kadın milletvekilleriyle basın toplantısı yapıp, Özkan kanadını, "Etik davranmamakla" suçlayan Gönül Saray Alphan ile Perihan Yılmaz’ın da istifa etmesi şaşkınlık yarattı. 
     Özkan başkanlığındaki istifacılar akşam yemekte bir araya geldi. Tamer Kanber, Özkan ile yapacakları değerlendirmeden sonra "parti kuracaklarını" açıkladı. Kanber, "Bu da alternatiflerimiz arasındaydı. Hazırlıklıydık. Konuşacağız" dedi. Recep Önal da, "Yeni bir oluşum mu " sorusuna, "Hiç kuşkunuz olmasın" yanıtını verdi. 
     
Özkan, Derviş’e teklif götürüyor      SERPİL ÇEVİKCAN 

     Hüsamettin Özkan’ın, Devlet Bakanı Kemal Derviş’i kuracağı yeni partiye davet edeceği öğrenildi. 
     İstifasının ardından kendisine eşlik eden bakan ve çok sayıda milletvekiliyle bir değerlendirme toplantısı yapan Özkan’ın özellikle son aylarda daha yakın mesai içinde olduğu Derviş’i kendi hareketinin içine çekmeyi arzu ettiği kaydedildi. Derviş’in "Siyasette daha aktif rol alacağım" açıklamasını da değerlendiren Hüsamettin Özkan’ın "kilit" konumda olan bakanı DSP’ye ya da başka bir oluşuma kaptırmama görüşünde olduğu öğrenildi. 
     Önal, Özkan başkanlığında istifa eden DSP’lilerin buluştuğu yemek sonrasında gazetecilerin sorularını yanıtladı. Özkan’ın, Derviş ve Dışişleri Bakanı İsmail Cem ile temasa geçip geçmeyeceğine ilişkin bir soru üzerine Önal, "Sayın Özkan, Derviş ile yemekte bir araya gelecek. Aynı şekilde Cem ile de temasa geçecek" diye konuştu. 
     
İstifalarda ortak tepki      Vefa yoksa biz de yokuz 
     Hüsamettin Özkan’ın ardından istifa edenler, "vefasızlığa" tepki gösterdiklerini belirtirken, DSP yöneticilerini ağır bir dille suçladılar. Bazı istifa metinleri şöyle 

</TEXT>
</DOC>
