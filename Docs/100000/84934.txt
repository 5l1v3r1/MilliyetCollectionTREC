<DOC>
<DOCNO> 84934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sontur13.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de 1500 köylü yağmur duasına çıktı 
</HEADLINE>
<TEXT>

     Edirne'nin Lalapaşa İlçesi'ne bağlı Sinanköy'de, Trakya'da yaşanan kuraklık nedeniyle İlçe Kaymakamı ve bin 500 köylünün katılımıyla yağmur duası yapıldı. 
     Edinilen bilgiye göre, Trakya'nın çeşitli illeri ile Edirne'ye bağlı toplam 25 köyden gelen davetliler, Sinanköy Düğün Salonu'nda toplandılar. Müezzinler Ali Çelik ve Sefa Canım eşliğinde dua eden köylüler, ayçiçek ve buğday ile birlikte tüm ürünün bereketli olması için Allah'tan yağmur istediler. 
     Yağmur duasına Lalapaşa Kaymakamı Ali Fuat Atik ile bin 500 köylü katıldı. Yağmur duasında gelen davetlilere, 350 kilogram pirinçten yapılan pilav ile pişirilen 3 kuzu ve ayran ikram edildi. 
     Sinanköy Muhtarı Ali Eren, kuraklık dolayısıyla toprağın çatladığını, özellikle buğday olmak üzere, birçok ürünün zarar görme tehlikesi altında olduğunu söyledi. 
     Trakya'daki kuraklığın 2000 yılında artış gösterdiğini bildiren Eren, ''Yağmur yağsa da etkisi az oluyor. Kısa süreli ve etkisiz yağışlar daha önceden toprağın suya doymaması nedeniyle fayda sağlamıyor'' dedi. 
     Eren, tüm ürünlerinin kuraklıktan olumsuz etkilendiğini belirterek, yağışların olmaması halinde, ayçiçekte de sıkıntı yaşanabileceğini söyledi. 
     





</TEXT>
</DOC>
