<DOC>
<DOCNO> 94334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/siyaset/siy07.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Sökmenoğlu’nun işgörür’ raporu 
</HEADLINE>
<TEXT>

GATA’da ameliyat olan Meclis Başkanvekili Murat Sökmenoğlu, sağlam raporu aldı... 
     Ankara'da bunlar konuşuluyor 
Ayhan Aydemir 

     Başbakan Bülent Ecevit’in hastalığından sonra vekalet ve rapor tartışmaları yaşanırken Ecevit’in rahatsızlığının ilk günlerinde by - pass olan TBMM Başkanvekili Murat Sökmenoğlu, tedavisini Gülhane Askeri Tıp Akademisi’nde GATA sürdürdü. Sökmenoğlu, hastaneden taburcu olduktan sonra bir süre Gölbaşı’ndaki Vilayetler Evi’nde dinlendi. İyileştikten sonra da GATA’da tekrar muayene oldu ve oradan aldığı raporla görevinin başına döndü. "Devlet ciddiyeti bunu gerektiriyor" diyerek "sağlam" raporunu TBMM Başkanlığı’na sunan Sökmenoğlu’nun raporunda Prof. Tbp. Kd. Alb. Harun Tatar, Yar. Doç. Tbp. Bnb. Bilgihan Savaş Öz, Doç. Tbp. Kd. Alb. Mehmet Arslan’ın imzası bulunuyor. 
     
     Hastalar niye Yılmaz’ı istiyor 
     Devlet Bakanı Gaziantepli Mustafa Yılmaz, gençliği yokluk içinde geçtiği için birkaç kez kazandığı tıp fakültelerini okuyamamış, bir başka üniversiteyi bitirebilmiş. Yılmaz bu yüzden de hep yoksulların yanında yer alıyor. Kendisini en çok ziyaret eden seçmenleri de, tedavi için başkente gidenler oluyormuş. Hastalar aynı bölgenin milletvekili ve bakanı olan Ali Ilıksoy ve Mustafa Taşar’ın kapılarını bile çalmıyorlarmış. Nedenini bir vatandaş anlatmış "Sizin hastaneye götürdükleriniz iyileşiyor. Ilıksoy’un götürdükleri şifa bulmuyor. Geçenlerde bir arkadaşımız üç hastasını Taşar’a götürdü ikisi rahmetli oldu." 
     
     En sporcu milletvekili 
     TBMM’de çoğu vekil lojmanlarda spor yapıyor. Vekillerin lojman içindeki halı sahada futbol oynamaları ise onlara ayrı bir zevk veriyor. Geçenlerde halı sahada top koşturan vekillerin çoğu geçmişte profesyonel olarak spor yaptıklarını böbürlenerek anlatırken TBMM Bütçe ve Plan Komisyonu Başkanı DSP’li Metin Şahin, "Bir dakika arkadaşlar. Hepinizden eski spor adamı benim" dedi. Anlattıklarına göre Şahin, Türkiye’nin en eski basketbol menejerlerinden biriydi. Hatta yakın zamana kadar da her yıl Los Angeles’taki seminerlere katılıyordu. Ama işlerinin çokluğu nedeniyle menajerliği bırakmıştı. 
     
     İzgi, horozları teke indirdi 
     TBMM Başkanı Ömer İzgi, resmi konutunun bahçesinde hayvan beslemeyi sürdürüyor. Bahçedeki köpekleri yan binadaki Japon Büyükelçiliği’nde ikamet edenlerin korkusu yüzünden başka yere gönderen İzgi, kulübelerin boş kalmaması için de birkaç horozla tavuk aldı. Ancak horozların vakitsiz ötmesi sorun yarattı. Büyükelçinin rahatsız olabileceğini düşünen İzgi, horoz sayısını teke indirdi. İzgi, horozları teke düşürmesinin bir başka nedenini ise "Horozlar, tavuklar için kavga ediyorlardı. Teke indirince sükunet sağlandı. Tavuklar yumurta vermeye başladı" diye açıkladı. 
     



 SİYASET 



















</TEXT>
</DOC>
