<DOC>
<DOCNO> 68129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sondun16.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de ölü sayısı 102'ye yükseldi 
</HEADLINE>
<TEXT>

     Nepal'de Maocu gerillaların, ülkede bugüne kadar düzenledikleri en büyük saldırıda, çoğunluğu polis ve asker, 102 kişiyi öldürdüğü bildirildi. 
     Yetkililer, ülkenin kuzeybatısında dün gece kamu binalarının bulunduğu bir bölge karargahı ile yakınındaki bir havaalanına düzenlenen saldırıda ölenlerin sayısının son bilgilere göre 100'ü aştığını kaydetti. 
     İçişleri Bakanlığı, gerillaların, başkent Katmandu'nun yaklaşık 600 kilometre kuzeybatısındaki Achham bölgesinde bulunan kamu 
     binalarını ilk önce ateşe verdiğini, sonra saldırıya geçtiklerini açıkladı. Bakanlık, bölge karargahına ve yakındaki havaalanına düzenlenen saldırıda 49 polisin öldürüldüğünü bildirdi. Savunma Bakanlığı sözcüsü de, Sanphebaga kentinde konuşlanan ve gerillalara karşı operasyonlarda görev alan ordu birliklerinden 48 askerin de dün gece düzenlenen saldırıda öldüğünü kaydetti. Yetkililer, saldırılarda, 2 bölge yöneticisi, merkezi istihbarat bürosundan bir yetkiliyle eşi ve bir sivilin de öldüğünü belirtti. Saldırılarla ilgili yapılan ilk açıklamalarda 48 kişinin öldüğü bildirilmişti. 
     






</TEXT>
</DOC>
