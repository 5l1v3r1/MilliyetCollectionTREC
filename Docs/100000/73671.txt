<DOC>
<DOCNO> 73671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur15.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanı, Cheney görüşmesine katılmadığı için buruk... 
</HEADLINE>
<TEXT>

     Milli Savunma Bakanı Sabahattin Çakmakoğlu, Başbakan Bülent Ecevit'in Irak ile ilgili açıklamalarını kendisinin de dinlediğini belirterek, ''Irak'a görünürde bir müdahale olmadığını söylemektedir. Bu, müdahale olmayacağı anlamına da gelmemektedir'' dedi. 
     Milli Savunma Bakanı Çakmakoğlu, İngiltere Savunma Bakanı'nın davetlisi olarak resmi bir ziyaret için Londra'ya gitti. 
     Çakmakoğlu, Atatürk Havalimanı'nda yaptığı açıklamada, İngiltere ile Türkiye arasında tarihi çok eskilere dayanan ve şimdilerde çok iyi seyreden bir ilişki bulunduğunu belirtti. 
     Ziyareti sırasında İngiltere Savunma Bakanı ve Tedarik İşleriyle Sorumlu Devlet Bakanı ile ayrı ayrı görüşmeler yapacağını anlatan Çakmakoğlu, görüşmelerde, iki ülkeyi ilgilendiren konuların yanı sıra bölgesel ve uluslararası konuların da gündeme geleceğini söyledi. 
     Çakmakoğlu, ayrıca, terör ve terörle mücadele, Afganistan Uluslararası Güvenlik Yardım Gücü ve onun komutanlığı meselesi ile Irak konularını da muhataplarıyla görüşeceğini ifade etti. 
     Basın mensuplarının sorularını da yanıtlayan Çakmakoğlu, ''ABD Başkan Yardımcısı Dick Cheney ile yapılan görüşmelerde kendisinin bulunmayışı'' ile ilgili bir soru üzerine, ''Bu konuda bir yorum yapmak istemiyorum'' dedi. 
     Bir gazetecinin, ''Cheney'in, Türkiye'de yaptığı temasları değerlendirmesini'' istemesi üzerine Çakmakoğlu, ''Sayın Başbakanın açıklamalarını sizin gibi ben de dinledim. 'Irak'a görünürde bir müdahale olmadığını' söylemektedir. Bu, müdahale olmayacağı anlamına da gelmemektedir'' diye konuştu. 
     Çakmakoğlu, Afganistan'daki Uluslararası Yardım Gücü'nün komutanlığını Türkiye'nin üstlenmesi konusundaki görüşmelerin teknik düzeyde devam ettiğini bildirerek, ''Bizim tarafımızdan mali finansman kaynağının dışında değişik konular gündeme getirilmiştir. Bunun üzerinde bir çalışma yapılmaktadır. Geçen hafta Ankara'da başlamış bulunan müzakereler devam ediyor'' dedi. 
     Bakan Çakmakoğlu, ''Askerlik çağına gelmiş gençlerin bakaya suçuyla ilgili davalarının sonucunu beklemeden askere alınması'' konusundaki bir soru üzerine de, ''Bizim göreve başladığımız dönemde bakaya durumundaki askerlik çağındaki gençlerimizin bakaya suçuyla ilgili davaları sonuçlanmadan askere alınamıyordu. Biz bunu 2 yıl önce bir kanun değişikliğiyle birlikte yargıdaki davası sonuçlanmadan da askere alınabilir hale getirdik'' yanıtını verdi. 
     






</TEXT>
</DOC>
