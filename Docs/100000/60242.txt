<DOC>
<DOCNO> 60242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur17.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin toplam nüfusu 67.8 milyon... 
</HEADLINE>
<TEXT>

     Devlet Bakanı Tunca Toskay, 2000 Genel Nüfus Sayımı geçici sonuçlarına göre Türkiye nüfusunun 67 milyon 844 bin 903 olarak saptandığını bildirdi. 
     Toskay'ın Devlet İstatistik Enstitüsü'nde DİE düzenlediği basın toplantısında yaptığı açıklamalara göre, 1990-2000 döneminde yıllık nüfus artış hızı binde 18.3 olarak gerçekleşti. 
     Sayım sonuçlarına göre, 2000 yılında İstanbul ilinin nüfusu 10 milyon 33 bin 478, Ankara ilinin nüfusu 4 milyon 7 bin 860, İzmir ilinin nüfusu 3 milyon 387 bin 908 olarak belirlendi. 
     
     Hayali nüfus 

     Devlet Bakanı Tunca Toskay, 73 ilde 2 bin 290 yerleşim yerinde yapılan incelemeler sonucunda yaklaşık 3 milyon 650 bin hayali nüfus yazımının tespit edildiğini açıkladı. 
     Toskay, 2000 Genel Nüfus Sayımı sonuçlarını açıklamak üzere Devlet İstatistik Enstitüsü'nde DİE , Enstitü Başkanı Şefik Yıldızeli ile birlikte düzenlediği basın toplantısında, sayımın sistem ve organizasyonu hakkında bilgi verdi. 
     Tunca Toskay, sayımın, uygulama tarihinde sınırlar içinde bulunan nüfus büyüklüğünü, idari bölünüşe göre dağılımını ve nüfusun başlıca sosyal demografik ve ekonomik niteliklerini belirlemek amacıyla uygulandığını anlattı. 
     Genel nüfus sayımlarının uygulanması için gerekli tüm çalışmaları yürütmenin yasal görevi olduğunu hatırlatan Toskay, Enstitü'nün sorumluluklarını sıraladı. 
     Sayımın fiilen alan uygulamasının ise DİE dışındaki kurumlar tarafından yürütüldüğünü kaydeden Toskay, sayım alan organizasyonunun illerde vali veya vali yardımcısı, ilçelerde ise kaymakamların başkanlığında kurulan il ve ilçe sayım komiteleri tarafından yürütüldüğünü belirtti. 
     Bu arada, DİE, Devlet Bakanlığı ve İçişleri Bakanlığı'na da yazılı ve sözlü olarak yoğun şekilde hayali yazım ihbarları geldiğini belirtten Toskay, bu sonuçların Hacettepe Üniversitesi Nüfus Etüdleri Enstitüsü'ndeki öğretim üyeleri ve DPT uzmanları ile tartışıldığını kaydetti. 
     Toskay, DİE ile birlikte bu iki kuruluşun ortak çalışması sonucu tahminlerin üzerindeki artışın hayali yazımdan kaynaklandığının belirlendiğini anlattı. 
     
     Hayali yazılım yalnız 2000'de değil 

     Hayali nüfus yazımının sadece 2000 Nüfus Sayımı'nda değil, diğer sayımlarda da yapıldığının altını çizen Toskay, örnek vererek, 1985 yılında 59 ilde 439 yerleşim yerinde 741 bin 44 kişinin hayali olarak yazıldığını hatırlattı. 
     Toskay, bunun nedeninin, belediyelerin İller Bankası'ndan aldıkları payın yükseltilmesi ve köy statüsündeki yerlerin belediye olma çabası olduğunu kaydetti. 
     
     Hayali yerler belirleniyor 

     Bakan Toskay, hayali nüfus yazımlarının belirlenebilmesi amacıyla öncelikle Türkiye'deki bütün il, ilçe, bucak ve köylerin nüfus büyüklüğündeki değişimin önceki nüfus sayımlarındaki projeksiyonlar ile karşılaştırılarak, tahminlerin üzerinde nüfus artış hızına sahip olan yerlerin belirlendiğini kaydetti. 
     Hayali nüfus yazılan yerleşim yerlerine yönelik çalışmada, sayım memurları için belirlenen kriterlerden daha fazla nüfus yazılan sayım bölgelerinin tespit edildiğini kaydeden Toskay, ayrıca adres çerçevesi ile sayım defterleri arasındaki tutarsızlıkların tespit edildiğini kaydetti. 
     Bakan Toskay, bütün bu kriterler çerçevesinde 73 ilde 2 bin 290 yerleşim yerinin hayali yazım nedeniyle incelemeye alındığını belirtti. 
     Hayali nüfus yazımına ilişkin örnekler de veren Toskay, bu yerleşim yerlerinde alanda inceleme yapılarak yaklaşık 3 milyon 650 bin nüfusun hayali olarak yazıldığının tespit edildiğini açıkladı. 
     
     İhmali olanlara ne yapılacak 

     Toskay, sayımın alan çalışmasının sağlıklı olarak yürütülmesinden, başkanlığını, illerde vali veya yardımcılarının, ilçelerde ise kaymakamların yaptığı sayım komitelerinin sorumlu olduğunu belirtti. 
     Devlet Bakanı, bu hizmetlerin yapılmasında savsaklama ve kusuru görülen memur ve hizmetlilerin Türk Ceza Kanunu'nun görevi ihmal suçunu düzenleyen 230'uncu maddesine göre cezalandırılacağının hükme bağlandığına işaret etti. 
     Toskay, genel nüfus sayımlarında da herhangi bir ihmal ve kusuru görülen il ve ilçe sayım komite başkanları ile, belediye başkanları ve diğer yetkililer hakkında bu mevzuat hükümleri çerçevesinde hem adli, hem idari ve disiplin açısından işlem yapılmak üzere konu dosyaları ile birlikte İçişleri Bakanlığı'na intikal ettirileceğini, sayım ve kontrol memurları için ise doğrudan Cumhuriyet Savcılığı'na suç duyurusnda bulunulacağını hatırlattı. 
     Tunca Toskay, ''Sayım ile ilgili olarak bu durumda olanlar tutanaklarla tespit edilerek haklarında kanuni işlem yapılması sağlanacaktır'' dedi. 
     






</TEXT>
</DOC>
