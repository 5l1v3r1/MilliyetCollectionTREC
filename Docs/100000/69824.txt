<DOC>
<DOCNO> 69824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko23.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Para sihirbazı'' Soros Türkiye'ye geldi 
</HEADLINE>
<TEXT>

     ''Para Sihirbazı'' lakabıyla anılan uluslararası fon işleticisi George Soros, İstanbul'a geldi. 
     Air France uçağıyla Paris'ten gelen Soros, Atatürk Havalimanı VIP Salonu'ndan geçti. 
     Soros, kurucusu olduğu dünyada sivil toplumun geliştirilmesi konusunda çalışmalar yapan Açık Toplum Enstitüsü'nün 1-2 Mart tarihleri arasında İstanbul'da yapılacak Kafkaslar ve Orta Asya Bölgesel toplantısına katılacak. 
     George Soros Türkiye ziyareti sırasında İstanbul Bilgi Üniversitesi'nde ''Açık Toplum'', Sabancı Üniversitesi'nde ''Küreselleşme'' konulu iki konuşma yapacak. 
     Verilen bilgiye göre, Açık Toplum Enstitüsü Kafkaslar ve Orta Asya Bölgesel Toplantısı'nda, 11 Eylül sonrası yaşanan gelişmelerden özellikle etkilenen bu coğrafyada açık toplum değerlerini savunmanın ve geliştirmenin yeni yöntemleri aranacak. 
     ABD başta olmak üzere Avrupa, Bağımsız Devletler Topluluğu, Latin Amerika ve Afrika'da 50'yi aşkın ülkede faaliyet gösteren Açık Toplum Enstitüsü, açık toplumların gelişmesi için çalışmalar yapıyor. 
     Enstitü, Kafkaslar ve Orta Asya'da da 7 ülkede faaliyet gösteriyor. 
     Açık Toplum Enstitüsü, Türkiye'de geçen Ağustos ayından itibaren faaliyet gsöteren irtibat bürosu ve web sitesi aracılığı ile Türk sivil toplumuyla Açık Toplum Enstitüsü'nün çeşitli programları arasındaki işbirliğini kolaylaştırmayı amaçlıyor. Açık Topluml Enstitüsü'nün Türkiye'de bugüne kadarki en kapsamlı desteğini TESEV'e sağladığı bildirildi. 
     
     Soros kimdir 

     1930 yılında Macaristan'da doğan George Soros, 1947 yılında 
     İngiltere'ye göç etti. London School of Economics'den mezun olan Soros, öğrencilik yıllarında filozof Karl Popper'den çok etkilendi. 
     Soros, dünyada açık toplumların gelişmesi için her yıl 400 milyon doları aşkın bir fonu, kendi kurduğu Açık Toplum Enstitüsü'ne vakfediyor. 
     ''Wall Street'in tarihinde gördüğü en başarılı yatırımcı'' olarak bilinen Soros'un, ''Sovyet Sistemini Açmak'', ''Demokrasiyi Sağlamlaştırmak'', ''Para Yönetiminin Sihirbazı Soros Soros'u anlatıyor'', ''Küresel Kapitalizm Krizde'' ve ''Açık Toplum Küresel Kapitalizmin Reforme Edilmesi'' adlı kitapları bulunuyor. 
     George Soros'un küreselleşme ile ilgili yazdığı yeni kitabı, gelecek ay ABD'de yayınlanacak. 
     






</TEXT>
</DOC>
