<DOC>
<DOCNO> 63218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/spor/aspo.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BURASI SAMİ YEN 
</HEADLINE>
<TEXT>

Galatasaray bu sezon kendi sahasında oynadığı 10. maçı da kazanarak, müthiş bir seri yakaladı 
Sarı-Kırmızılı taraftarlar tribünleri doldurdu. Maça hızlı giren Cim-Bom önce Ümit Karan, ardından da Bülent Korkmaz ile golleri yakaladı 
     ALİ Sami Yen’deki Cim-Bom fırtınası dün de dinmedi. Sezon başından beri kendi evinde oynadığı dokuz maçta, rakiplerini evlerine boynu bükük gönderen Galatasaray, Gaziantepspor karşısında da seriyi bozmadı. Seyircisinin de büyük desteğiyle maça hızlı giren Sarı - Kırmızılı ekibin ilk golü 13. dakikada Ümit Karan’dan geldi. Kaptan Bülent 29. dakikada farkı ikiye çıkardı. 
     RAKİBİYLE girdiği iki mücadelede kulağı yırtılan Batista hastanenin yolunu tutunca, Galatasaray’ın orta sahası büyük darbe yedi. İkinci yarıda Gaziantep dengeyi kurdu ama golleri yine Cim-Bom kaçırdı. Temposu gittikçe düşen karşılaşmanın son dakikalarında maça yine heyecan geldi. Üst üste gelen pozisyonlardan gol sesi çıkmayınca, karşılaşma Galatasaray’ın zaferiyle bitti. 
     

</TEXT>
</DOC>
