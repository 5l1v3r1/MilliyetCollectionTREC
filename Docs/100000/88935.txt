<DOC>
<DOCNO> 88935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/spor/spo05b.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne dediler 
</HEADLINE>
<TEXT>

Tecrübesiz Türkler 
Dünya basını, Kosta Rika beraberliği nedeniyle Milli Takımımızı eleştirdi 
Reuters İngiliz Ajansı      Tecrübesiz Türkler, yine bir geç golle kahroldu. Eğer maçlar 85 dakika oynansaydı, Türkiye şimdi cebinde dört puan ve önünde Çin karşılaşmasıyla ikinci turun yolunu tutacaktı. Fakat iki maçtaki son beş dakikalar, Türkler’i yıktı ve şansını Brezilya’nın, Kosta Rika’yı yenmesine bağladı. 
     
AP Amerikan Ajansı      Kosta Rika’da Parks’a gol atabileceği söylendi, o da söyleneni yaptı. Hatta son anda takımını galibiyete taşıyıp, Türkiye’yi eleyecek bir de fırsat kaçırdı. Bu beraberlik, futbol delisi Türkler’in durumunu iyice tehlikeye attı. 
     
AFP Fransız Ajansı      Türkiye, Dünya Kupası’ndaki geleceğini tehlikeye attı. Bu beraberlik Türkler’in cesaretini kırdı. Şimdi Çin’i yenip, Brezilya’nın galibiyetini bekleyecekler. Emre’nin golüyle umutlanan Türkiye, bitime beş dakika kala Parks’a teslim oldu. 
     
ITV İngiliz TV’si      "Türkiye, turu geçemezse maçın son 4 dakikasını çok acı bir biçimde anımsayacak. Türkler maçın özellikle ikinci yarısında daha olumlu futbol oynadı. Kosta Rika, boş kalan orta alandan faydalanarak golü buldu. Herşeye rağmen Türkiye’nin hala tur şansı var." 
     
ET1 Yunan TV’si      "Türkler, karşılaşmanın büyük bölümünde oyunu kontrol altında tuttu, fakat galibiyeti koruyamadı. Yine de Türkiye’nin tur şansı, Kosta Rika’dan fazla. Brezilya maçında çalınan haksız penaltıdan sonra hakemler etkilenmiş gözüküyor. Kosta Rika’nın üç ofsayt pozisyonunda bayrak yanlış kalktı." 
     
Gustavo de Almeida Lance-Brezilya gazetesi      "Türkler golden sonra ritmi kaybetti. Bazen iyi takımların da şansa ihtiyacı olur. Türkiye, Parks’ın golünden sonra şansı sayesinde yenilgiden kurtuldu. Son maçlara bakarsak, ben Türk takımının tur için Kosta Rika’dan daha fazla şanslı olduğunu düşünüyorum." 
     
TF 1 Fransız TV’si      Türk Milli Takımı, Kosta Rika ile berabere kaldı ama onlar için henüz herşey bitmedi. Türkler, Brezilya maçındaki performansı gösteremedi, özellikle savunmada hatalar çoktu. Kosta Rika önemli gol pozisyonlarına girdi. İlk maçta atılan Hakan Ünsal’ın boşluğu hissedildi. Hasan Şaş yine iyiler arasındaydı. 
     



 SPOR 



































</TEXT>
</DOC>
