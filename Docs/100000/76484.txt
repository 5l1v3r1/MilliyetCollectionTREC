<DOC>
<DOCNO> 76484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/dunya/dun01.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Artık yeter 
</HEADLINE>
<TEXT>

İsrail - Filistin çatışmalarını durdurmak için devreye giren ABD Başkanı, Dışişleri Bakanı Powell’ı bölgeye gönderiyor 
     YASEMİN ÇONGAR Washington 

     İsrail’in Batı Şeria’daki Filistin kentlerini işgal etmesine ve Filistin lideri Yaser Arafat’ı Ramallah’ta kuşatma altında tutmasına, bu eylemlerin "teröre karşı savunma hakkını" oluşturduğu gerekçesiyle günlerdir itiraz etmeyen ABD, dün üslup değiştirdi. ABD Başkanı George W. Bush, kapsamlı bir açıklama yaparak, İsrail’den Batı Şeria’daki işgaline son vermesini istedi. Ancak Arafat’ı da ağır dille suçlayan ve "içine düştüğü duruma kendisinin sebep olduğunu" söyleyen Bush, Filistin Yönetimi ve Arap ülkelerinden intihar saldırılarına karşı somut girişim talep etti. ABD Başkanı, hem ateşkes hem de siyasi çözüm konusunda "arabuluculuk" yapması için Dışişleri Bakanı Colin Powell’ı gelecek hafta bölgeye göndereceğini de açıkladı. 
     Bush’un, Filistin ve İsrail tarafında ayrı ayrı tepki çeken sert konuşması, Şaron destekçisi Amerikan muhafazak rlarının muhalefetine rağmen gerçekleşti. Arap müttefiklerden gelen uyarıları göz önüne alan ABD yönetimi, Ortadoğu’da yeni bir Arap - İsrail savaşının yayılmasını önlemek amacıyla devreye girerken, bütün taraflara somut çağrılar yaptı. 
     "Artık bu kadarı yeter" diyen Bush, Şaron’dan işgale son vermesini ve Mitchell Planı kapsamında siyasi çözüm için işgal altındaki topraklardaki Yahudi yerleşimlerini durdurmasını istedi. Arafat’a "bugüne kadar yapmadığı şekilde kararlı biçimde teröre karşı çıkması" çağrısı yapan Bush, Arap ülkelerinin de intihar saldırılarına karşı tavır almasını talep etti. Bush, "intihar saldırılarını yüceltmeyi, intihar saldırganlarına şehit demeyi bırakın, onlar şehit değil, katildir" dedi. 
     



 DÜNYA 












</TEXT>
</DOC>
