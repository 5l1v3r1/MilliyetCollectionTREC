<DOC>
<DOCNO> 58180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur23.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Motosikletli ilk kadın kapkaççı yakalandı... 
</HEADLINE>
<TEXT>

     Antalya'da motosiklet kullanarak kapkaç olaylarına karıştıkları tespit edilen 5 kişilik çete, polis tarafından yakalanırken, bütün kapkaç olaylarında, motosikleti, bere takarak kendisini erkek gibi gösteren bir genç kızın kullandığı ortaya çıktı. 
     Antalya Emniyet Müdürlüğü Asayiş Şubesi yetkilileri, ülke genelinde bilinen ilk motosikletli kadın kapkaççının Antalya'da yakalandığını belirterek, 17 yaşındaki N.B'nin, belirlenen 12 olayda, erkek arkadaşları çantayı kaparken motosikleti kullandığının anlaşıldığını söylediler. 
     Arkadaşları arasında çok süratli motosiklet kullanması ile tanınan N.B ile suç ortaklarının, polisin uzun süreli soruşturması sonucu gerçekleştirdiği operasyonla yakalandığını kaydeden yetkililer, kapkaç olaylarında kullanılan plakasız motosikletin de ele geçirildiğini bildirdiler. 
     Öte yandan, tümü 18 yaşından küçük olan N.B, H.A, F.B, Y.Z.Ç ve Y.E.K'ye, Asayiş Şube Müdürlüğü önünde tatbikat yaptırıldı. N.B tatbikat sırasında motosikleti kullanırken, arkadaşı Y.E.K ise bir kadın polisin omuzundan çantasını zorla aldı. 
     






</TEXT>
</DOC>
