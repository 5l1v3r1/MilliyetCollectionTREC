<DOC>
<DOCNO> 87487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/spo20.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Atletizmde iki rekor      ANKARA’DA başlayan Büyükler Bireysel Atletizm Birinciliği’nde iki Türkiye rekoru kırıldı. Bayanlar 100 metrede Burcu Şentürk, 11.99 ile yıldızlar - gençler Türkiye rekorunun sahibi olurken, 400 metre 23 yaş altında da Özge Gürler, 56.15 ile yıldızlar - gençler Türkiye rekorunu eline geçirdi. 
     
Hentbolde yenildik      5. Avrupa Bayanlar Hentbol Şampiyonası play - off baraj ilk maçında Türkiye, İspanya’ya 32 - 25 mağlup oldu. Kastamonu Atatürk Spor Salonu’nda yapılan karşılaşmanın ilk yarısını da konuk ekip 14 - 7 önde kapattı. 
     
Samsunspor’da başkan krizi      SAMSUNSPOR’DA dünkü olağanüstü genel kurulda başkanlık için aday çıkmayınca üyelerin oylarıyla şirketleşme kararı alındı, kongre de 15 gün sonraya ertelendi. Toplantıya 1073 üyeden 163’ü katılırken, Başkan Yusuf Ziya Yılmaz, "Kulübü bu durumdan kurtaracak güce sahip değiliz. Divan Kurulu veya kayyuma Samsun’u teslim etmemek için aday çıkana kadar görevdeyiz" dedi. 
     
Kocaelispor’da çifte imza      KÖRFEZ ekibi, Arnavut futbolcu Victor Pacha ve Sloven oyuncu İsmet Munishi ile anlaştı. İzmit’e gelen iki futbolcu dün birer yıllık sözleşmeye imza attı. Slovenya’nın Olimpia takımında forma giyen Munishi’nin 14 kez milli olduğu, 31 yaşındaki santrfor Pacha’nın da İsrail’in B.Jerusalem’den transfer edildiği bildirildi. 
     
Ataspor farkı      İZMİR’DE 24-26 Mayıs tarihlerinde yapılan Türkiye Gençler Monopalet Yüzme Şampiyonası’nda Bakırköy Ataspor Monopalet ve Yüzme Kulübü madalyalara ambargo koydu. Dokuz altın, 4 gümüş, 6 bronz madalya kazanan, 4 de Türkiye rekoru kıran Ataspor kulübü, bayanlarda şampiyonluğa ulaşırken, erkeklerde de ikinciliği elde etti. 
     



 SPOR 


































</TEXT>
</DOC>
