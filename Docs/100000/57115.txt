<DOC>
<DOCNO> 57115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/spor/aspo.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KARAVANA 
</HEADLINE>
<TEXT>

Galatasaray, Fatih Terim’le anlaşamayınca zorunlu olarak "Lucescu ile yola devam" kararı aldı. Yönetimin, Terim operasyonu ile ilgili yaptığı açıklamalar ise herkesi şaşırttı 
     HALİL ÖZER"Yanlış tercüme" 

     SARI - Kırmızılı kulübün, TERİM OPERASYONU bir gecede hayal kırıklığı ile son buldu. Fatih Terim’den "Hayır" yanıtını alan yönetim, ipini çektiği Lucescu ile yola devam etmeyi kararlaştırdı. Mehmet Cansun, Fatih Altaylı ve Lucescu, dün akşam Abdürrahim Albayrak’ın bürosunda bir araya geldi. Rumen hocanın, yönetimi eleştiren kaseti incelenirken, Altaylı, "Lucescu’nun kötü bir şey söylemediğinin farkına vardık. Bu olay, yanlış tercüme ve basının kelimeleri alıp, seçmesinden kaynaklanmış. Lucescu ile devam ediyoruz" dedi. 
     
     "İddialar asılsız" 
     FATİH Altaylı, zirveden sonra açıklamalarını şöyle sürdürdü "Bir teknik direktör, futbolcusunu korumaya çalışır. Biz, kendisini mali konulara girmemesi için uyarmıştık. Gördük ki, sözleri maddi konuları içermiyor. Terim’e, herhangi bir teklif ile gitmedik. O, bizim eski dostumuz. Kulüp yönetimindeki eksiklerimizi konuştuk. Terim, konudan rahatsız olduğu için Florya’ya bile gelmiyor. Çünkü her fırsatta Galatasaray’ın başına geçeceği iddiaları atılıyor. Batista’nın alınışını bile ona bağladılar." 
     
     Sabaha kadar 
     ALTAYLI’NIN, "Terim’e teklif yapmadık" sözlerine karşın, Cansun ile birlikte önceki gece sabaha kadar süren görüşmenin sonunda, ısrarlara rağmen, ünlü hocanın teklifi kabul etmediği öğrenildi. Terim’i olağanüstü yetkilerle göreve getirmek isteyen yönetim, operasyonu Lucescu’ya tazminat verilmemesine göre de ayarlamıştı. İki taraf arasındaki mukavelede, Kulüp aleyhine açıklama yapılması halinde, sözleşme tazminatsız fesh edilir" maddesi yer alıyordu. Evdeki hesap çarşıya uydurulamadı. 
     
     Devre arası devam 
     GALATASARAY yönetimi, son olayların umduğu gibi gelişmemesi üzerine camiadan ağır eleştiriler aldı. Lucescu’ya "keskin dönüş" yapan Sarı - Kırmızılı yöneticilerin, Terim’den umudu kesmedikleri öğrenildi. Mehmet Cansun’un "Devre arasında ortam yumuşar. O zaman düşünür müsün " önerisine Terim’in "Bakarız" yanıtı verdiği belirtildi. Başkan’ın, camianın ileri gelenleriyle ünlü hocaya devre arası baskı yapmayı planladığı bildirildi. Yönetici Aziz Üstel ise Lucescu’ya 2 yıllık sözleşme teklif ettiklerini söyledi. 
     
NELER OLDU      Kahveye geliyoruz 
     Tarabya Nurol Sitesi ve dün sabaha karşı 03.00 sıraları... İstanbul’un buz tutan gece yarısında gazeteciler titreyerek Fatih Terim’in villasının bulunduğu bu sitenin önünde bekleşiyorlar... Zira evde konuk olan Mehmet Cansun ile Fatih Altaylı’dan çıkacak bir haberin peşindeler... O anda elinde çantasıyla Genel Sekreter Sinan Kalpakçıoğlu beliriyor ve içeri giriyor... Açıklama yapılmadığı için kimse tahminde bulunamıyor... Oysa gecenin finalini hedefleyen bir işaret bu... Çünkü Kalpakçıoğlu’nun çantasında Fatih Terim’e sunulacak SÖZLEŞME yer alıyor... 
     Başkan Mehmet Cansun sözleşmeyi Fatih Terim’in önüne uzatıyor ve beklenmeyen yanıt alınıyor "Hayır olmaz. Bu şartlarda, bu durumda gelmem bana yakışmaz." Gün ağarırken, Nurol Sitesi’nden yorgun ve şaşkın ayrılan Mehmet Cansun ile Fatih Altaylı, medyanın karşısında son silahlarını çekiyorlar "Hoca giderken, Zor durumlarda yine gelirim’ demişti. Bu sözünü tutacağına inanıyoruz." 
     
     Aslında gündeme bomba gibi düşen bu görüşme planlı değildi. Mehmet Cansun ile Fatih Altaylı, Terim’le gün boyu görüşmüş, teklifi iletmiş, ancak "olumlu" yanıtı alamamıştı... Cansun’un oynayacak bir kozu daha kalmıştı... Terim’i aradı, "Eşimle kahve içmeye geliyoruz" dedi. Başkan ardından Altaylı’yla temasa geçti, "Fırla, hemen gel. İşi bitirelim" mesajını yolladı... Evet bu iş bitmek zorundaydı. Çünkü Galatasaraylı yöneticilerin tümü Lucescu’yu darağacına çekmişlerdi. Üstelik Fatih Terim’in ikinci kez takımın başına geçmesiyle, Mehmet Cansun Mart seçimleri öncesi en büyük adımını atmış, başkanlığını garantilemiş olacaktı... 
     Terim’in evindeki görüşme hoş sohbetle başlarken, Fatih Altaylı konuya direkt giriş yaptı "Hocam sadece günü kurtarmak için değil, seninle daha büyük başarılara, daha parlak geleceğe imza atmak için çalışmak istiyoruz. Seninle, tarihimizin en güzel günlerini yaşadık. Yuvana dön, yeniden başlayalım." Hemen Başkan Cansun devreye girdi, Terim’e her türlü garantiyi verdi. Terim, Alex Ferguson gibi kulübün tüm futbol şubesini tek başına yönetecek, kasanın anahtarını bile cebine koyacak, Futbol AŞ’nin de başına geçecekti. 
     Bütün bu baskılara rağmen Fatih Terim "NUH DEDİ, PEYGAMBER DEMEDİ". Terim’in savunduğu prensip akla yatkındı "Takımın başında bir hoca var. Ve ben bu hocayı yemiş durumda olacağım. Yani Milan’da bana yapılanların aynısını, burada yaşatmış olacağım. Bu bana yakışmaz. İlkelerime uymaz." 
     Bu sözler umutları tüketti. Ancak son bir kırıntı olarak, daha sonra yeniden görüşmek için randevulaşıldı. 
     
Gürtuna söz verdi      İSTANBUL Büyükşehir Belediye Başkanı Ali Müfit Gürtuna, yeni stat ve Kuruçeşme Adası projeleri konusunda Galatasaray’a her türlü desteği vereceğini açıkladı. Sarı - Kırmızılı kulübün Beyoğlu Hasnun Galip’teki merkezini dün ziyaret eden Gürtuna, Başkan Mehmet Cansun ve Fatih Altaylı ile görüştü. Belediye Başkanı’na yeni projeler hakkında bilgiler verdi. 
     
Florya’nın keyfi kaçtı      SARI - Kırmızılı takım, ardı ardına yaşanan şok gelişmelere karşın çalışmalarını sürdürdü. PAF takımına giden Hakan Ünsal’ın katılmadığı ve basına kapalı yapılan antrenmanda, başta Lucescu olmak üzere tüm oyuncuların keyifsiz olduğu gözlendi. Kocaeli maçında, kırmızı kart cezası nedeniyle forma giymeyecek Emre Aşık düz koşuya çıktı. Sergen, Victoria ile çarpıştı, dudağı yarıldı. 
     



 SPOR 





















</TEXT>
</DOC>
