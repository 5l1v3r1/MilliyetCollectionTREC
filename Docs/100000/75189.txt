<DOC>
<DOCNO> 75189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/guncel/gun01.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin pisti Zeynep Nine’nin gecekondusuna takıldı 
</HEADLINE>
<TEXT>
Hukuk komedisi 
Devletin arazisini işgal 90 yaşındaki Zeynep Aydemir, bedel karşılığında kamulaştırmaya da karşı çıkıyor. Yeni pist inşaatı için 1235 bina yıkılmıştı 
     Devlet, kendi arazisine, üstüne para ödeyerek de geri alamayınca, Antalya Havalimanı’nın turizm açısından büyük önem taşıyan yeni pisti 120 trilyon liralık harcamadan sonra durdu. Araziyi terk etmeyen 90 yaşındaki Zeynep Aydemir, "Sonuna kadar direneceğim" dedi. 
     Türk turizminin lokomotifi olan Antalya’nın havalimanına yapılan üçüncü pist, gecekonduya takıldı. Turizme büyük bir rahatlama sağlayacak olan yeni pist, inşaat alanı içerisinde kalan iki gecekondu nedeniyle tamamlanamıyor. 
     Devlet Hava Meydanları İşletmeleri DHMİ Genel Müdür Yardımcısı Hasan Akalın, "yüzde 85’i tamamlanan" pist inşaatının, kamulaştırılamayan iki gecekondu nedeniyle yarım kaldığını söyledi. 
     
     Tapusuz iki gecekondu 
     Üçüncü pist ve apron sayesinde Antalya Havalimanı’nın, Türkiye’de aynı anda iki uçağın iniş ve kalkış yapabildiği tek havalimanı olacağını vurgulayan Akalın şunları söyledi 
     "Böylesine önemli bir projenin, tapusu olmayan iki gecekondu yüzünden yarım kalması üzücüdür. Şu ana kadar pist ve apron için yapılanlar dahil, projeye 120 trilyon lira harcanacak. Yalnızca kamulaştırma bedeli olarak 40 trilyon lira ödendi. Pistin uzunluğu 3 bin 400, genişliği ise 45 metre olacak. Uluslararası standarttaki bu pist sayesinde Antalya turizmi önemli bir rahatlama yaşayacak." 
     
Dava bitmeden inşaat yapılamıyor      Şu ana kadar 1235 binanın kamulaştırılarak yıkılırken, pistin güneyinde bulunan ve Zeynep Aydemir ve varislerine ait 1460 parseldeki 160 dönüm arazi ile içinde yer alan 2 evin kamulaştırılamadı. Kamulaştırmanın Antalya 2. İdare Mahkemesi tarafından verilen, "yürütmeyi durdurma kararı" nedeniyle bozulduğunu, bu nedenle söz konusu gecekonduları yıkamadıklarını kaydeden Hasan Akalın, şu görüşleri dile getirdi 
     "Devletin trilyonları bu yüzden boşa gidiyor. Geçen her gün, devlete zarar yazıyor. Dava sonuçlanıncaya kadar da ev sahiplerini ikna etmeden inşaatı sürdürme şansı bulunmuyor." 
     
Zeynep Nine Bir yere gitmem      160 dönümlük arazi ve üzerindeki evin sahibi Zeynep Aydemir, 40 yılı aşkın süredir bu bölgede oturduğunu belirterek, "bir yere gitmeyeceğini" söyledi. Arazinin "Orman Bakanlığı’na ait olduğunu" ve kullanım süresinin 20 yılı geçmesi nedeniyle zilyetlik elinde bulundurma hakkının kendilerine verilmesi gerektiğini kaydeden Aydemir, şöyle konuştu "Dava sonuçlanmadan burayı kamulaştıramazlar. 
     Evimin yıkılmasına izin verir buradan gidersem de mahkemedeki zilyetlik davasını kaybedebilirim. Bu yüzden bana para verseler de evimden ayrılmam." Aydemir, "Benim de haklarım var. Sonuna kadar direneceğim" dedi. 
     



 GÜNCEL 


















</TEXT>
</DOC>
