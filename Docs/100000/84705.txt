<DOC>
<DOCNO> 84705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo20.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Uznadze’den altın      SLOVENYA’NIN Maribor kentinde devam eden Avrupa Büyükler Judo Şampiyonası’nda, 81 kilodaki temsilcimiz Iraklı Uznadze altın madalya kazandı. İlk turu maç yapmadan geçen Uznadze, sırasıyla Sloven, Portekizli, Hırvat ve Rus rakiplerini devirdi. Finalde Estonyalı rakibi sakatlığı nedeniyle maça çıkmayınca judocumuz altın madalyaya uzandı. 
     
Mavikupa’da Marmara farkı      MAVİ Jeans tarafından 5.’si düzenlenen Mavikupa Üniversitelerarası Basketbol Şenliği’nde Bilgi Üniversitesi’ni 100 - 61 yenen Marmara Üniversitesi şampiyonluğa ulaştı. Üçüncülüğü ise Mimar Sinan Üniversitesi’ni 89 - 77 mağlup eden İstanbul Üniversitesi aldı. Marmara Üniversitesi, ödül olarak ağustosta Dünya Basketbol Şampiyonası’nda Milli Takım’a destek için ABD’ye götürülecek. 
     
Ödüller 20 Mayıs’ta      SPOR hizmet ve faaliyetlerinde üstün başarı gösterenlerin ödülleri, Devlet Bakanı Fikret Ünlü’nün katılımıyla 20 Mayıs’ta verilecek. Törende bilardo, boks, güreş işitme engelliler, karate ve tekvando federasyonlarından 36 sporcu, 32 antrenör, 5 masör ve 19 spor kulübüne 9 bin 24 adet cumhuriyet altını karşılığında, toplam 823 milyar 388 milyon 250 bin lira ödül dağıtılacak. 
     
Antep’e 4 aday      GAZİANTEPSPOR, Teknik Direktör konusunda rotayı yabancı hocalara çevirdi. Başkan Celal Doğan, görev verecek yerli bir antrenör bulamadıklarını söyledi, "Öncelikle Fransa Milli Takımı’nın eski teknik direktörü Henry Michel, Saffet Susiç, Sepp Piontek ve George Hagi ile görüşme imkanı bulduk. Bu isimler üzerinde çalışmalarımız sürüyor" dedi. 
     
Körfez’den transfer      KOCAELİSPOR, Alibeyköyspor’un orta alan oyuncusu Uğur ile anlaştı. İkinci Başkan Hikmet Erenkaya ile bir süre görüşen 23 yaşındaki Uğur, daha sonra kendisini iki yıllığına Yeşil - Siyahlı renklere bağlayan imzayı attı. 
     
Bursaspor’da kongre günü      BURSASPOR, bugün yapılacak olağan genel kurulda yeni yönetimini seçecek. Atatürk Spor Salonu’ndaki kongre saat 14.00’te başlayacak. Başkan Erdoğan Bilenser, "Ben doğal adayım" derken, işadamı Muzaffer Önadım, gerekirse aday olabileceklerini açıkladı. Yönetim ise tüm üyeleri kongreye davet etti. 
     
En güçlü kim      DÜNYA’NIN en güçlü erkeklerinin katılacağı "Turkey 2002 Strongest Man Grand Prix" bugün İstanbul’da yapılacak. Türkiye’de ilk kez gerçekleştirilecek etkinlik, her yıl 12 kez ve 12 ayrı ülkede yapılıyor. Selamiçeşme Özgürlük Parkı’nda düzenlenecek organizasyonda, Türkiye’den Ersun Kuruer ve Ziya Demircan’ın yanı sıra 12 yarışmacı güçlerini deneyecek. 
     



 SPOR 





























</TEXT>
</DOC>
