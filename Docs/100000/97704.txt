<DOC>
<DOCNO> 97704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun27.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Batı Şeria'dan çekilme niyetinde 
</HEADLINE>
<TEXT>

     Gazze'de son saldırısıyla yurtiçinde ve dışında şiddetli tepkiler çeken İsrail, Batı Şeria'dan hala çekilme eğiliminde olduklarını ve Filistin'in vergi gelirinin bir miktarını serbest bıraktıklarını açıkladı. 
     İsrail Dışişleri Bakanı Şimon Peres, güvenlik kabinesi toplantısının ardından yaptığı açıklamada, karsı tarafın sükunetini sürdürmesi halinde, İsrail'in işgal ettiği Batı Şeria bölgelerinden halen çekilme eğiliminde olduğunu söyledi. 
     Peres, geçen ay işgal edilen El Halil ve Beytüllahim'den çekilme niyetinde olduklarını, ayrıca yasa ve düzene ilişkin bir garanti planı olursa Ramallah'tan da ayrılabileceklerini kaydetti. 
     Dışişleri Bakanı Peres, ayrıca İsrail hükümetinin, dondurduğu Filistin vergi gelirlerinden milyonlarca doları serbest bıraktığını ve Filistinlilerin İsrail'de çalışması için geçiş izni çıkardığını açıkladı. 
     





</TEXT>
</DOC>
