<DOC>
<DOCNO> 66461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur10.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Satanizm yayılıyor, merkezi İzmir'de... 
</HEADLINE>
<TEXT>

     Diyanet İşleri Başkanlığı, internet sitesinde, satanistliği, özel olarak Hıristiyanlığa, genel olarak da bütün dinlere karşı ''alternatif din'' olarak sunulmak istenen, yeni din arayışı olduğu konusunda uyarıda bulundu. 
     Diyanet İşleri Başkanlığı'nın ''http www.diyanet.gov.tr'' adlı internet sitesine göre, satanistler, İstanbul, Ankara, İzmir, Bursa, Eskişehir, Adana, Antalya, Tekirdağ, Edirne ve Kayseri illerinde yayılmaya başlamış olup, kendilerine merkez olarak İzmir'i seçiyorlar. 
     Sitenin ''Duyurular'' bölümünde yer alan yazıda, satanist grupların yayılmasına ilişkin şöyle denildi 
     ''Ülkemizin internet ile tanışması bu süreci daha da hızlandırmıştır. Bu gruba dahil olan ya da özenti ile birlikte ilgileri uyanan kişilerin genellikle 14-25 arası yaşlarda oldukları gözlenmektedir. Bu tip insanların ergenlik dönemi problemleri, aile içerisinde yaşanan olumsuzluklar, din bilgisi yetersizliği ve kurdukları arkadaşlıklar neticesinde satanizme ilgileri ortaya çıkmaktadır.'' Sitenin ana sayfasında, başlık altında ise Bakara Suresinin 208. 
     Ayetindeki ''Ey iman edenler Hep birden barışa girin, şeytana ayak uydurmayın, o sizin apaçık düşmanınızdır'' uyarısı, akan yazı biçiminde yer alıyor. 
     
     Konu üzerinde hassasiyetle duruyoruz 

     Edirne Emniyet Müdürü Behiç Demirer ise ilde ve Trakya'da satanist guruplara rastlanılmadığını belirterek, ''Yapılan araştırmalarda halkta ve üniversitede böyle grupların varlığı henüz saptanmadı. Bu konu üzerinde hassasiyetle duruyoruz'' dedi. 
     Edirne İl Müftüsü Adil Erbay da bölgede satanist gruplar olduğuna dair bir duyum almadıklarını belirtti. Erbay, ''İlimizde böyle grupların olduğuna dair bir duyum almadık. Yaptığımız toplantılarda satanistlerin giyim özelliklerine benzer giyinen değişik grupta gençler olduğunu duyduk. Fakat, bunların satanist olmadıklarını biliyoruz'' dedi. 
     Erbay, dini anlamda boş kalan ve ailelerinde yeterli ilgiyi görmeyen gençlerin bu boşluklarından faydalanan insanlar tarafından kandırılarak, satanist gruplarla tanıştırıldığını söyledi. Erbay, ''Trakya'da anneler, çocuklarına çok düşkün, çocuklarıyla ilgileniyorlar. Bu yüzden satanist grupların olacağını sanmıyorum. 
     Trakya'da aile düzeni sağlam'' dedi. 
     






</TEXT>
</DOC>
