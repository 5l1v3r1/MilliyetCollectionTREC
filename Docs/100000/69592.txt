<DOC>
<DOCNO> 69592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/soneko02.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin terör savaşının yıllık maliyeti 30 milyar dolar 
</HEADLINE>
<TEXT>

     ABD'nin, terörizme karşı başlattığı savaş çerçevesinde Afganistan'daki faaliyetleri ve kendi topraklarında güvenliği artırma çabalarının, yıllık 30 milyar dolara malolacağı bildirildi. 
     ABD Başkanı George Bush ve Amerikan Kongresi, içinde bulunulan mali yıl için Pentagon'a, hem denizaşırı savaş faaliyetleri, hem de kendi topraklarında terörizme karşı savaşı için 17.4 milyar dolar ayırmıştı. 
     Ancak Pentagon, gelecek 7 ay içinde hem ABD'de, hem de Afganistan veya başka bir bölgede terörizmle savaş için, 12.6 milyar dolar ek bütçeye ihtiyaç duyulduğunu belirtiyor. 
     Bush'un, mart ayında Kongre'den, Afganistan'daki faaliyetler ve başta havaalanları olmak üzere yurtta genel güvenliği sağlama çabaları için ek bütçe talebinde bulunması bekleniyor. 
     Harcama kalemlerinin artmasında, insani yardımın boyutu, ABD'nin ele geçirdiği El Kaide ve Taliban esirlerinin bakımı ve ek güvenlik tedbirlerine duyulan ihtiyaçlar, Afganistan'da kullanılan 18 bin bomba ve füze de sayıldı. 
     






</TEXT>
</DOC>
