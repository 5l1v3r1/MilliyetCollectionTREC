<DOC>
<DOCNO> 51134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo19.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli'den Terim ve Milan yorumu... 
</HEADLINE>
<TEXT>

     Fenerbahçe Teknik Direktörü Mustafa Denizli, takımda genel görüntünün iyi olduğunu belirterek, ''Ligde yakaladığımız çizgiyi sürdürmek istiyoruz'' dedi. 
     Mustafa Denizli, sarı-lacivertli takımın bu akşam yaptığı antrenman öncesinde basın mensuplarının sorularını yanıtlarken, Gaziantepspor maçında oyuncuların iyi bir performans ortaya koyduğunu, takım performansında bir yükselme varsa, herkesin o çizginin ve kotanın içinde bulunduğunu söyledi. 
     Mustafa Denizli, ''Genel görüntümüz iyi. Bu görüntüyü değiştirmemeye çalışacağız. Değiştirmeyeceğiz de. Ligde yakaladığımız çizgiyi sürdürmek istiyoruz'' diye konuştu. 
     Takımda sorunları bulunan futbolculara da değinen Denizli, Ogün ve Zoran Mirkoviç'in sakat, Lazetiç'in ise hasta olduğunu, Johnson ve Mustafa Doğan'ın da hafif sakatlıkları bulunduğunu kaydetti. 
     Denizli, kontrol için İsviçre'ye giden Oktay'ın ameliyat olmadan döndüğünü belirterek, golcü futbolcunun durumuyla ilgili bilgi verdi. 
     Oktay'a doktorların ''kontrollü olarak futbola devam'' ya da ''küçük bir operasyon'' tavsiye ettiğini anlatan Denizli, bu aşamada operasyona ayıracak zamanları olmadığını, o nedenle Oktay'ın doktor kontrolünde çalışma programı uygulayacağını bildirdi. 
     Kulüp başkanı Aziz Yıldırım'ın, ''Bir gün mutlaka Avrupa şampiyonu olacağız'' biçimindeki açıklaması hatırlatıldığında ise Denizli şunları söyledi 
     ''Hedefleriniz varsa bir gün mutlaka bu hedefe varırsınız. Avrupa şampiyonluğu da bu süreç içinde. Fenerbahçe gibi büyük bir kulüp böyle hedefler koyacak. Bu doğaldır. 
     Son derece üst düzeyde hazırlandığımız Avrupa Şampiyonlar Ligi'nde Bayer Leverkusen maçının ertelenmesiyle her şey tersyüz oldu gibi. Ama önemli değil. Futbol uzun süreci kapsayan bir unsur. Hedef varsa bir gün ulaşırsınız.'' 
     
     Fatih Terim yorumu... 
     Denizli, AC Milan'daki görevine son verilen teknik direktör Fatih Terim ile ilgili soruları da yanıtlarken, Fatih Terim açısından olaya bakınca üzüldüğünü, ancak asıl üzüntüyü, böyle bir teknik adamla çalışamadığı için AC Milan Kulübü'nün duyması gerektiğini söyledi. 
     ''Benim olaya bakış şeklim daha farklı olur'' diyen Denizli, yorumunu şöyle yaptı 
     ''İtalya'dan gelen hoş bir haber değil. Olaya iki türlü bakıyorum. 
     Fatih açısından bakınca üzülmemek elde değil. Her teknik adam başladığı işi bitirmek, hedefine ulaşmak ister. Bunlar, çeşitli nedenlerle ve çeşitli zamanlarda yarım bırakılabiliyor. Fatih'in bunda hiçbir suçu yok. Fatih açısından bakınca, meslektaşı olarak üzülüyorum. 
     Pencerenin öteki tarafından bakınca Fatih Terim gibi bir üst düzey teknik adamın, ülke futboluna vereceği çok şey var. Önüne koyacağı çok şey var. O'nun ülke futboluna vereceği hizmetlerin bitmediğine inanıyorum. Burada bize, hepimize gösterebileceği çok şey var. O bakımdan sevinmeliyiz. Bir yanım üzüntülü, bir yanım sevinçli. 
     Bence, Fatih Terim gibi bir teknik adamla çalışamadığı için Milan'ın daha fazla üzülmesi lazım.'' 
     






</TEXT>
</DOC>
