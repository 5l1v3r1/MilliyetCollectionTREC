<DOC>
<DOCNO> 71379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur30.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike Çetesi davasında iddianame hazırlanma aşamasına gelindi 
</HEADLINE>
<TEXT>

     ''Susurluk Davası''ndan 4 yıl hapis cezasına çarptırılan Ali Fevzi Bir ile hakemler ve teknik direktörler arasında ''Şike Çetesi'' oluşturulduğuna ilişkin sürdürülen soruşturmada, iddianame hazırlanması aşamasına gelindiği bildirildi. 
     Kadıköy Cumhuriyet Başsavcı Vekili Nihat Çakar ve Cumhuriyet Savcısı Eren Gönen tarafından yürütülen soruşturma kapsamında, tutuklanarak cezaevine konulan hakem Sadık İlhan'ın yönettiği maçlarda görev alan hakem ve yardımcı hakemlerden Cafer Kuştepe, Ferhat Gündoğdu ve Nurhan Kenan Altınsaat'in bugün ifadeleri alındı. 
     Merkez Hakem Kurulu MHK Başkanvekili ve eski hakem Serdar Çakır ise tanık olarak dinlendi. 
     Başsavcı Vekili Çakar, A.A muhabirine yaptığı açıklamada, soruşturma kapsamında dinlenecek kimse kalmadığını belirterek, iddianame hazırlamak için mevcut verilerin değerlendirileceğini söyledi. 
     Savcı Gönen de bugüne kadar toplam 30 kişinin sanık ve tanık olarak ifadelerinin alındığını anlatarak, ''Bu ifadeleri incelemeye aldık. İfadeleri değerlendirip kısa süre içinde iddianameyi hazırlayacağız'' dedi. 
     Bu arada Türkiye Faal Futbol Hakemleri ve Gözlemcileri Derneği avukatlarından Serhat Pekiner, adliye çıkışında gazetecilere yaptığı açıklamada, Cafer Kuştepe, Ferhat Gündoğdu ve Nurhan Kenan Altınsaat'in soruşturma kapsamında savcıya ifade verdiklerini, Serdar Çakır'ın ise tanık olarak dinlendiğini bildirdi. 
     ''Cumhuriyet Savcısı, soruşturmanın bittiğini söyledi. Bundan sonra herhalde ağır cezada dava açılacak'' diyen avukat Pekiner, ''Bugünkü soruşturma kapsamında konuşulan herhangi bir maç var mı '' sorusu üzerine, ''Sadık İlhan'ın 2001-2002 sezonunda yönettiği maçlarla ilgili... O maçlarda hangi yan hakem vardı, onlarla ilgili herkesin sorgulaması yapılıyor'' diye konuştu. 
     






</TEXT>
</DOC>
