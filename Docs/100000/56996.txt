<DOC>
<DOCNO> 56996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun14.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya göç yasasını tartışıyor "Türk aileler sorumsuz" 
</HEADLINE>
<TEXT>

     Alman Hıristiyan Sosyal Birlik Partisi CSU milletvekili Hans-Peter Uhl, bugün mecliste Göç Yasa tasarısı ile ilgili olarak yapılan oturumda, Türk ailelerin sorumsuzca davrandığını öne sürdü. ''Türk aileler çocuklarını küçük yaşta Alman toplumundan ayırıp Anadolu'da Kuran derslerine gönderiyor, böylece Almanya'da eğitim görmelerini ve Almanca'yı iyi şekilde öğrenmelerini engelliyorlar'' diyen Uhl, ''Türklerin ve Yugoslavların daha fazla suç olaylarına karışmaları da doğal. Çünkü Almanca öğrenmeyince iyi eğitim göremiyorlar, iyi eğitim alamayınca iş bulamıyorlar, iş bulamayınca da suç işlemeye teşvik ediliyorlar'' şeklinde görüş belirtti. 
     Berlin'deki Türklerin yüzde 42'sinin işsiz olduğuna ve Münih'te sosyal yardım parası alan her 2 kişiden 1'inin yabancı olduğuna dikkati çeken Uhl, ''Bu nedenle daha fazla göçe ihtiyacımız yok. 
     Göçten fazla uyum çabaları ile meşgul olmalıyız'' diye konuştu. 
     Alman halkının büyük bölümünün de daha fazla göç istemediğini belirten Uhl, ''Almanya, yabancı düşmanı bir ülke değil. Her ülkeden daha fazla göç kabul ediyoruz ve yabancı düşmanlığı da diğer Avrupa ülkelerinden daha az. Ancak göçten fazla uyuma önem vermeliyiz'' dedi. 
     Federal hükümetin Yabancılar Danışmanı Marieluise Beck ise, göç konusunun çarpıtıldığını ve Alman halkı arasında yabancılarla ilgili doğru olmayan endişeler yaratıldığını belirterek, ''Yeni yasa ile göç sınırlandırılmayacakmış gibi bir hava yaratılıyor. Göç bugüne kadar zaten her zaman sınırlandırılmıştır'' diye konuştu. 
     Beck, 2000 yılında Almanya'ya 648 bin yabancının geldiğine, ancak 562 bin yabancının da ülkeyi terk ettiğine dikkati çekerek, 
     ''Nüfusumuz yaşlanıyor ve vasıflı işgücüne ihtiyacımız var. Gereken önlemleri zamanında almalıyız. Bu ülkede göç konusunda kışkırtıcılık yapılırsa, bundan en fazla yabancılar etkilenecektir'' dedi. 
     Uyum konusunda eksikler bulunduğuna ve bu konuda geçmişte politikacıların da büyük ihmali olduğuna işaret eden Beck, ''Bu nedenle yeni bir yasa çıkartılması şart. Göç ile yaşamak zorundayız. 
     Kendi çıkarımız için de bunu mümkün olduğu kadar iyi şekillendirmemiz lazım'' şeklinde konuştu. 
     






</TEXT>
</DOC>
