<DOC>
<DOCNO> 83494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/ekonomi/eko04.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
11,500’de tutunma çabası izlenebilir 
</HEADLINE>
<TEXT>

Son haftalarda dolarda yaşanan hareketlilik hisse senetleri piyasasını olumsuz etkiliyor 
     Zeynep Candan AKTAŞ 

     Haftayı 11,207 puandan gelen alımlarla 11,944 puandan kapatan endeks, hacimdeki artış eğilimi ile de güçlenme sinyalleri veriyor. Mart ayında 10,443 puanda oluşan dibin ardından bu kez 11,207’de oluşan dip yukarı eğimli kanalın destek çizgilerinin netleşmesini sağladı. Endeksin kısa vadeli göstergeleri alım sinyallerin sürdürürken uzun vadeli göstergelerin bir kısmında satış baskısı izleniyor. Bu nedenle yukarı doğru ataklarda hacim artışına ihtiyaç var. Önümüzdeki hafta için endeksin 11,500’ün üstünde kalma çabası izlenebilir. 
     3 ayı geçen bir süredir 11,000- 12,000 aralığında dönüp duran piyasada eğer 11,207 puanın altına bir kayma sözkonusu olmaz ise daha önce sözettiğimiz yukarı eğimli kanal içinde piyasanın yavaş yavaş kendini yukarıya atmasını bekleyebiliriz. Aşağı gelirken iyice daralan hacim belli seviyelerde satıcıların isteksizliği olarak yorumlanabilir. 
     Bir ay önce bu seviye 10,500’lerde iken bugünlerde 11,200 seviyesi olarak görülüyor. 
     
Destek 12,000’lerde      Beklenmeyen bir gelişme olmazsa bir ay sonraki destek seviyeleri 12,000’ler seviyesinde olacaktır. Diğer taraftan, birçok senette oluşumu izlenen ters omuz- baş- omuz görünümü 12,600’den başlayan satışlarla bozulmadı. 
     Yaklaşık bir buçuk yıllık sürede oluşan bu formasyonların halen geçerliliğini sürdürmesi, endeksteki simetrik görünümün devam etmesi ve bu tabanlardan yukarı yönde çıkışların birer ikişer başlaması orta vadeli yön konusunda beklentilerin güçlenmesine neden oluyor. Ancak, piyasalarda yaşanan altyapı değişiklikleri faizlerin düşüş eğilimine girmesi, enflasyonun düşüş eğilimi, dövizin serbest dalgalanması ve bir geçiş sürecinde bulunulması nedeniyle kısa vadede hisse senedi piyasalarında sıkışmalar yaşanıyor. 
     Bu ortamda yabancı yatırımcılar paylarını sürekli olarak artırıyor. Geçen yıl yüzde 35’ler seviyesine gerileyen piyasa payları endeksin 15,000’leri test ettiği dönemlerde yüzde 41’ler seviyesine çıkmıştı. Bugün endeksin 11,000-12,000 aralığında dolaştığı dönemde de yabancı payı yüzde 41,35’ler seviyesinde. Yabancıların bizim piyasamızda maksimum yüzde 50 pozisyon taşıdıkları düşünüldüğünde bu hiç de küçümsenecek bir rakam değil. 
     Bol kazançlı haftalar dileğiyle. 
     Not 9 Mayıs Perşembe kapanış verileriyle hazırlanmıştır. 
     



 EKONOMİ 















</TEXT>
</DOC>
