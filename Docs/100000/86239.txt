<DOC>
<DOCNO> 86239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sontur02.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel lise mezunlarına "sınavsız geçiş" şansı... 
</HEADLINE>
<TEXT>

     Mesleki ve teknik liselerden mezun olmayanlara da, ''telafi eğitimi'' görmeleri koşuluyla ''meslek yüksekokullarına sınavsız geçiş'' yolu açılıyor. 
     Genel lise mezunları, Milli Eğitim Bakanlığı'nca MEB belirlenen dallarda mesleki eğitim görerek, mesleki ve teknik ortaöğretim diploması alabilecekler. Bu diplomayı alanlar, ''meslek yüksekokullarına sınavsız geçiş'' uygulamasından yararlanabilecekler. 
     MEB'in, geçen yıl çıkarılan 4702 sayılı meslek eğitimi düzenleyen kanun uyarınca hazırladığı ''Mesleki ve Teknik Eğitim Yönetmeliği'' taslağında, genel lise mezunlarına mesleki eğitim verilmesine ilişkin düzenlemeler yapıldı. 
     Buna göre, genel liselerden mesleki ve teknik eğitim dışındaki okullardan mezun olanlar, MEB tarafından belirlenen alan veya dallarda ''telafi eğitimi'' alacaklar. 
     Telafi eğitimi programı, teorik ve uygulamalı meslek derslerinden oluşacak. Genel lise mezunları, telafi eğitiminde okutulan dersler arasında lisede okudukları dersler varsa, bunların haftalık saat sayısı aynı olanlar ile haftalık saat sayısı farkı 1 olanlarından muaf tutulacaklar. 
     Haftalık saat sayısı farkı 2 ve daha fazla olan dersler ile okunmamış dersler için telafi eğitimi görülecek. 
     
     TELAFİ EĞİTİMİ YAZIN DA YAPILABİLECEK 
     Telafi eğitiminin yapılacağı kurumlar ile açılacak telafi eğitimi programlarının türleri, bu programlara alınacakların sayısı, telafi eğitimine başvuru ve uygulama süresi, milli eğitim müdürlüklerince duyurulacak. 
     Adaylar, devam etmek istedikleri programların da yer aldığı bir dilekçeyle telafi eğitiminin yapılacağı kuruma başvuracaklar. Telafi eğitimi, ''Tam gün, tam yıl eğitim'' çerçevesinde yapılacağından, yaz aylarında da eğitim görülebilecek. 
     
     LİSELERDEKİ KURALLAR GEÇERLİ OLACAK 
     Telafi eğitimi sırasındaki başarının değerlendirilmesi ve devam-devamsızlık konularında Milli Eğitim Bakanlığı Ortaöğretim Kurumları Sınıf Geçme Yönetmeliği hükümleri uygulanacak. Böylece, şu anda öğrenim gören lise öğrencileri için geçerli olan tüm kurallar ve haklar, telafi eğitimi görenler için de geçerli olacak. Ancak ortalama yükseltme sınavları yapılmayacak. Sorumluluk sınavları ise telafi eğitimi programı sonunda gerçekleştirilecek. 
     Telafi eğitimini başarıyla tamamlayanlara, devam ettikleri alan veya dala ait mesleki ve teknik ortaöğretim programı diploması verilecek. 
     Telafi eğitimi sonrasında diploma alanlar mesleki ve teknik ortaöğretim mezunu sayılacakları için meslek yüksekokullarına sınavsız geçiş uygulamasından yararlanabilecekler. 
     Yönetmelik değişikliğinin gelecek öğretim yılından önce yürürlüğe girmesi halinde, telafi eğitimlerine önümüzdeki öğretim yılından itibaren başlanabilecek. 
     





</TEXT>
</DOC>
