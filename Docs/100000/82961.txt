<DOC>
<DOCNO> 82961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/spor/spo06.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci bahar 
</HEADLINE>
<TEXT>

Yarım asır sonra savaş yerine bu kez A Milli Takım için Kore’ye destek çıkarması yapacak olan gaziler, Dünya Kupası’nı iple çekiyor, hücum borusunu hazır kıta bekliyor 
     Özel Haber Murat Ağca 

     TATLI bir heyecan var içlerinde. Yarım asır önce kanlarıyla ıslattıkları Kore’ye, şimdi milli futbolcuların terleriyle ıslanacak Ay - Yıldızlı formaya alkış tutmaya gidiyorlar. Onlar için hücum borusu sesini duymak yeterli. 50 yıl önce "Allah, Allah sesleriyle" taaruza kalktıkları Kunuri, Corvon, Vegas cepheleri, yerlerini Seul, Ulsan ve Incheon’a bırakmış. "Milli dava" olunca 70’li yaşlarına rağmen, "çakı gibi" dikilmişler ayağa, yıllara meydan okuyarak, kupa çıkarmasına hazırlanıyorlar. 
     MUHARİP Gaziler Derneği’nin Türkiye çapında Kore’deki Dünya Kupası’na göndermeyi planladığı 40 gaziden, İstanbul şubesini temsil edecek tim "hazır kıta". Sağlık kontrolleri, aileden muvaffakatlar, belgeler tamam. "Bomba gibiyiz" diyor, gün sayıyorlar. Koreli 100 gazi de orada, onları bekliyor. Birlikte, "Türkiye, Türkiye" diye bağırmak için. 50 yıl sonra, yine omuz omuza. Gaziler iddialı, "Belki en yaşlı taraftarlar olacağız ama, asla en sessizleri olmayacağız" diye konuşuyorlar. 
     AYNI iddiayı Milli Takım’dan da bekliyor Kore Gazileri. "Yüzümüzü kara çıkarmayın" deyip, Ay - Yıldızlı yiğitlerimize mesaj gönderiyorlar "Biz 50 yıl önce ulusun makus talihini Kore’de ikinci kez değiştirdik. Dünya’ya Türk’ün gücünü gösterdik. Şimdi sıra sizde. Futboldaki rütbeniz ne olursa olsun, bir nefer gibi mücadele edin. Siz kazandıkça, şehitlerimizin de ruhu şad olacak. İnanırsanız mutlaka başarırsınız". Evet onlar yarım asır önce olduğu gibi yine inanıyor, şimdi sıra Milli Takım’da. 
     
Veda gecesi iptal      2002 Dünya Kupası finallerinde mücadele edecek olan A Milli Takımımız’la ilgili 16 Mayıs’taki uğurlama gecesi iptal edildi. Ali Sami Yen Stadı’nda yapılması planlanan gecenin iptalinin temelinde, sponsor firmaların gerekli bütçeyi ayıramamaları gösterildi. Bu arada Millilerimiz, bugün Polat Otel’de toplanacak ve akşam özel uçakla Antalya’da kampa girecek. Tarkan’ın "Bir oluruz yolunda" şarkısının 2002 yılı resmi Milli Takım şarkısı olması konusunda anlaşma yapıldı. 
     



 SPOR 




























</TEXT>
</DOC>
