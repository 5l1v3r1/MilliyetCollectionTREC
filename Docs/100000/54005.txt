<DOC>
<DOCNO> 54005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/spor/spo03.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akyel KAOSU 
</HEADLINE>
<TEXT>

     GALATASARAY, Fenerbahçe’nin yıldırım operasyonla anlaşma sağladığı Fatih Akyel konusundaki öfkesi dün de sürdüdü. Samsun maçında gollerin gelmesinin ardından rahatlayan Sarı - Kırmızılı taraftarlar, bu oyuncuyu gündemlerine aldılar. Tribündeki seyircilerden bir bölümü "Fatih’i kaptırmayın" diye bağırırken, diğer bölümü "Galatasaray’ı satanı biz de satarız" tezahüratlarıyla yanıt verdiler. Ancak iki grup da Fenerbahçe aleyhine tezahüratta birleşti. 
     BAŞKAN Mehmet Cansun ise Fatih Akyel için "Mallorca ile Fatih konusunda faks yoluyla anlaşma yaptık. Ancak Fenerbahçe’ye transfer olduğunu duyduk. Sanıyorum Menajer Saffet Sancaklı ile anlaştı. Pazartesi herşeyi öğreneceğim" ifadesini kullandı. Real Mallorca da dün "Galatasaray bu transferi bedavaya getirmeye çalışıyordu. Ancak Fenerbahçe’nin devreye girmesiyle durum değişti. Fatih’i gözden çıkarmıştık. Bu teklif de çok cazip geldi" açıklamasını yaptı. 
     
     Batista’da işlem tamam 
     GALATASARAY, Gaziantepspor’dan transfer edeceği Batista ile de işi bitirdi. Sarı - Kırmızılı yöneticiler dün bu oyuncunun menajeri ile Florya’da yaptıkları görüşmede 3.5 yıllık anlaşma imzaladılar. Batista bu yıl 250 bin dolar garanti para ve maç başına 5 bin dolar alacak. Ayrıca önümüzdeki yıldan itibaren de Batista yıllık 500 bin doları cebe indirecek. Brezilyalı oyuncunun çarşamba resmi sözleşmeyi imzalaması bekleniyor. Gençlerbirliği önünde bugün son kez Gaziantep forması giymesi beklenen Batista pazartesi yeni takımı ile çalışmalara başlayacak. 
     



 SPOR 

























</TEXT>
</DOC>
