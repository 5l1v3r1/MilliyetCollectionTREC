<DOC>
<DOCNO> 83175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/spor/spo01.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖNLÜNDEKİ YERDE 
</HEADLINE>
<TEXT>

Lucescu, Galatasaray’dayken Beşiktaş’ın silahlarını gıptayla izlemişti. İlk göz ağrısı Pascal Nouma, ısrarla istediği İlhan ve Tümer’e iç geçirmiş, Ahmet’in transferine tepki göstermişti 
     Attila GÖKÇE 

     Mircea Lucescu, Galatasaray’da görev aldığı ilk günden beri Beşiktaş’ı gözaltında tutuyordu. Rumen teknik direktör, Beşiktaş’ın genç ve tecrübesiz, ama aynı zamanda güçlü ve disiplinli bir ekip olduğunu yakın çevresine sık sık tekrarlıyordu. 
     Türkiye liginde değişik takımlarda oynayan bazı futbolcuları çok beğeniyor, Galatasaray’da birlikte çalışmayı arzuluyordu. Bunlardan en beğendiği dört futbolcu, Beşiktaş forması giyiyordu Geçen yıl gürültülü bir sezon geçirdikten sonra Fransa’ya dönen Pascal Nouma, hocanın ilk gözdesiydi. Galatasaraylı yöneticilere, Nouma’nın transferi için çok ısrar etti. Bu konuda Cüneyt Tanman’ı da devreye soktuğu biliniyor. Ancak Nouma, Beşiktaş taraftarlarının tepkisini göze alamadığı için Galatasaray’la pazarlık masasına oturmadı. Şimdi Beşiktaşlı yöneticilere Nouma’nın geri getirilmesini önerirse şaşmamak gerek. İlhan ve Tümer de - hatırlanacağı gibi - Lucescu’nun geçen yıl transferdeki gözdeleriydi. İki yıldızı Beşiktaş kaptı. İlhan golleri sıraladıkça, yakınlarına, "Görüyorsunuz değil mi, pek de haksız sayılmam artık" diyordu. 
     
     Ahmet’e üzüldü 
     Ahmet Yıldırım ise Lucescu’nun, Galatasaray’dan ayrılışını sürprizle öğrendiği bir oyuncuydu. Rumen hoca, geçen sezon başı tatilden dönüp, kamp kadrosunu yazarken, Ahmet Yıldırım’ı da listeye koymuştu. Yardımcıları, Ahmet Yıldırım’ın Beşiktaş’a verildiğini söylediler. Lucescu şaşırdı "Beni kandırdılar. Bana telefon edip Erhan’ı Beşiktaş’a vereceklerini söylediler. Ben de onayladım. Erhan diye gösterip, Ahmet’i satmışlar bu çok kötü" dedi. Çünkü Ahmet’e çok inanıyor, onun sadece savunmacı değil, yetenekleriyle iyi bir oyun kurucu olabileceğini de düşünüyordu. 
     
     Sergen’e hayran 
     Mircea Lucescu’nun Beşiktaş’a gelişiyle şimdi müthiş bir pazarlık dönemi başlayacak. Galatasaray’da en sevdiği futbolculardan biri olan Sergen için Beşiktaşlı yöneticileri ısrarla devreye sokması kimseyi şaşırtmamalı. Lucescu, geçen yıl Sergen için Galatasaraylı yöneticilere telefonu açmış ve şunları söylemişti "Bu çocuğa sık sık küçük küçük paralar veriyorsunuz, kötülük ediyorsunuz. Onlar cep harçlığı... Sergen iki günde parayı yer, bitirir. Bırakın harçlık vermeyi... Şu çocuğa bir ev alın. Böylece onu sahiplendiğinizi gösterin". Bunun üzerine Başkan Cansun, Sergen’i ev sahibi yaptı. Sergen Yalçın, doksan dakika oynadığı her maç başına 10 bin dolar alacaktı. Sonradan girdiği maçlarda da oynadığı süreye göre para ödenecekti. Lucescu, Sergen’i o kadar seviyordu ki, süresine bakmaksızın oynadığı her maç için ona 15 bin dolar ödetti. Bir gün Sergen için şu açıklamayı yaptı "Bugün onun, Galatasaray’a ihtiyacı var. Çalışırsa, Galatasaray’ın ona ihtiyaç duyduğunu kanıtlar ve gerçek değerini kabul ettirir". Kısa süre sonra Sergen hocanın beklediği gibi Galatasaray’ın vazgeçilmez adamlarından biri oldu. Sonra sakatlandı. 
     
     Tam videokolik 
     Lucescu, müthiş bir videokolik... Bıkmadan usanmadan saatlerce kaset izleyerek analizler yapmayı seviyor. Bu analizlerin çok yararlı sonuçlarını aldı. Özellikle Şampiyonlar Ligi’nde hocanın yorumları bir bir gerçekleşti. Öte yandan çok çekindiği Beşiktaş’ı da kasetler sayesinde alt etti. Fleurquin’in iki maçta da Beşiktaş’a gol atması, Luce’nin kasetlerden çıkardığı bir formüldü. 
     Lucescu, sakin, çalışkan ve babacan bir teknik direktör... Bu nedenle Galatasaray’da zaman zaman karışıklıklara da neden olduğu söylenebilir. Bazı futbolcular sabah antrenmanlarını sevmedikleri için sık sık hocaya sızlandılar. O da onları üzmeden antrenmanları akşam saatlerine kaydırdı. Ancak bundan haberdar edilmeyen yedekler ve bazı futbolcular, sabah Florya’ya geldiklerinde tepki gösterdiler. Beşiktaş’ta böyle tabloların oluşması kimseyi şaşırtmamalı. Belki Menajer Sinan Engin, hocanın bu tür duygusal yanlışlarına engel olabilir. 
     Lucescu, adalet duygusunu ön planda tutan bir teknik direktör... Galatasaray’da aksayan ödemelere karşı Suat, Sergen gibi oyuncular sık sık Abdürrahim Albayrak’a başvurarak elden tahsilat yöntemini devreye soktular. Lucescu bu durumun ikilik yaratacağını gördü ve Albayrak’a tavır koydu "Bu uygulamadan derhal vazgeçmelisin. Aksi halde bütün futbolcuları toplayıp, sabah yazıhanene uğrayarak alacaklarına mahsuben 10’ar bin dolar almalarını, sonra antrenmana gelmelerini söylerim, başa çıkamazsın". Albayrak bu tip ödemeleri durdurdu. Para, Luce’nin en az kullandığı sözcük. Galatasaray’da maaşını almadan aylarca çalıştığını unutmamak gerek. Beşiktaşlı yöneticiler için bu önemli bir rahatlık. Yeter ki, Luce’nin işine karışmasınlar. 
     
Sergen Beşiktaş’ta      SİYAH - Beyazlı yönetim, eski futbolcusu Sergen Yalçın ile anlaşmaya vardı. Menajeri Sinan Engin ile bir araya gelen yıldız futbolcu, eski takımında oynamak istediğini söyledi. Engin de, kendisini Beşiktaş’ta görmeyi arzuladıklarını belirtince, milli oyuncu yuvaya dönme kararı aldı. Sergen, pazartesi günü imza atacak. 
     BAŞKAN Serdar Bilgili, prensipte anlaşma sağlanan Mircea Lucescu ile hafta sonu kalan detayları görüşecek. Rumen hocanın da pazartesi günü Sergen’den önce imza atacağı öğrenildi. Lucescu’nun başta kaleci Mondragon olmak üzere Perez, Fleurquin, Victoria, Niculescu ve Capone’yi de yanında getirebileceğini söylediği ifade edildi. 
     
Dursun’a yaylım ateş      BEŞİKTAŞ’TA Ahmet Dursun’un Florya’ya gitmesi ve Galatasaray’la görüşmesi yönetimi kızdırdı. Menajer Sinan Engin, golcü futbolcuya sert tepki gösterip, "Şimdi Ahmet çıkıp da, nezaket ziyaretine gittim diyemez. Bunu söylese dahi inandırıcı olamaz. Bu konuda kendisinden bilgi isteyeceğiz" açıklamasını yaptı. 
     AHMET Dursun’un bir yıl daha sözleşmesinin bulunduğunu belirten Menajer Engin, "Demek ki Beşiktaş’ı kafasından silmiş. Bizi sileni, biz de sileriz" ifadelerini kullandı. Oldukça kızgın olduğu gözlenen Engin, şöyle devam etti "Bonservis bedelini getirsin, istediği yere gitsin. Kendisine başarılar dileriz". 
     
Tahkim’den onay      FUTBOL Federasyonu Tahkim Kurulu, Beşiktaş’ın iki şampiyonluğunu "Türkiye Şampiyonluğu" olarak tescil etti. Yapılan açıklamada gerekçeli kararın daha sonra bildirileceği belirtildi. Öte yandan Siyah - Beyazlılar, Kocaeli’den Serdar ve Kaan Dobra’yı transfer etmek için çalışmalarını sürdürüyor. Trabzon’un eski oyuncusu Kevin Campbell’in de gelmek için haber yolladığı öğrenildi. 
     



 SPOR 



























</TEXT>
</DOC>
