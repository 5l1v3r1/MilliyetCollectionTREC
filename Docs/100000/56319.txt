<DOC>
<DOCNO> 56319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko07.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl kim ne kadar vergi iadesi alacak 
</HEADLINE>
<TEXT>

     Ücretlilerin, vergi iadesi bildirimlerini çalıştıkları işyerlerine en son 20 Ocak 2002 tarihine kadar teslim etmeleri gerekiyor. 
     Vergi iadesi, hak sahibinin bulunduğu vergi dilimine göre yüzde 5 ile yüzde 13,33 arasında değişiyor. Yüksek vergi matrahı olanlar daha büyük oranlarda vergi iadesi alıyorlar. Aylığı 300 milyon lira olanla 10 milyar lira olan iki kişi eşit miktarda örneğin 1 milyar liralık fiş verse, düşük aylıklı 50, yüksek aylıklı 133 milyon 333 bin lira vergi iadesi aylacak. Brüt aylığı 303 milyon 135 bin liraya kadar olanlarda iade miktarının toplanan fişe oranı yüzde 5 iken, brüt aylıkları 9 milyar 145 milyon 650 bin lirayı geçenlerde yüzde 13,33'e çıkıyor. 
     Fişleri tam biriktirmeleri halinde asgari ücretle çalışan bir kişi 67 milyon 123 bin lira, yıl ortasında yüzde 50 zam alındığı hesabıyla brüt ücreti 300 milyon lira olan 118 milyon 881 bin lira, 600 milyon lira olan 334 milyon 908 bin lira, 2 milyar 100 milyon lira olan 1 milyar 952 milyon 316 bin lira vergi iadesi alacak. Bu kadar iade alabilmeleri için asgari ücretlinin 1 milyar 342 milyon 461 bin lira, brüt ücreti 300 milyon lira olan kişinin 2 milyar 377 milyon 620 bin lira, 600 milyon lira olan kişinin 5 milyar 23 milyon 620 bin lira, 2 milyar 100 milyon lira olan kişinin de 19 milyar 891 milyon 620 bin lira fiş, fatura biriktirmesi gerekiyor. İadeden yararlanmaları için ücretlilerin, 1 Ocak 2001 tarihinden 31 Aralık 2001 tarihine kadar yaptıkları eğitim, sağlık, gıda, giyim ve kira harcamalarına ait belgeleri, 20 Ocak 2002 tarihine kadar çalıştıkları işyerlerine bildirmeleri gerekiyor. Ücretliler harcama belgelerini, bu tarihe kadar, işverenlerine ''özel gider indirimine ait bildirim'' ücretliler için vergi iadesi zarfı ile beyan edecekler. 
     
     Şubat'tan itibaren ödenecek 

     İşverenler, aldıkları bildirimlere dayanarak ücretlilerin yararlanacakları yıllık vergi iadesini hesaplayacak. İadeler, 1 Şubat 2002'den itibaren ücretlilere ücretlilerin ödeyecekleri gelir vergisinden mahsup etmek suretiyle nakden ödenecek. 
     Vergi iade rakamı sıfırlana kadar şubat, mart, nisan, mayıs ve daha sonraki aylarda ödeme devam edecek. Ücretliler, iadenin hemen hemen tamamını şubat, mart, nisan, mayıs ve haziran aylarında almış olacaklar. 
     
     Nasıl hesaplanacak 

     Özel gider indirimine konu olan harcama belgelerinde yer alan tutarın üçte biri, bu kapsamda kabul edilecek. Ancak bu tutar, 2001 yılı vergi matrahının yüzde 35'ini aşmayacak. Bir diğer ifadeyle kişiler vergi matrahlarının yüzde 105'i kadar fiş fatura toplayabilecekler. 
     Brüt 600 milyon lira aylıkla çalışan bir kimsenin, yıl içinde yüzde 50 zam aldığı varsayımıyla 2001 yılı vergi matrahı 4 milyar 784 milyon 400 bin lirayı buluyor. Bu kişinin 2001 yılında yaptığı özel gider indirimine konu harcamaları toplamı 5 milyar 23 milyon 620 bin lirayı geçemeyecek. Yani bu kadar belge toplayabilecek. 
     Yılın ilk 6 ayında brüt aylığı 400 milyon, ikinci altı ayında 600 milyon lira olan bu ücretlinin özel gider indirimine esas olacak harcama tutarı, toplam harcamanın üçte biri olan 1 milyar 674 milyon 540 bin lira olarak bulunacak. Bu tutar, bu kişinin 2001 yılına ait olan vergi matrahından düşülecek. Vergi yeni matrah yani 3 milyar 109 milyon 860 bin lira üzerinden hesaplanacak. 2001 yılında tevkif suretiyle kesilen vergi ile yeni vergi arasındaki vergi farkı olan 334 milyon 908 bin lira, ücretlinin 1 Şubat 2002 tarihinden itibaren alacağı ücretlerden kesilen vergiden düşülecek ve düşülen miktar kadar şubat ayı net ücreti artacak. 
     
     Memurlarda vergi iadesi 

     Devlet memurlarında vergi iade oranı genelde yüzde 5 civarında. 
     Bunun sebebi, devlet memurlarının maaşlarının önemli bir bölümü vergiye tabi değil. Yani 1 milyar lira kadar aylığı olan bir üst düzey memurun, maaşının ancak 200-250 milyon liralık kısmı vergiye tabi. 
     Maaşın kalanı, makam tazminatı gibi yan ödemeler ve vergiye tabi değil. Bu nedenle memurların neredeyse tamamının, 0-2 milyar 800 milyon liralık yüzde 15'lik ilk vergi diliminin içinde vergi matrahları var. Bundan dolayı, memurların hem vergi matrahları çok düşük, hem de alacakları vergi iade oranı yüzde 5'i geçmiyor. 
     
     Hangi harcamalar indirime tabi 

     Özel gider indirimine konu olan harcamalar eğitim, sağlık, gıda, giyim ve kira giderleri olmak üzere 5 gruptan oluşuyor. 
     Eğitim giderlerine, eğitim ve öğretim kurumlarına, anaokulu ve dersanelere yapılan ödemeler, kurs ücretleri, kitap ve kırtasiye giderleri, sağlık giderlerine, hastane ve muayenehane ücretleri, tahlil, ameliyat, fizik tedavi, diş protez ücretleri, gözlük alımları, ilaç ücretleri gibi harcamalar, gıda giderlerine, her türlü yiyecek ve içecek giderleri sigara, alkollü içkiler, bira hariç , giyim giderleri içine giyime müteallik her türlü giderler, kira giderleri içine ikamet edilen konuta ait kira gideri giriyor. 
     Harcamaların özel gider indirimine konu olabilmesi için harcamanın Türkiye'de yapılması zorunlu. 
     
     Hangi belgeler geçerli 

     Özel gider indirimine konu olabilmesi için, harcama belgelerinin gelir ve kurumlar vergisi mükelleflerinden alınacak fatura, serbest meslek makbuzu, perakende satış fişi ve yazar kasa fişinden oluşması gerekiyor. 
     Belgelerin, ücretlinin kendisi, eşi ve 18 yaşını aşmamış çocukları adına düzenlenmesi zorunlu. 
     Emekli, dul ve yetim aylığı alanların yararlandıkları vergi iadesi uygulamasında bir değişiklik olmayacak, bunlar 3'er aylık dönemlerde vergi iadesi almaya devam edecekler. 
     






</TEXT>
</DOC>
