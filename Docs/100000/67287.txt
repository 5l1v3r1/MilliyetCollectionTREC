<DOC>
<DOCNO> 67287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo09.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "İki harika kaleci ile çalışmak mutluluk verici" 
</HEADLINE>
<TEXT>

     Beşiktaş Teknik Direktörü Christoph Daum, dört gün içinde iki deplasman maçı oynadıklarını belirtirken, ''İlk yarıda kaybettiğimiz İstanbulspor maçının rövanşı ile bir hesap kapatmak zorundaydık, bunu da başardık'' dedi. 
     Daum, Beşiktaş'ın resmi internet sitesi ''www.besiktasjk.com''da yaptığı açıklamasında, İstanbulspor'u yenmelerinden dolayı takımının çok büyük bir komplimanı hakkettiğini ifade ederek, şunları kaydetti 
     ''Alışık olmadığımız maç başlangıç saati, futbolcularımızın ilk yarıda maça alışamamalarına neden oldu. İkinci yarının başlamasıyla birlikte takımımız tam olarak sahadaydı ve hakkıyla iki gol atarak öne geçti. Son yediğimiz gol ile birlikte bile galibiyetimiz riske girmemişti, zira bir veya birkaç kontratak ile skoru değiştirebilirdik. Yine de İstanbulspor'a karşı oynamak ve galip gelmek zor bir işti. Bunu, ileriki günlerde diğer takımlar da görecekler.'' Oyuncularının iki gün dinlenerek bu galibiyetin tadını çıkaracağını kaydeden Daum, ancak severek, istekle, inanarak ve çok çalışarak bir sonraki maçı kazanabileceklerini bildirdi. 
     
     "İki harika kalecimiz var" 
     Christoph Daum, takımın iki yabancı kalecisine de övgüler yağdırarak, ''İki harika kaleci ile çalışmanın mutluluğunu yaşıyoruz'' ifadelerini kullandı. 
     Hem Asper'i, hem de Myhre'yi yakından izleyerek kimin oynayacağına karar verdiğini vurgulayan Alman teknik adam, açıklamasını şöyle tamamladı 
     ''Takım hakkındaki tecrübe, oyuncularla iletişim, antrenman performansı ve oyuncumun o anki kafa yapısı karar verdiren kriterler olmaktadır. Şu an için Myhre lehine karar vermiş olmamla birlikte, Asper Beşiktaş'ın birçok önemli maçında kaleyi koruyacaktır. Her kaleci her an göreve hazır durumda olmalıdır ve bu sadece kaleciler için değil tüm oyuncular için geçerlidir. Oyuncular bu anlayışa ulaştıkları zaman büyük başarılar elde etmek mümkündür.'' 
     






</TEXT>
</DOC>
