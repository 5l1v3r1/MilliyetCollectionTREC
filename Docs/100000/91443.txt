<DOC>
<DOCNO> 91443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo14.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Senegal maçından notlar 
</HEADLINE>
<TEXT>

     17. Dünya Kupası'nın çeyrek finalinde yapılan Türkiye-Senegal maçı öncesinde Türk taraftarlar Osaka kentine adeta akın etti. 
     Karşılaşma öncesinde, binlerce Türk taraftaraı Osaka kentine maçı izlemeye gelirken, maçın yapılacağı Nagai Stadı'nda ise maçın başlamasına saatler kala Türk seyirciler renkli görüntüler oluşturdu. 
     Maç biletleri yine karaborsaya düştü. Türkiye-Japonya maçı biletlerinin karaborsaya düşmesinden sonra Türkiye-Senegal maçı biletleri de önceden tükenince, stat çevresinde bilet fiyatları 500 ABD Doları'ndan alıcı buldu. 
     Karşılaşmanın yapılacağı Nagai Stadı'nın çevresi panayır yerine döndü. Daha önce maç yapılan statlar çevresinde hiçbir seyyar satıcıya rastlanmazken, Osaka'daki Nagai Stadı çevresinde yer alan seyyar satıcıların satış yaptıkları gözlendi. 
     Senegal maçı öncesinde, stat çevresinde Afganlı gençler, Afganistan'a ''Yardım elinizi uzatın'' afişleriyle ve imza toplayarak, ülkelerine para toplamaya çalıştı. 
     Osaka kentinde, önceki maçlarda da olduğu gibi stat çevresinde ve kentte en üst düzeyde güvenlik önlemleri alındı. Nagai Stadı çevresinde ve üzerinde helikopterler sürekli uçuş yaparak güvenliği sağladı. 
     Stat çevresinde Hıristiyan misyonerler de işbaşındaydı. 2 Müslüman ülkenin maçında, Hıristiyanlığı yaymak için uğraşan misyonerler, her iki ülke takımlarının taraftarlarına Hırıstiyanlık ile ilgili broşürler dağıtarak, dinlerinin propagandasını yaptılar. 
     A Milli Takım'da, cezası biten Emre Belözoğlu, ilk 11'de sahaya çıkarken, Hakan Ünsal da sakatlığı nedeniyle forma giyemedi. 
     





</TEXT>
</DOC>
