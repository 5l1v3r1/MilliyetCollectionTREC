<DOC>
<DOCNO> 67631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko17.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öztrak "Bu yıl önemli bir sıçrama tahtası olabilir" 
</HEADLINE>
<TEXT>

     Hazine Müsteşarı Faik Öztrak, Türkiye'nin biran önce, ''sıcak paraya dayalı'' sanal büyümeden vazgeçmesi gerektiğini söyledi. 
     Yatırımcı Konseyi'nin kurulması çalışmalarına başlandığını anlatan Öztrak, ''Türkiye attığı adımları anlatabilirse, bu yıl önemli bir sıçrama tahtası olabilir'' şeklinde konuştu. 
     Müsteşar Öztrak, Devlet Konukevi'nde, Birleşmiş Milletler Kalkınma Programı UNDP , Hazine Müsteşarlığı'nın katkılarıyla, TOBB, YASED ve Finans Dünyası tarafından düzenlenen ''Türkiye'de Yatırım Ortamının iyileştirilmesi'' konulu konferansta yaptığı konuşmada, yabancı sermayenin önemini vurguladı. 
     Öztrak, Türkiye'de doğrudan yabancı sermaye girişine imkan sağlayacak bu yolla, ülkenin yerli tasarruf açığını kapatan bir yöntemin benimsenmesi ve yatırımcıların önündeki engellerin kaldırılması gerektiğini vurguladı. 
     Kısa vadeli sermaye hareketlerinin etkisiyle Türkiye ekonomisinde ciddi bir istikrarsızlık yaşandığını hatırlatan Öztrak, yürütülen istikrar programı ile önemli ilermeler sağlandığını, ancak yapısal reformların tamamlanamadığını kaydetti. 
     
     Ekonomik program 
     Halen yürütülen ekonomik programın iddialı ve yapısal değişime öncelik veren bir program olduğunu işaret eden Öztrak, bu konuda önemli adımlar atıldığını bildirdi. 
     Yeterli doğrudan yabancı sermaye yatırımlarını çekmede Türkiye'nin oldukça başarısız bir tablo cizdiğini kaydeden Öztrak, 2000 yılında yaşanan global durgunluk ve 11 Eylül saldırılarının 
     ardından, gelişmiş ülkelere dönük yabancı sermaye yatırımlarında önemli düşmeler gözlendiğini söyledi. Bu çerçevede rekabetin hızlandığını ve bazı ülkelerin tanıtım faaliyetine yöneldiğini anlatan Öztrak, İrlanda, Çek Cumuhuriyeti, Tayland'ın başarılı olduğunu anlattı. 
     
     "Bu yıl sıçrama tahtası olabilir" 
     Türkiye'nin yatırım ortamının iyileştirilmesi ve yatırım imkanlarını anlatma ihtiyacının bulunduğunu ifade eden Öztrak, makro ekonomik istikrar ve sürdürülebilir büyüme ortamı konularında Türkiye'nin önemli yol katettiğini vurguladı. 
     Öztrak, ''Türkiye attığı adımları anlatabilirse bu yıl, önemli bir sıçrama tahtası olabilir'' dedi. 
     Yeni bir doğrudan yatırım mevzuatı hazırlandığını ve etkili bir tanıtım için çalışmalar yapıldığını bildiren Öztrak, ayrıca özel sektör ve kamuda şeffaf yönetimin sağlanmaya çalışıldığını belirtti. 
     Bir çok ülkede faaliyet gösteren Yatırımcı Konseyi'nin Türkiye'de kurulması çalışmalarına başladıklarını anlatan Öztrak, bu çerçevede önemli uluslararası şirketlerle temasa geçildiğini ve bu yıl içinde gerçekleşmeyi planladıklarını kaydetti. 
     






</TEXT>
</DOC>
