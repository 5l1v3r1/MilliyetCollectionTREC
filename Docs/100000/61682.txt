<DOC>
<DOCNO> 61682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/guncel/gunz1.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Rıdvan Budak ihraç edildi 
     DSP Merkez Disiplin Kurulu, İstanbul Milletvekili Rıdvan Budak’ı partiden ihraç etti. Budak, dün kurula verdiği savunmasında partisini ve DSP lideri Bülent Ecevit’i eleştirmekten geri durmayarak yapılanın "demokrasiye tahammülsüzlük" olduğunu söyledi. İhraç talebinin "maddi bir delile dayanmadığını ve haksız olduğunu" ifade eden Budak, "Hukuk yoluna başvuracağım" dedi. 
     
     Öğrenci bursları yatırıldı 
     Devlet Bakanı Hasan Gemici, 144 bin üniversite öğrencisinin ocak ayı Başbakanlık bursunun toplamı olarak 8 trilyon liranın, banka hesaplarına aktarıldığını bildirdi. Öğrenciler, burslarını 17 Ocak Perşembe gününden itibaren, bankomat hesaplarından alabilecekler. 
     
     TEDAŞ müdiresi Şükran serbest 
     Şanlıurfa’da geçen yıl Beyaz Enerji Operasyonu’nda 15 trilyonluk yolsuzluğa adı karıştığı gerekçesiyle tutuklanan ve adı Yüzde 10 Şükran’a çıkan TEDAŞ eski Müdiresi Şükran Kayacan, 3 milyar lira kefaletle serbest bırakıldı. Geçtiğimiz yıl Şanlıurfa TEDAŞ Müdürlüğü’nde ortaya çıkarılan 15 trilyonluk yolsuzlukla ilgili olarak yargılanan 9 kişiden Kayacan’ın da bırakılmasıyla tutuklu sanık kalmadı. 
     
     Fakültede yangın 
     Laleli’deki İstanbul Üniversitesi Fen Edebiyat Fakültesi’nin kazan dairesinde dün 14.20 sıralarında çıkan yangın heyecan yarattı. Olay yerine gelen itfaiye ekipleri, dört katlı fakülte binasının tamamına yayılan yangını kısa süre içinde söndürdü. 
     
     Pınar Konuşkan tutuklandı 
     Üzeyir Garih cinayetinin tanığı Pınar Konuşkan ile kardeşi ve 2 arkadaşı, uyuşturucu kullandıkları gerekçesiyle tutuklandı. Atrium Çarşısı’nda 5 gram esrarla yakalanan Konuşkan, Taner Konuşkan ile Ersen Bayar ve Hüseyin Kultufan uyuşturucu madde kullanmak suçundan tutuklandı. Konuşkan, Bakırköy Kadın Tutukevi’ne, Taner Konuşkan, Bayar ve Kultufan ise Metris’e konuldu. 
     
     Polis intihar etti 
     İstanbul Terörle Mücadele Şube Müdürlüğü’nde görevli polis memuru Yaşar Şahin, Kartal Üsküdar Caddesi üzerindeki lojmanda beylik tabancasıyla kendisini şakağından vurarak intihar etti. Evli olan ve iki çocuğu bulunan Şahin’in maddi sorunlar nedeniyle intihar etmiş olabileceği ifade edildi. 
     
     Kartal Cezaevi’nde arama 
     Ünlü tutukluların kaldığı Kartal Özel Tip Kapalı Cezaevi’nde "mutfakta çalışan bazı adli tutukluların, et, tavuk gibi gıdaları yemek dağıtımında yemek arabasına koyarak ünlü tutuklulara para karşılığı sattığı" şeklindeki haberler üzerine, arama yapıldı. Yaklaşık iki saat süren aramada, koğuşlarda bulunan elektrikli ocaklar toplandı. 
     
     Harlem’in yıldızları İstanbul’da 
     Mydonose Showland’de düzenlenecek "Nıke Just Play Cup 2002 Freestyle Basketbol ve Futbol Tur-nuvası"na jüri olarak katılacak Harlem Wizards’lı basketbolcular İstanbul’a gel-di. Basketbolcular Arnold Bernard, Chris Franklin ve Lois Da Silva, turnuvada jüri üyeliğinin yanı sıra gösteri de yapacak. 
     
     Galata’dan ölüme atladı 
     Sakarya Üniversitesi İşletme Fakültesi öğrencisi Şeyma Küçükyüce 19 , Beyoğlu’nda oturan ailesinin yanından "okula dönüyorum" diye evden çıkıp akşam saatlerinde Galata Kulesi’ne gitti. Saatlerce cep telefonuyla konuşan Küçükyüce, daha sonra Galata Kulesi’nin korkuluklarından atlayarak intihar etti. Küçükyüce’nin cep telefonunda eniştesiyle konuştuğu tespit edildi. 
     
     Dodo’yu bıçaklayan tutuklandı 
     Gaziosmanpaşa Mass Plaza’da sosyete çiçekçisi Doğan Çakıt’ı Dodo kalbinin altından bıçaklayan Bünyamin Demir tutuklandı. Bıçakla yakalanan, sorgusu-nun ardından serbest bırakılan, ancak Çakıt’ın hayati tehlike atlattığı vurgulanın-ca tekrar gözaltına alınan Demir, tutuklanarak Bayrampaşa Cezaevi’ne gönderildi. 
     



 GÜNCEL 






















</TEXT>
</DOC>
