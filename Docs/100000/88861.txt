<DOC>
<DOCNO> 88861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sonspo06.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega, Fenerbahçe'nin ekonomisini etkileyecek 
</HEADLINE>
<TEXT>

     Yeni sezon için Ariel Ortega'nın transferini kesinleştirerek iddialı bir kadro oluşturmak için çalışmalarını sürdüren Fenerbahçe'de, Arjantinli yıldızın transferi kulübün ekonomisini de etkileyecek. 
     Ortega'nın yanı sıra diğer Arjantinli futbolcu Jesus Matias Almeyda'yı da kadrosuna dahil etmek isteyen sarı-lacivertli kulüp, tribün gelirlerinden ve Fenerium mağazalarında özellikle, forma ve çeşitli ürünlerin satışından büyük gelir elde etmeyi planlıyor. 
     Gelecek 3-4 aylık dönemde hisselerin yüzde 15'ini halka arz edecek sarı-lacivertli kulüp, beklediği ilgiyi gördüğü taktirde, kombine biletlerin yanı sıra, diğer tribün hasılat gelirleri ve forma satışlarıyla gelirlerini büyük oranda artıracak. 
     10 Haziran Pazartesi gününden itibaren yeni maraton tribününün 
     önünde açılacak standlarla satışı sürdürülecek kombine biletlere, taraftarların ilgisinin yoğun olması bekleniyor. 
     2001-2002 sezonunda Birinci Süper Lig'de hedeflediği şampiyonluğa 
     ulaşamayan Fenerbahçe, stadını büyüterek tribün gelirlerinde rekor hasılat elde etmişti. Fenerbahçe Şükrü Saracoğlu Stadı'nda geçen sezon, Birinci Süper Lig, Türkiye Kupası ve Avrupa Şampiyonlar Ligi maçlarında toplam 650 bin seyirci tribünleri doldurmuştu. 
     





</TEXT>
</DOC>
