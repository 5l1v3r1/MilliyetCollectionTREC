<DOC>
<DOCNO> 65829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sondun09.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Kuni "Dil olmadan aşk zormuş..." 
</HEADLINE>
<TEXT>

     Bir Türk erkeğiyle evlenmek isteyen Japon kızı Kuni Nakazono'yu konu alan televizyon programının ikinci bölümü, dün akşam Japon televizyon kanalı Nippon TV'de yayınlandı. 
     ''Denpa Shonen'' Yürü Elektrik Çocuk isimli programda, 4 dakika ayrılan bölümde, Kuni'nin evlenmek amacıyla İstanbul sokaklarında yaptığı gezintinin görüntülerine yer verildi. 
     Kuni, zaman zaman kar ve yağmur altında, soğuk bir havada eş aramak üzere Sultanahmet Meydanı, Taksim ve İstiklal Caddesi gibi tarihi ve turistik mekanlarda dolaşırken, çevresinde gördüğü Türk erkekleriyle ilgili, ''Zarif insanlar'' değerlendirmesini yaptı. 
     ''Genç kızın kentte biraz dolaşınca, art arda zarif erkeklerle karşılaştığı'' belirtilen programda, Kuni'nin, ''Şu anda en çok istediğin şey ne '' sorusuna, ''Erkek arkadaş istiyorum'' yanıtını verdiği duyuldu. Kuni'nin, ''Aşk yaşamak için çok istekli'' olduğu belirtilen programda, genç kızın gezintisi sırasında peşine takılan bir erkekle arasında geçen diyaloğa yer verildi. 
     ''Merhaba, nasılsın Birlikte kahve içelim mi '' önerisinde bulunan bu erkeğe, ''İçmiyorum, bana dokunma, peşimden gelme'' yanıtını veren genç kızın bu davranışının nedeni irdelendi. 
     Kuni'nin günlüğünde, ''Peşime takılanların hepsinin kötü olduğunu düşünüyorum. İyi olduğunu düşündüğüm birinin kötü olduğu ortaya çıkarsa, hayal kırıklığına uğruyorum'' yazdığı belirtildi ve ''Genç kızın bu kötümser düşüncesinin altında yatan neden'' soruldu. Daha sonra Kuni'nin kendi sesinden, ''Partilere davet edildiğimde, salona girer girmez herkes benimle şişko diye dalga geçiyordu'' sözlerine yer verildi ve genç kızın belleğinde kalan bu deneyimin onu kötümser yapabileceği kaydedildi. Ardından, Kuni'nin ''İstanbul'daki o zarif erkeklerden birini elde edersem, olayları kendi lehime çevirebilirim'' sözleri duyuldu. 
     Programda ''hayatını iyimser hale getirmek için İstanbul'a geldiği'' kaydedilen Kuni'nin bir mağazada makyaj yaptırırken çekilen görüntüsü ekrana gelirken, ''bununla kendini iyi hissettiği ve gülümsediği'' belirtilen Kuni'nin kendi sesinden, ''Gülünen yere mutluluk gelir'' sözlerine yer verildi. 
     Ardından ''artık olumlu bir havayla'' kentte iki gün daha dolaştığı bildirilen Kuni'nin, ''Dilini anlamadığım bir ülkede aşk yaşamak zormuş. Dilini anlamamak işleri daha da zorlaştırıyor. Eğer kendine güven de yoksa aşk yaşamak olanaksız gibi görünüyor. Matsuda Seiko ünlü bir Japon sanatçı bile zamanında yabancılar tarafından kandırılmıştı. Ben galiba bulamayacağım'' sözleri ekrana yansıdı. 
     Programda daha sonra gazetelere koca adayları için ilan verildiği kaydedildi. Ardından, kaldığı otelin lobisinde gazetecilere poz verirken görüntülenen Kuni'nin koca adaylarının ''üç gün sonra belirlenen bir yerde toplanacağı'' belirtilerek, genç kızın ''Müthiş, şaşırdım'' sözleri ekrana yansıdı. 
     Kendi sesinden, ''Böyle parlak bir olayı hayatımda ilk kez yaşıyorum'' sözleri aktarılan Kuni'nin, ''Hayatında ilk kez yaşadığı parlak günün sona erdiği'' belirtilerek, genç kızın İstanbul'da kaldığı otel odasında istirahate çekilmesi ekrana getirildi. 
     İkinci bölümü, ''Acaba üç gün sonra Nakazono'nun önüne zarif bir erkek çıkacak mı '' anonsuyla sona eren programın kalan bölümleri iki hafta süreyle yine Nippon TV ekranında yayınlanacak. 
     






</TEXT>
</DOC>
