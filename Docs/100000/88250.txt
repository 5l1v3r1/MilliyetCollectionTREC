<DOC>
<DOCNO> 88250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/yasam/yas04.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıncal Uluç’a iğrenç saldırı 
</HEADLINE>
<TEXT>

Karadeniz şiveli bir genç, "Bizi çok güzel rencide ediyorsunuz" deyip yazar Hıncal Uluç’a tokat attı 
     DİNÇER ŞEREF İstanbul 

     Sabah gazetesi yazarı usta gazeteci Hıncal Uluç, arkadaşlarıyla yemek yediği bir restoranda, "Bizi çok güzel rencide ediyorsunuz" diyen bir gencin saldırısına uğradı. 
     Uluç, Harbiye Ölçek Sokak’taki "Kaçamak" restoranda, eski milli basketbolcu Nur Germen, işyeri sahibi Güven Osma ve eşiyle buluştu... Yemeğin ardından kahveler içilirken, saat 14.30 sıralarında, Uluç’un da oturduğu masaya iki genç yaklaştı. Takım elbiseli, Karadeniz şivesiyle konuştuğu belirtilen gençlerden biri, elini sıktığı Uluç’a "Hıncal Bey, teşekkür ederiz. Bizi çok güzel rencide ediyorsunuz" diyerek aniden vurdu. Ardından arkadaşıyla birlikte hızla restorandan çıkan saldırgan, taksiye binerek kaçtı. Uluç, saldırı sonrası, gazetecilerin soruları üzerine, "Tanımadığım kişiler... Sebebini bilmiyorum" dedi. 
     
Uluç İyi vurdu      Saldırganın kendisine tokat attığını belirten Uluç, "Olaydan beş dakika sonra Şişli Emniyet Amiri buradaydı. Arkasından Emniyet Müdürü Hasan Özdemir arayıp geçmiş olsun’ dedi. Bu kadar hızlı polis ve medya olamaz. Hemen geldiniz" diye konuştu. Uluç, hastaneye gitmeyi gerektirecek bir durumun olmadığını söyledi. Uluç, "Nasıl ve nerenize vurdu " şeklindeki bir soruya "İyi vurdu" karşılığını verdi. Uluç, saldırgandan şik yetçi olup olmayacağının sorulması üzerine de, "Yakalanırsa, nedenine ve durumuna göre..." dedi. 
     Saldırganların kaçtıkları taksinin sürücüsü, dün gözaltına alındı. Taksi sürücüsü, verdiği ifadede, şahısları tanımadığını, müşteri olarak aracına binen bu kişilerin Ortaköy Dereboyu caddesinde indiklerini söyledi. 
     



 YAŞAM 

















</TEXT>
</DOC>
