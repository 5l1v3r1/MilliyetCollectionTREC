<DOC>
<DOCNO> 53060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/soneko16.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcılar ne dövize geçebiliyor, ne döviz bozdurabiliyor... 
</HEADLINE>
<TEXT>

     Döviz fiyatlarında yaşanan düşüş, yatırımcılarda tereddüt oluştururken, piyasada durgunluk gözleniyor. 
     İstanbul serbest piyasada faaliyet gösteren döviz büroları yetkililerinden alınan bilgilere göre, bir süredir gerileyen doların bugün de 1.5 milyon liranın altına inmesineden sonra yatırımcılar pozisyon almakta zorlanıyorlar. 
     Savaş Döviz Bürosu yetkilileri, döviz piyasasında tahmin edilenin tam tersine bir durgunluk yaşandığını ve piyasalardaki belirsizlik nedeniyle herkesin beklemede olduğunu ifade ettiler. 
     Vatandaşların, düşüşün ne şekilde seyredeceğini tahmin edememeleri nedeniyle ellerindeki TL'yi dövize çevirmediklerini ve döviz bozdurmaktan da kaçındıklarını anlatan yetkililer, gün içinde en fazla 2-5 bin ABD doları satışı gibi küçük miktarlarda işlem yaptıklarını 
     kaydettiler. 
     
     'Gelenler döviz bozduruyorlar' 
     Ayman Döviz Bürosu yetkilileri de, bugün çok yüksek bir alım veya satım olmadığını belirterek, ''Gelenler genellikle döviz bozduruyorlar. Şu saate kadar gelenler içinde ise en fazla 10 bin dolar bozduran oldu. Büyük rakamlar henüz ortada yok'' dediler. 
     Güven Döviz Bürosu yetkilileri ise durgun bir gün yaşandığını anlatarak, Cumartesi günü alıcı pozisyonundaki vatandaşların bugün borcu veya ödemesinden dolayı döviz bozdurduğunu, bunun dışında alım-satım olmadığını söylediler. 
     






</TEXT>
</DOC>
