<DOC>
<DOCNO> 58646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/dunya/adun.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada dehşet anları 
</HEADLINE>
<TEXT>

Milliyeti henüz belirlenemeyen bir yolcu, Paris-Miami seferi yapan uçağı, ayakkabısının topuğuna yerleştirdiği patlayıcıyla havaya uçurmak isterken son anda engellendi 
     DIŞ HABERLER SERVİSİ 

     Henüz 11 Eylül saldırılarının şokunu atlatamayan ABD, önceki gün Paris - Miami seferini yapan bir American Airlines uçağında yolcular tarafından son anda engellenen bir bombalı saldırı girişimiyle çalkalanıyor. 
     Ayakkabısının altına gizlediği bombayı 185 yolcu, 12 mürettebatı Miami’ye taşıyan uçakta ateşlemeye çalışırken yolcular tarafından fark edilerek etkisiz hale getirilen eylemci, Federal Soruşturma Bürosu FBI tarafından sorguya alındı. 
     Bombalama girişiminin ardından, uçak iki adet F - 15 savaş uçağı eşliğinde Boston’un Uluslararası Logan Havaalanı’na indirilirken tarama cihazına sokulan "suç aleti" ayakkabıların topuğunda C - 4 tipi patlayıcıya rastlandı. 
     
     FBI inceliyor 
     Ayakkabılar analiz için FBI laboratuvarlarına götürülürken, bagajı olmayan ve Richard Reid adına düzenlenen bir İngiliz pasaportu taşıyan eylemci ile birlikte bazı yolcular FBI tarafından sorguya çekildi. 
     İngiliz polisi, eylemcinin kendi vatandaşları olabileceğini belirtirken, Fransız polisine göre bombacı, kendini ABD’li yetkililere "Tarık Raja" ve "Abdül Rahim" gibi isimlerle tanıttı ve onlara Sri Lankalı olduğunu söyledi. 
     Havaalanı yetkilisi Thomas Kinton ise, yolcunun, ayakkabılarına yerleştirdiği patlayıcıyı kibritle ateşlemeye hazırlandığı sırada, yolcular ve mürettebat tarafından son anda engellendiğini ifade etti. 
     Patlayıcının uçağa ciddi zarar verebilecek güçte olduğunu belirten Kinton, eylemcinin, kendisini engellemeye çalışan bir görevliyi yaraladığını açıkladı. Yolcuların, eylemciyi etkisiz hale getirerek koltuğuna bağladığı ve uçaktaki iki doktorun, eylemciye sakinleştirici vererek, bombalı ayakkabıların, eylemcinin ayaklarından çıkarıldığı öğrenildi. 
     



 DÜNYA 












</TEXT>
</DOC>
