<DOC>
<DOCNO> 85113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur08.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezgahta satılan güneş gözlüklerini almayın... 
</HEADLINE>
<TEXT>

     Yaklaşan yaz mevsimiyle rengarenk güneş gözlükleri tezgahlarda yerini almaya başlarken, uzmanlar bu gözlüklerin satın alınmaması uyarısında bulunuyor. 
     İstanbul Üniversitesi İÜ İstanbul Tıp Fakültesi Göz Hastalıkları Anabilim Dalı Başkanı Prof. Dr. Fazıl Sezen, güneşteki olumsuz ışınları tutan camların belirli testlerden geçerek güneş gözlüğü haline getirildiğini belirterek, bunların da yetkili mağazalardan satın alınabileceğini anlattı. 
     Prof. Dr. Sezen, ''Tezgahta satılan camlar hiçbir kontrol yapılmaksızın kaçak yollardan üretildiği için gözde miyopik, hipermetropik ya da astigmatik gibi kırılma kusurları yapabilir. Bu da görüşü bozar'' dedi. 
     Bunların gözde prizmatik etki yaratarak, iki göz arasındaki ilişkiyi de bozabileceğini, bulanık ve çift görmeye neden olabileceğini anlatan Prof. Dr. Sezen, ''Tezgahta satılan güneş gözlüklerini satın almayın'' uyarısında bulundu. 
     Güneş gözlüklerinin kahverengi ve yeşilin tonlarından üretilebileceğini de vurgulayan Prof. Dr. Sezen, ''Kahverengi ya da yeşilin tonları dışında, kırmızı, eflatun ya da mavi gibi diğer renklerde camı olan gözlükler güneş gözlüğü değildir. Bu tür gözlükler güneş gözlüğü olarak kullanılamaz'' diye konuştu. 
     
     TEZGAHLARDAKİ NUMARALI GÖZLÜKLERİ DE ALMAYIN 
     Numaralı gözlüklerin de tezgahlarda satıldığına dikkati çeken Prof. Dr. Sezen, bunun kabul edilemez olduğunu söyledi. 
     Tezgahtan numaralı gözlük satın almayı ''kişinin kendi iradesiyle risk alma'' olarak tanımlayan Prof. Dr. Sezen, şunları söyledi 
     ''Bu kişiler bu gözlükleri alıyor, takıyor ve daha iyi görüyorsa onu kullanıyor. Belki olması gerekenden fazla net görüyor veya kendi gözü çok bozuk ama düşük etkili bir cam ona iyi gibi geliyor. Yani sağlıklı görmesini temin edecek bir numarayı dene-yanıl yöntemiyle, gözünü de deneme aracı yaparak kullanıyor.'' Prof. Dr. Sezen, gözlük satan yerlerde doktorlarca göz muayenesi yapılmasını da eleştirerek, ''Bu dükkanlarda doktor çalışması yasal değil. Bakıyorsunuz bir gözlükçünün camında, 'Bilgisayarlı göz muayenesi çerçeve cam şu kadar liraya' yazıyor. Bu, yani doktorun gözlükçüde muayene yapması hem ahlaki hem ticari hem de tıbbi bakımdan yasaktır'' diye konuştu. 
     





</TEXT>
</DOC>
