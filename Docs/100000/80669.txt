<DOC>
<DOCNO> 80669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/siyaset/siy04.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK, Tayyip’i konuştu 
</HEADLINE>
<TEXT>

Erdoğan’ın orduyu hedef alan konuşmasının gündeme geldiği toplantıda askerler, TSK’ya yönelik saldırılarda kamu görevlilerinin daha hızlı davranması gerektiğini savundu 
     ANKARA Milliyet 

     AKP lideri Recep Tayyip Erdoğan’ın 1992’de Rize’de yaptığı ve TSK’ya ağır ithamlarda bulunduğu konuşmasının yarattığı gerginlik, dün yapılan nisan ayı olağan Milli Güvenlik Kurulu toplantısında da gündeme geldi. "Anayasal rejime karşı faaliyetlerin" konuşulduğu toplantıda askeri kanadın, başta TSK olmak üzere devletin temel kurumlarına yönelik bu tür saldırılarda kamu görevlilerinin "daha hızlı davranması" gerektiği yolunda hassasiyetini dile getirdiği öğrenildi. 
     5 saat süren Çankaya Köşkü’ndeki toplantının ardından yapılan açıklamada, "ülke bütünlüğüne, anayasal rejime ve halkın huzur ve güvenliğine yönelik faaliyetlere karşı yürütülen mücadele sonuçları değerlendirilmiştir" ifadesine yer verildi. Dışişleri Bakanı İsmail Cem’in, Yunan meslektaşı ile birlikte İsrail ve Filistin’e gerçekleştirdiği geziyle ilgili bilgi verdiği MGK toplantısında, Dışişleri Bakanlığı Müsteşarı Uğur Ziyal da Afganistan’daki son durum ile Türkiye ve AB ilişkileri arasındaki gelişmelerle ilgili brifing verdi. 
     Adalet Bakanı Hikmet Sami Türk ise, kurul üyelerine, "cezaevlerinde alınan güvenlik önlemlerinin son durumu" ve "çıkar amaçlı suç örgütleriyle mücadelede ulaşılan sonuçlar" üzerine iki rapor sundu. 
     



 SİYASET 














</TEXT>
</DOC>
