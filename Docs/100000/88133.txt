<DOC>
<DOCNO> 88133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo25.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Teknik Direktörü Lemerre, Zidane konusunda kararsız... 
</HEADLINE>
<TEXT>

     Fransa Milli Takımı Teknik Direktörü Roger Lemerre, yarın Uruguay karşısında Zinedine Zidane'ı oynatıp oynatmama konusunda henüz karar vermediğini söyledi. 
     Roger Lemerre, yaptığı basın toplantısında, durumu iyiye giden Zinedine Zidane'ın oynayıp oynamasının kendisine bağlı olduğunu belirterek, ''Eğer gerçekten oynamak isterse sakatlığını atlatmış demektir'' dedi. 
     Dünya Kupası'ndan 5 gün önce Güney Kore ile yapılan hazırlık maçında baldırından sakatlanan Zidane, Fransa'nın Senegal ile yaptığı finallerin açılış maçında forma giyememişti. 
     Lemerre, savunma oyuncusu Lilian Thuram'ın sakatlığı nedeniyle yarınki maça çıkamayacağı yolundaki söylentiler konusunda ise açıklama yapmaktan kaçınarak, ''Thuram'ın oynayıp oynamayacağını yarın göreceğiz'' demekle yetindi. 
     Thuram, pazartesi günkü antrenmanda kaleci Fabien Barthez ile çarpışması sırasında incik kemiğini incitmişti. 
     Roger Lemerre, yarınki maçta takımın oyun düzeninde değişiklik yapıp yapmayacağı yolundaki soruları da yanıtsız bıraktı. Bazı kesimler Fransa'nın yarın 4-4-2 sistemine göre oynayacağını belirtiyor. 
     





</TEXT>
</DOC>
