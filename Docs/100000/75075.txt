<DOC>
<DOCNO> 75075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sondun09.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Iraklı Kürtler Saddam'ı devirmeye hazır 
</HEADLINE>
<TEXT>

     ABD'nin etkin gazetelerinden Christian Science Monitor CSM , ''Iraklı Kürtlerin, Irak lideri Saddam Hüseyin'i devirmeye ve Bağdat'a karşı girişilecek bir operasyonda Afganistan'daki Kuzey İttifakı'na benzer bir rol üstlenmeye hazır olduğunu'' yazdı. 
     Gazetenin birinci sayfadan verdiği uzun haberde, kamuflaj elbiseleri giymiş kahverengi bereli Kürt birliklerinin açık arazide 120 mm'lik havan ve toplarının yanı sıra roketatarlarla atış eğitimi yaptığı bildirildi. 
     Haberde, Iraklı Kürtlerin hayallerinin, Saddam'ı devirecek Amerikan birliklerine yardım etmek olduğu öne sürülerek, bu stratejinin Pentagon planlamacılarının da aklına yattığı belirtildi. 
     Haberde, ''Planlamacılar, Saddam'a karşı yapılacak bir harekatta Kürt kuvvetlerinin Amerikan birliklerinin yanında çarpışmasını öngörüyor'' diye yazdı. 
     Bununla birlikte gazeteye açıklamada bulunan Iraklı Kürt liderler, şimdiye kadar ABD'den asker yardımı önerisi gelmediğini, ancak ABD'nin Saddam'ı kesin olarak devireceği yolunda güvence vermesi durumunda çatışmalara katılacaklarını söylediler. 
     
     Kürtler ayrı devlet istemiyor 
     Gazeteye demeç veren Irak Kürdistan Demokratik Partisi lideri Mesud Barzani, ''Kabil'den alınması gereken ders, bir azınlık grubun duruma tamamıyla hakim olması ve davaya sahip çıkmasıdır. Kürtler de şimdi öncelikle Irak sorununun çözümüne odaklanacaktır'' dedi. 
     Kuzey Irak'taki Kürt gruplarının, ''bağımsız bir Kürt devleti'' fikrinden yıllar önce vazgeçtiğine dikkat çekilen haberde, ''Kürtlerin Irak çapındaki olaylarda söz sahibi olmak ve Irak'ın gelecekteki iktidarını belirlemek arzusunda olduğu'' belirtildi. 
     IKDP yetkililerinden Hoşyar Zebari, gazeteye yaptığı açıklamada, ''Biz ayrı devlet istemiyoruz fakat barış içinde yaşayabileceğimiz yeni bir Irak kurulmasından yanayız'' diye konuştu. 
     Irak Kürdistan Yurtseverler Birliği yetkilisi Behram Salih ise görüşünü, ''Erbil'de güven içinde olmak istiyorsak Bağdat'ta sesimizi duyurmalıyız. Tarihte ilk kez, yeni bir Irak'ın oluşumunda bize görev düşüyor'' dedi. 
     Haberde, Irak'a yönelik bir hava harekatının Körfez savaşından daha başarılı olacağı, çünkü Irak hava savunmasının iyice zayıflamış olduğu iddia edildi. 
     
     "Bush'un sonu olur" 
     Buna karşılık Irak'ın Afganistan olmadığına dikkat çeken Washington'daki Nixon Merkezi Ortadoğu uzmanı Geofrey Kemp, ''Saddam'ın tank ve toplarını camiler ve okulların yanına yerleştireceğini'' hatırlattıktan sonra, ''TV kameraları önünde cereyan edecek çatışmalarda ve hava bombardımanlarında çok sayıda sivil öldüğü ve Saddam bir şekilde ayakta kaldığı takdirde, bu ABD Başkanı George Bush'un sonu olur'' diye konuştu. 
     Kürt liderler ise ''kendi güçlerinin böyle bir sonucu önlemeye yeteceğini'' savunarak, Kuzey İttifakı'ndan daha iyi örgütlenmiş olduklarını ve ellerinde savaşa hazır 60-70 bin peşmerge bulunduğunu söylediler. Irak ordusunun mevcudunun ise 400 bin kişi olduğu tahmin ediliyor. 
     






</TEXT>
</DOC>
