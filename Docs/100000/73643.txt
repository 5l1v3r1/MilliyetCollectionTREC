<DOC>
<DOCNO> 73643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo14.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Lucescu'nun elindeki kadro belli..." 
</HEADLINE>
<TEXT>

     Galatasaray Futbol Şubesi Üyesi Abdurrahim Albayrak, FC Barcelona maçını, çok iyi konsantre olmalarına rağmen kazanamadıklarını belirtirken, ''Maçtan sonra Florya'ya cenaze arabası gibi gittik'' dedi. 
     Albayrak, bu karşılaşmanın hem Galatasaray, hem de ülke için önemini bildiklerini dile getirerek, şunları söyledi 
     ''Roma'da yaşadığımız olaylar da bizi kamçılamıştı. Ancak, yorgunluk, moralsizlik, ayrıca oyuncuların vücutlarında darbeler vardı. Dün Florya'daki toplantıda futbolcularımın gözlerinde kazanma hırsı ve azmini gördüm, taraftarlarımızın gücüne de güveniyorduk. 
     Ancak, maç istediğimiz gibi gitmedi. İlk devre maçı koparabilirdik, iyi pozisyonlar yakaladık ama şanssızdık, top bizi sevmedi. Devre arasında futbolculara yönelik konuşmalar yaptık. Sonuçta iyi başladığımız ikinci yarıda, ofsayttan bir gol yedik ve bunun üstesinden gelemedik.'' 
     
     "Ağlamaklı haldeydik" 
     Maçtan sonra otobüste bir konuşma daha yaptığını ve oyunculara teşekkür ettiğini belirten Albayrak, otobüste herkesin ağlamaklı bir halde olduğunu anlattı. 
     ''Otobüste kimsenin ağzını bıçak açmıyordu'' diyen Albayrak, alınan yenilginin herkesi çok üzdüğünü ifade etti. 
     Abdurrahim Albayrak, ''Başta kıymetli futbolcularıma, sonra muhteşem taraftarlarımıza ne kadar teşekkür etsem azdır. Ayrıca, Avrupa'nın her yerinde bizi yalnız bırakmayan medya mensuplarına da teşekkür ediyorum'' diye konuştu. 
     Artık Türkiye ligine döndüklerini anlatan Albayrak, ''Yenildik ve elendik, bu dünyanın sonu değil. Şimdi Bursaspor maçını düşünüyoruz'' dedi. 
     
     Lucescu'ya destek 
     FC Barcelona maçına çıkartılan kadro ve oyun sistemi ile ilgili eleştiri alan Lucescu'ya da sahip çıkan Albayrak, Rumen çalıştırıcının inanılmaz bir şekilde başarılı olduğunu ileri sürdü. 
     Albayrak, şöyle devam etti 
     ''Eleştiriler gelebilir, ama ben Lucescu'yu kutluyorum, kucaklıyorum, ona teşekkür ediyorum. Avrupa'da rakiplerini titreten, namağlup unvanını dün akşama kadar sürdüren, Barcelona'da galibiyeti kaçıran bu takımın hocası Lucescu değil mi İnanılmaz başarılara imza attı. Hiç mazeret göstermedi. Bünyesindeki oyuncularla yetindi, 50-100 bin dolarlık oyunculardan yıldızlar yarattı. Galatasaray bu oyunculardan ileride para kazanacak. Bir şeyi eleştirirken bakmak lazım. Kendisinin elindeki malzeme belli. FC Barcelona'nın yedek kulübesine bakıyorsunuz, bir de bizimkine bakıyorsunuz. Arada tabii ki fark var. Galatasaray'ı zor günlerde alan Lucescu, bir yerlere getirdi. Kendisini kutluyorum.'' 
     
     "Galatasaray'ın askeriyim" 
     Galatasaray'ın askeri olduğunu dile getiren Albayrak, cumartesi günü yapılacak seçimi kazansa da kaybetse de hizmet etmeye devam edeceğini kaydetti. 
     ''Önemli olan Galatasaray'ın menfaatleridir'' diye konuşan futbol şubesi üyesi Albayrak, ''Kim kazanırsa kazansın benim başımın üzerinde yeri vardır. Seçimi kazansam da kazanmasam da hizmet etmeye hazırım'' dedi. 
     
     "Yıldızlar olacak tabii ki.." 
     Abdurrahim Albayrak, gelecek sezon Avrupa Şampiyonlar Ligi'ne katılmaları halinde final oynamayı hedeflediklerini söyledi. 
     Takımın mutlaka yıldız oyuncuya ihtiyacının bulunduğunu vurgulayan Albayrak, sözlerini şöyle tamamladı 
     ''Gelecek sezon riske girerek yapacağımız transferlerle kadromuzu genişleteceğiz. Belirli bir transfer listemiz var. Dünkü maçta Sergen gibi yıldız oyuncularımızın eksikliğini çok hissettik. Sergen'in sakatlanmasından sonra deplasmanda maç kazanamadık. Geniş bir kadro oluşturmalıyız, burada da yıldızlar olacak tabii ki.'' 
     






</TEXT>
</DOC>
