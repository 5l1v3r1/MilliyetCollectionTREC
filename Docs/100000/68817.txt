<DOC>
<DOCNO> 68817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sondun08.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da suç örgütlerinde Türkler öne çıkıyor 
</HEADLINE>
<TEXT>

     Belçika Adalet Bakanı Marc Verwilghen, Senato'ya sunduğu bir raporda, ülkedeki suç örgütlerinin yılda bir milyar euro'dan fazla kar ettiklerini ve sayılarının giderek arttığını açıkladı. 
     Verwilghen'in raporunda, yüzde 60'ından fazlası yabancıların oluşturduğu suç örgütlerinde Türkler üçüncü sırada yer aldı. Verilere göre, yabancı suç örgütlerinin yüzde 7,7'si Hollanda, yüzde 7,5'i İtalya, yüzde 4,5'i Türkiye, yüzde 3,7'si Fas, yüzde 3,6'sı Arnavutluk, yüzde 2,7'si Fransa kökenli olduğu belirlendi. Bunları, Yugoslav, İngiliz ve Almanlar izliyor. 
     Terör örgütlerini kapsamına almayan bakanlık raporunda, suç örgütlerinin eylem alanları sınıflandırılırken, bunların yüzde 28,3'ünün ekonomik ve mali, yüzde 21,1'inin uyuşturucu kaçakçılığı, 
     yüzde 17,1'inin kara para aklama, yüzde 13,8'inin hırsızlık, yüzde 12,2'sinin cinayet, yüzde 4,7'sinin insan kaçakçılığı olduğu ifade edildi. Raporda, Belçika'da 223 suç örgütünün fişlendiği, bu örgütlerin bin 500'den fazla faal üyesinin bilindiği ve bu örgütlerin her yıl 1,2 milyar euro net para kazandıkları belirtildi. Raporda ayrıca, Belçika'da her yıl 30 bin taşıt çalındığı ifade edildi. Belçika Senatosu, Suç Örgütleri Araştırma Komisyonu Başkanı Hugo Vandenberghe, ''Belçika'da suç örgütlerine karşı mücadelede zayıf kalarak demokrasimizi büyük riske sokuyoruz'' dedi. Verwilghen ise suç örgütlerine karşı mücadelede etkili olabilmek için ''güçlü bir dinleme merkezi'' kuracaklarını, sabit telefonları, cep telefonlarını, faksları ve elektronik posta mesajlarını dinleme ve izleme olanağına sahip olacak bu merkezin, Belçika polisinin ve istihbarat servisin ''yeni silahı'' olacağını anlattı. 
     






</TEXT>
</DOC>
