<DOC>
<DOCNO> 61594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/soneko18.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜKODER, BOTAŞ'ı rekabet kuruluna şikayet etti 
</HEADLINE>
<TEXT>

     Tüketicileri Koruma Derneği TÜKDER , BOTAŞ Genel Müdürlüğü'nü, ''Doğalgaz pazarındaki hakim durumunu kötüye kullandığı'' gerekçesiyle Rekabet Kurulu Başkanlığı'na şikayet etti. 
     TÜKDER Genel Başkanı Necati Yentürk imzasıyla Rekabet Kurulu Başkanlığı'na yapılan şikayet başvurusunda, Türkiye'de bir ısınma aracı olarak kullanılan doğalgazın dağıtımının tamamının BOTAŞ Genel Müdürlüğü tarafından gerçekleştirildiği, BOTAŞ'ın tek taraflı olarak belirlediği fiyatlarla doğalgaz kullanımını neredeyse olanaksız hale getirdiği iddia edildi. 
     BOTAŞ yetkililerinin, doğalgazın ilk elden alınış fiyatını bir ticari sır olarak sakladıkları, uygulanan kar oranı hakkında da sağlıklı bir bilgi edinilemediği savunulan başvuru metninde, şu görüşlere yer verildi 
     ''Pazarda tek olmanın getirdiği avantajı kötüye kullanan BOTAŞ kanımızca bir suç işlemektedir. Zira 1994 yılında çıkarılmış olan 4054 sayılı Rekabetin Korunması Hakkında Kanun'un 6. maddesi, bir kuruluşun tek taraflı olarak belirlediği fiyatlarla aşırı kar etmesini ve tüketiciden bu yolla haksız menfaat temin etmesini yasaklamaktadır. 
     BOTAŞ'ın uygulamaları bu madde kapsamında değerlendirildiğinde suç teşkil etmektedir. Bu nedenle bir süredir kamuoyunu işgal eden bu konunun sayın kurulunuza getirilmesi zorunluluğu doğmuştur.'' Şikayet metninde, ''hakim durumu kötüye kullanma suçunu işleyen sorumlular hakkında gerekli yaptırımın uygulanması ve bu haksızlığın giderilmesi için gerekli işlemin yapılması'' talep edildi. 
     






</TEXT>
</DOC>
