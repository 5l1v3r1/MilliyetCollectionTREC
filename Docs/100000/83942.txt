<DOC>
<DOCNO> 83942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/soneko24.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, OECD toplantısı için yarın Paris'e gidiyor 
</HEADLINE>
<TEXT>

     Devlet Bakanı Kemal Derviş, OECD Bakanlar Konseyi toplantısına katılmak üzere yarın Paris'e gidiyor. 
     Alınan bilgiye göre, 15-16 Mayıs tarihleri arasında gerçekleştirilecek toplantıya Derviş'in yanısıra Hazine Müsteşarı Faik Öztrak, Dışişleri ve Maliye Bakanlıkları ile Merkez Bankası, Dış Ticaret Müsteşarlığı ve Devlet Planlama Teşkilatı'ndan bazı bürokratlar katılacak. 
     Toplantı'nın ilk gününde Derviş, küresel büyümenin nasıl hızlandırılıp destekleneceğinin konuşulacağı oturum ile uluslararası ekonomide şeffaflık bütünlüğün sağlanması konusunun ele alınacağı oturumlara katılacak. Toplantının ilk gününde OECD'nin misyonu ve sorumlulukları ile Forum 2002 toplantısı da değerlendirilecek. 
     İkinci gün ise ticaret ve kalkınma kapsamında sürdürülebilir kalkınma sürecinde OECD'nin rolü tartışılacak. 
     Öte yandan, Perşembe günü toplanması öngörülen Yüksek Planlama Kurulu'nun YPK Bakan Derviş'in yurtdışında olması nedeniyle ertelendiği öğrenildi. 
     





</TEXT>
</DOC>
