<DOC>
<DOCNO> 94647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun31.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya seçimlerinde 350 bin Türk kökenli seçmen oy kullanacak 
</HEADLINE>
<TEXT>

     Berlin-Brandenburg Türkiye Toplumu TBB Genel Sekreteri Kenan Kolat, Almanya'da 22 Eylül'de yapılacak genel seçimlerde 350 bin Türk kökenli seçmenin önemli rol oynayacağını belirtti. 
     Kolat, başkent Berlin'de TBB sözcüsü Eren Ünsal ile düzenlediği basın toplantısında, Berlin'de Türk vatandaşlığından Alman vatandaşlığına geçişin diğer eyaletlere göre çok uzun sürdüğünü belirtti. Vatandaşlığa geçiş süresinin yasalarda öngörüldüğü gibi daha az olması gerektiğini ifade eden Kolat, Berlin'de bazı nedenlerle bu sürenin uzun tutulduğunu belirtti. 
     Türk vatandaşlarının Alman vatandaşlığına geçmek için 4 yıl beklediğini söyleyen Kolat, ''Türkler bu kadar beklemek istemiyor. 
     Çoğu beklemekten ve bürokrasiden bıkarak müracatlarını geri çekiyor'' dedi. 
     Ünsal ise Berlin'de Alman vatandaşlığına geçenlerin sayısının 2000 yılından itibaren düştüğünü, düşüş nedenlerinin de görevliler tarafından bilindiğini söyledi. Düşüşün yeni Vatandaşlık Yasası'ndan dolayı da gerilediğini ifade eden Ünsal, ''Türkler çok duygusal. Bir taraftan Türk vatandaşlığını kaybetmek istemiyor, diğer taraftan Almanya'daki haklara sahip olmak için Alman vatandaşlığına geçmek istiyor'' dedi. 
     Berlin'de Türklerin işsizlik sayısının son zamanlarda arttığına dikkat çeken Ünsal, vatandaşlardan çalıştıklarına dair belge istendiğini belirterek, ''Bu insanlar devletin ekonomisinden dolayı işsiz kaldılar. Bundan dolayı vatandaşlığa geçiş dilekçelerini ret etmek doğru değildir'' diye konuştu. 
     Ünsal, Berlin Eyaleti İçişleri Bakanı Erhard Körting'in SPD 
     vatandaşlığa geçiş sürecinin hızlandırılmasına ilişkin bir genelge yayınlamasının sevindirici olduğunu belirtti. Berlin Eyaleti Türk kökenli milletvekili Özcan Mutlu da, ''Körting'in doğru yolda olduğunu'' belirtti, ancak bunu ''geç atılan bir adım'' olarak değerlendirdi. 
     





</TEXT>
</DOC>
