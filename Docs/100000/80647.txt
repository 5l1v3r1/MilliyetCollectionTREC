<DOC>
<DOCNO> 80647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/guncel/gun01.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir garip kültür hizmeti 
</HEADLINE>
<TEXT>
Belediye değil Osmanlı kadısı 
İstanbul Belediyesi’nin konut şirketi KİPTAŞ, 110 milyar harcadığı kitabı ücretsiz dağıttı. "Osmanlı’da Sosyal Yapı ve İstanbul" adlı kitap, yasaklar, sınırlamalar ve zorunluluklardan oluşuyor 
     ŞENOL DEMİRCİ İstanbul 

     İstanbul Büyükşehir Belediyesi’nin toplu konut üretimi yapan şirketi KİPTAŞ’ın, Yeni Şafak gazetesi yazarı Sadık Albayrak’a hazırlattığı "Osmanlı’da Sosyal Yapı ve İstanbul" adlı kitapta, Osmanlı’dan kalma kadın özgürlüğünün sınırlanması, içki yasakları, camiye gitme zorunlulukları, Yahudi düşmanlığına yönelik fermanlar ve kadı kararlarına ağırlık verildi. Ücretsiz dağıtılan kitap için, KİPTAŞ’ın kasasından 85 bin dolar yaklaşık 110 milyar lira çıkarken, Albayrak’a 8 milyar lira telif ücreti ödendi. 
     Kitapta, Osmanlı fermanlarının bire bir tercümesi ve birkaç tarihi gravürden başka bilgi de yer almadı. 
     KİPTAŞ Genel Müdürü İsmet Yıldırım, kitabın okurlar tarafından çok beğenildiği için üçüncü baskısının yapıldığını ve herkesin Osmanlıca bildiğini savunarak, "Hukuk dili de Osmanlıca" dedi. Yıldırım, kitabın ilk baskısının kendisinden önceki yönetim tarafından yapıldığını da dile getirdi. 
     Büyükşehir Belediye Başkanı Ali Müfit Gürtuna’nın danışmanlarından olan Albayrak’ın hazırladığı kitabın tanesi 12 milyon liraya mal oldu. Ne kadar telif ücreti aldığını açıklamak istemeyen ve "Büyük para almadım. Hatırladığım kadarıyla 1 - 2 milyar gibi bir şeydi" demekle yetinen Albayrak, "8 milyar aldığınıza dair makbuz var" hatırlatması üzerine "Evet, galiba o kadardı" dedi. 
     
     Ücretsiz dağıtılıyor 
     Ücretsiz dağıtılan kitabın ilk basımı Ocak 1999’da yapıldı. 3 bin basılan kitap karşılığı Armoni Tanıtım’a 41 bin 519 dolar ödendi. İkinci basımını Pusula Dış Ticaret gerçekleştirdi. Mayıs 2000’de 2 bin adet basılan kitap için bu şirkete de 20 bin 977 dolar ödendi. Kitabın son baskısını yapan SCD Tanıtım’a ödenen miktarın da, 2 bin adet kitap için 16 bin 504 dolar olduğu öğrenildi. 
     

</TEXT>
</DOC>
