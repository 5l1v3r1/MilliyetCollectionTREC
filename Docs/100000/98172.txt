<DOC>
<DOCNO> 98172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko14.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan 300 milyon dolar kredi... 
</HEADLINE>
<TEXT>

     Dünya Bankası'ndan sağlanan 300 milyon dolarlık ikinci Temel Eğitim Projesi Kredisi'ne ilişkin anlaşma imzalandı. 
     Dünya Bankası Türkiye Direktörü Ajay Chhibber, imza töreninde yaptığı konuşmada, Türkiye'deki projenin, dünya üzerinde uygulanmakta olan en geniş kapsamlı eğitim projesi olduğunu söyledi. 
     Türkiye'yi desteklemeye devam ettiklerinin altına çizen Chhibber, bu destekler içersindeki en anlamlı desteğin eğitim olduğunu belirtti. 
     Bu projenin uygulanmasında ilerleme kaydedildiğini ifade eden Chihbber, proje çerçevesinde 1.2 milyon yeni öğrencinin eğitim sistemine girdiğini, yeni okullar açıldığını, var olan okulların yenilendiğini, öğretmenlerin eğitim kapasitelerinin geliştirildiğini, kırsal alanların desteklendiğini kaydetti. 
     Chhibber, 20 yıl sonra insanların geriye baktıklarında, bu programın ne kadar önemli olduğunu göreceklerini, çünkü programın gelecek nesilleri etkilediğini bildirdi. 
     Ajay Chhibber, Türkiye'nin bu projeyi başarıyla uyguladığını vurgularken, komşu ülkelerin, bu projeyi, Türkiye'den örnek alabileceklerini söyledi. 
     Chhibber bu çerçevede, bu yılın sonuna doğru, Milli Eğitim Bakanlığı ile birlikte, uluslararası bir konferans düzenleyerek, Türkiye tecrübesinin anlatılabileceğini ifade etti. 
     
     SOSYAL RİSKE AZALTMA PROJESİ 

     Sosyal Riski Azaltma Projesi'ne de değinen Chhibber, bu projenin temel eğitim projesinin tamamlayıcısı durumunda olduğunu, kriz ortamında genellikle çocukların okula devam oranının azalmasına rağmen, bu proje sayesinde Türkiye'de böyle bir sonuç yaşanmadığını ifade etti. 
     Chhibber bu arada, 8 yıllık temel eğitimi tamamlayacak öğrencilerin eğitimlerini sürdürebilmeleri için, orta eğitime destek vermeye hazır olduklarını, bu çerçevede Hükümet'ten istek olduğunu belirtirken, orta eğitime de destek vermeye hazır olduklarını kaydetti. 
     Ajay Chhibber, orta eğitime destek vermek amacıyla, Eylül ayı ortasında Dünya bankası uzmanlarının Türkiye'ye geleceğini bildirdi. 
     





</TEXT>
</DOC>
