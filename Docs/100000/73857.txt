<DOC>
<DOCNO> 73857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur07.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da Nevruz kutlamaları sakin geçiyor 
</HEADLINE>
<TEXT>

     Güneydoğu Anadolu Bölgesi'nde Nevruz Bayramı kutlamaları sürüyor. 
     Diyarbakır'da HADEP İl Başkanlığı'nca Fuar Alanı'nda düzenlenen kutlama töreni başladı. Buradaki törene, HADEP Genel Başkanı Murat Bozlak ile EMEP Genel Başkanı Levent Tüzel de katılıyor. Sanatçı Sezen Aksu'nun da konser vereceği kutlama töreni, aralarında Avrupa Parlamentosu Milletvekillerinin de bulunduğu çok sayıda yabancı tarafından da izleniyor. İzdiham nedeniyle katılımcılardan bayılanların olduğu gözleniyor. 
     Bu arada, kent merkezinde otomobil lastiği yakanlara güvenlik güçleri müdahale ederek, lastikleri söndürüyor. 
     Batman'da HADEP tarafından Şafak Mahallesi'nde düzenlenen kutlamalar için Batman Belediyesi tahsis ettiği araçlarla, mahalle ve çevre köylerdeki vatandaşları ücretsiz olarak kutlama alanına taşıyor. 
     Batman Valiliği'nin Köy Hizmetleri İl Müdürlüğü bahçesindeki töreni ise olumsuz hava koşulları nedeniyle iptal edildi. 
     Siirt'te HADEP tarafından Eruh yolu üzerinde düzenlenen kutlamaya yoğun katılım oluyor. Buradaki kutlamaya HADEP Genel Başkan Yardımcısı Cemal Keköz de katılıyor. Nevruz ateşinin yakılmasının ardından başlayan kutlamalar olaysız sürüyor. 
     Mardin Valiliği'nce Nevruz Bayramı nedeniyle Eğitim Araçları Salonu'nda tören düzenlendi. Törende, Nevruz konulu resim, şiir ve kompozisyon yarışmasında dereceye giren öğrencilere hediyeler verildi. 
     Ayrıca, Dicle Üniversitesi Mardin Sağlık Meslek Yüksekokulu Araştırma Görevlisi İbrahim Özcoşar da, Nevruz'un tarihçesi konusunda katılımcıları bilgilendirdi. 
     Elazığ Valiliği'nce Öğretmenevi önündeki tören ile HADEP tarafından Gar Meydanı'nda düzenlenen kutlama törenleri ise saat 11.00'de başlayacak. 
     Şırnak'ta ise Nevruz kutlaması yapılmıyor. 
     






</TEXT>
</DOC>
