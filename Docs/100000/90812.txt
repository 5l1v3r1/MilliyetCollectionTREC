<DOC>
<DOCNO> 90812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur11.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "DSP'nin idam konusundaki teklifine evet diyemeyiz" 
</HEADLINE>
<TEXT>

     AK Parti Genel Başkanı Recep Tayyip Erdoğan, DSP'nin ölüm cezası konusundaki teklifine ''evet'' diyemeyeceklerini, kendilerinin bu konuda bir Anayasa değişiklik teklifi hazırladıklarını bildirdi. 
     Erdoğan, partisinin grup toplantısında yaptığı konuşmada, Türkiye için çok önem arzeden AB konusunun sadece konuşulduğunu, somut ve ciddi bir şey yapılmadığını ileri sürdü. Erdoğan, konuşmalara takılıp kalmamak için somut bir adım attıklarını kaydetti. 
     Hiçkimsenin, AK Parti'nin düşünceleri üzerinde spekülasyon yapmaması gerektiğini savunan Erdoğan, Çankaya Köşkü'ndeki Liderler Zirvesi'nde söylediklerinin arkasında olduklarını söyledi. Pek çok spekülasyon yapıldığını, AB konusunun bir kişiye endekslendiğini belirten Erdoğan, kendilerinin AB'ye girişin bir kişiye endesklenmesine karşı olduklarını vurguladı. 
     AB Dönem Başkanı İspanya temsilcisinin ''Türkiye hala hazır değil'' sözlerine işaret eden Erdoğan, ''Bu sorumluluk kimin Bu sorumluluk şu andaki hükümetindir. Bu sorumluluğu kimsenin muhalefete atma hakkı yoktur. Bu koalisyon hükümeti, her konudaki beceriksizliğini AB konusunda da ortaya koymuştur'' diye konuştu. 
     Erdoğan, ''AB'ye girmeyelim'' diyenlere de saygı gösterdiklerini belirterek, şöyle konuştu 
     ''Bizim derdimiz, AB'nin bizi alıp almaması tartışmaları içinde yer almak değildir. Ortaya koyulan gerek siyasi gerek ekonomik kriterler bir standart olarak ele alındığında, biz bu kriterlere insanımızı ulaştırdığımızda kaybımız olur mu Hayır. Ama kazancımızın çok olduğunu görüyoruz. Bunlar gizli bırakılıyor. Bazı gerçekleri bilmiyoruz. Özellikle düşünce ve fikir özgürlüğü, temel hak ve özgürlükler, din ve vicdan özgürlüğü önündeki engellerin kaldırılması, dernek ve vakıfların çalışma alanlarının genişletilmesi...Türkiye, yıllarca bu alanı daralttı. Bunlar daraltıldıkça AB Türkiye'yi almaz, kabul etmez, müzakereleri başlatmaz.'' 
     
     ''TÜRKİYE BİR KİŞİ DEĞİLDİR'' 
     Erdoğan, AB konusundaki tartışmanın ölüm cezasına indirgendiğini, bu konunun da bir kişiye endesklendiğini belirterek, ''Türkiye bir kişi değildir'' görüşünü dile getirdi. ''Siz önce diğerlerini bir halledin'' diyen Erdoğan, geçmişi değil geleceği konuştuklarını, gelecek kuşaklara bir ülke hazırlamak istediklerini ancak Hükümet'in ve birilerinin bunu konuşmayıp, hep manevra yaptığını söyledi. 
     AK Parti'nin manevra yapmadığını, Liderler Zirvesi'nde ne söylediyse aynı şeyleri savunduklarını ileri süren Erdoğan, ölüm cezası konusunda da samimi olduklarını kaydetti. 
     Erdoğan, DSP'nin getirdiği yasa teklifine ''evet diyemeyeceklerini'' bildirerek, kendilerinin yeni bir Anayasa değişiklik teklifi hazırladıklarını söyledi. Erdoğan, ''Bizim teklifimize imza koymak suretiyle DSP'nin teklifi eş zamanlı olarak değerlendirilecekse buyursunlar. Ama değerlendirilmeyecekse biz DSP'nin getirdiği teklife evet diyemeyiz. Çünkü biz bu hükümete inanmadığımız gibi ortaklarına da inanmıyoruz'' diye konuştu. 
     
     ''GÜNAHINIZA ORTAK OLMAYIZ'' 
     Kendilerinin geçmişte Anayasa değişikliğinde karşı karşıya kaldıkları tutumu hatırlatan Erdoğan, aynı konuyu Kamu İhale Kanunu'nda da yaşadıklarını vurguladı. Erdoğan, ''İsterlerse, Anayasa'nın güvencesi altında ağırlaştırılmış müebbet hapis cezasını da siyasi kriterleri de çıkartırlar. Anayasa değişikliği çok rey istiyor deniyor. Kendi aranızda buyurun çıkartın. Sizin günahınıza ortak olmayız. Yarın gelir bunu da değiştirirsiniz'' dedi. 
     Erdoğan, ölüm cezasının Anayasal dayanaklarını ortadan kaldırmak ve af, şartlı salıverme ve ceza indiriminden muaf olacak ağırlaştırılmış müebbet ağır hapis cezasının Anayasa'da yer almasını sağlamak amacıyla 7 maddelik değişiklik teklifi hazırladıklarını ve bugün itibariyle imzaya açtıklarını bildirdi. 
     Erdoğan, TBMM bünyesinde ''AB Komisyonu'' kurulmasını da isteyerek, bu komisyonun Yaz tatilinde çalışmasını önerdi. Hükümet'in bir siyasi irade ortaya koyamayacağını ileri süren Erdoğan,''Bu ülke için zerre kadar bir sevgi varsa, gelsinler ülkeyi Eylül ayı sonunda seçime götürsünler. Seçimle işbaşına gelecek hükümet, Ekim ve Kasım ayında çalışarak Aralık ayındaki zirveye Türkiye'yi yetiştirsin'' dedi. 
     





</TEXT>
</DOC>
