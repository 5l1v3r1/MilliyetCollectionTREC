<DOC>
<DOCNO> 67906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/ekonomi/eko08.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktaş’ta neler olacak 
</HEADLINE>
<TEXT>

5 Soru 5 Cevap 
     Enerji Bakanlığı’nın İstanbul Anadolu yakasında elektrik dağıtımını yapan ve hisseleri İMKB’de 20 aydır işleme kapalı olan Aktaş Elektrik’in elektrik imtiyaz sözleşmesini’ iptal etmesi yatırımcılar ve aboneleri etkileyecek. 
     1 Bakanlık imtiyaz sözleşmesini niye iptal ediyor 
     Elektrik Mühendisleri Odası EMO Aktaş’a 1989’da verilen imtiyaz hakkının geçerli olması için kanun gereği Danıştay incelemesinden geçmesinin zorunlu olduğunu ama bu yapılmadan şirketle Enerji Bakanlığı arasında sözleşme imzalandığını belirterek dava açtı. EMO davayı kazandı ancak 1994’de Bakanlar Kurulu, Aktaş’ın faaliyetine devamı için karar aldı. EMO bu sefer yürütmenin durdurulması için dava açtı, isteminin kabul edilmemesi üzerine üç kez temyize gitti. Üçünde de Danıştay Dava Daireleri Genel Kurulu yürütmenin durdurulması için dosyayı 10. Daire’ye gönderdi. Şimdi 10. Daire ya temyiz kararına uyacak ya da eski kararda ısrar edecek. 
     
     2 Aktaş’ın imtiyaz hakkının kaldırılması şirketin tasfiyesi anlamına mı geliyor 
     Şirket elektrik dağıtımı için kurulduğu için fiilen işini durdurmuş olacak. 
     
     3 Bu durumda Aktaş aboneleri ne olacak 
     Anadolu yakasındaki elektrik dağıtımı tekrar kamuya geçecek ve aboneler de Boğaziçi Elektrik’e geçecek. 
     
     4 Borsadaki hissedarın durumu ne olacak 
     Aktaş elektrik dağıtımı işini yapamayacaksa ya faaliyet alanını değiştirip hükmi şahsiyetini sürdürecek ya da tasfiyeye gidecek. Tasfiye durumunda şirketin yükümlülükleri varlıklarından fazlaysa alacak bir şey yok. 
     
     5 Tasfiye süreci başlamışsa borsa yatırımcıları alacaklılar arasında hangi sırada yer alır 
     Tasfiyede, şirketin varlıkları yükümlülüklerinden fazlaysa, önce kamu ve imtiyazlı alacaklar sonra şirketin hisselerini elinde bulunduranlara sıra gelir. 
     



 EKONOMİ 
















</TEXT>
</DOC>
