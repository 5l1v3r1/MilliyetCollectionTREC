<DOC>
<DOCNO> 74081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur21.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dini eğitim yok" diye çocuklarını okula göndermeyen öğretmen 
</HEADLINE>
<TEXT>

     Samsun'un Bafra İlçesi'nde, ''ilköğretim çağındaki 2 kız çocuğunu okula göndermediği'' gerekçesiyle hakkında inceleme başlatılan ilköğretim okulu öğretmeninin açığa alındığı bildirildi. 
     Milli Eğitim İl Müdürü Bünyamin İnan, yaptığı açıklamada, konunun kendilerine iletilmesinin ardından Öğretmen Cemalettin Çep'in açığa alındığını ve hakkında soruşturma başlatıldığını söyledi. 
     Soruşturma için hem bakanlığın hem kendilerinin müfettiş görevlendirdiklerini bildiren İnan, ''Soruşturma sonucuna göre gereken yapılacaktır. Okul Müdürü Mehmet Çalışkan hakkında da olaydan haberdar olup olmadığının belirlenmesi için soruşturma başlatıldı. Bunca yıl okulunda görev yapan birinin durumunu bilmesi gerekirdi'' dedi. 
     Kızılırmak İlköğretim Okulu Öğretmeni Cemalettin Çep hakkında, kızları 13 yaşındaki Nurcem ve 11 yaşındaki Gözdenur'u ''Dini esaslara uygun eğitim verilmediği için okula göndermediği'' yolundaki ihbar üzerine inceleme başlatılmıştı. Çep ise çocuklarını, ''can güvenliği'' nedeniyle okula göndermediğini ileri sürmüştü. 
     






</TEXT>
</DOC>
