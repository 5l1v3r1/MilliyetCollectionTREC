<DOC>
<DOCNO> 69151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo03.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Ankara'ya iddialı gitti 
</HEADLINE>
<TEXT>

     Trabzonspor, yarın Ankaragücü ile yapacağı lig maçı için Ankara'ya gitti. 
     Kulüp Asbaşkanı Ömer Gürsoy, ligde, UEFA Kupası'na katılmayı hedeflediklerini belirterek, ''UEFA Kupası'na katılma yolunda kalan 11 karşılaşmamız final havasında geçecek'' dedi. 
     Bordo-mavili takımın son haftalarda iyi sonuçlar aldığını ve bu sonuçları bu hafta sonu Ankaragücü deplasmanında da sürdürmek istediklerini ifade eden Gürsoy, ''Ankaragücü ligin en formda ekibi, ancak sahaya kazanmak için çıkacağız. Moral motivasyonu yakaladığımız takdirde bu hedefimizi gerçekleştireceğimize inanıyorum'' diye konuştu. 
     En az Ankaragücü kadar bu maçtan galibiyetle ayrılma şanslarının bulunduğuna işaret eden Gürsoy, şöyle konuştu 
     ''Her maçta olduğu gibi bu maçı da kazanmak için sahaya çıkacağız. 
     Rakip kim olursa olsun Trabzonspor'un amacı sahadan galibiyetle ayrılmaktır. Geçen hafta taraftarımız ile bütünleştik, takıma en üst düzeyde destek sağladılar. Taraftarlarımızı Ankara'da da yanımızda görmek istiyoruz.'' Bordo-mavili ekipte, Bushaj 18 kişilik maç kadrosuna dahil edilirken, sakatlıkları süren Cem ve Da Silva Ankaragücü karşısında forma giyemeyecek. 
     Trabzonspor'un Ankaragücü maçına Metin, Markov, Macit, Kürşat, Gökdeniz, Erman, Aurelio, Jarro, Hasan, Hami ve Zafer ilk 11'i ile çıkması bekleniyor. 
     






</TEXT>
</DOC>
