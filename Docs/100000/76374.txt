<DOC>
<DOCNO> 76374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun16.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail AB heyetinin Arafat ile görüşmesini engelleyecek 
</HEADLINE>
<TEXT>

     İsrail, tecrit ettiği Filistin Devlet Başkanı Yaser Arafat'la AB heyeti arasında bugün yapılması beklenen görüşmeyi engellemeyi kararlaştırdı. 
     İsminin açıklanmasını istemeyen İsrail Başbakanlığı'ndan bir yetkili AFP'ye yaptığı açıklamada, ''Avrupa heyetinin Arafat'a uyguladığımız tecriti bozmalarına izin vermeyeceğiz'' dedi. 
     İsrailli yetkili, ''Avrupalıların tek amaçlarının Arafat'ın halkın gözü önünde bulunmasını sağlamak olduğunu'' iddia etti. 
     AB Ortak Savunma ve Dış Politika Yüksek Temsilcisi Javier Solana ve AB dönem başkanı İspanya'nın Dışişleri Bakanı Josep Pique, ''BM Güvenlik Konseyi kararının derhal uygulanması ve acil ateşkes sağlanması için mümkün olursa üst düzey temaslarda'' bulunmak üzere bu sabah Ortadoğu'ya doğru yola çıkmışlardı. 
     
     1100 Filistinli tutuklandı 
     Öte yandan, İsrail ordu sözcüsü General Ron Kitrey, askeri radyoya yaptığı açıklamada, Batı Şeria'da yürütülen operasyonlarda toplam 1100 Filistinlinin tutuklandığını belirtti. 
     Tutuklananlar arasında kanlı saldırılara doğrudan karıştığından şüphelenilenler bulunduğunu belirten General Kitrey, operasyonlarda ayrıca 50 adet RPG tipi anti-tank roketi ve önemli miktarda silah ile mühimmat ele geçirdiklerini kaydetti. 
     İsrailli askeri yetkili, El Fetih'in Batı Şeria sorumlusu Ramallah'ta saklanan Marvan Barguti'nin de yakalanması için operasyonların sürdürüldüğünü belirterek, ''Barguti'yi canlı yakalama emri verildiğini'' söyledi. 
     






</TEXT>
</DOC>
