<DOC>
<DOCNO> 81354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/guncel/gun08a.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
EMNİYET’TEN 1 MAYIS UYARISI 
</HEADLINE>
<TEXT>
Provoke olmayın 
Kutlamaların yasadışı gruplarca provoke edileceği ihbarını alan polis, katılımcılara, Dikkatli olun’ dedi 
     İSTANBUL, ANKARA Milliyet 

     İstanbul Emniyeti, "1 Mayıs kutlamalarının bazı yasadışı gruplarca provoke edileceği, huzur ortamını bozacak eylemler yapılacağı" yolunda bilgiler ulaştığını belirterek, vatandaşlara uyarılarda bulundu. 
     Emniyet Müdürlüğü’nden yapılan yazılı açıklamada, bugün 10.00 ile 16.00 saatleri arasında Çağlayan’da gerçekleştirilecek açık hava toplantısının güven ortamında geçmesi amacıyla, emniyet tedbirlerinin uygulamaya konulduğu belirtilerek şöyle denildi 
     "Şenlik havasında geçmesi düşünülen 1 Mayıs kutlamalarının bazı yasadışı gruplarca provoke edileceği, huzur ve asayiş ortamını bozacak eylemler yapılacağı yolunda bilgiler intikal ettiğinden, kendi güvenlikleri açısından küçük yaştaki çocukların kutlamalara getirilmemesi, vatandaşlarımızın alınan güvenlik ile trafik tedbirlerine tam olarak itaat etmeleri ve bahse konu unsurların toplantıyı amacı dışına çıkarma çabalarına itibar etmemeleri beklenmektedir. Aksine hareket edenler hakkında gerekli yasal işlemlerin yapılacağının, İstanbul’da tam anlamıyla sağlanmış olan huzur ve güven ortamının devam ettirileceğinin tüm vatandaşlarımızca bilinmesi gerekmektedir." 
     
     Siyasi partiler birlikte 
     Ankara’da Türk-İş, Hak-İş, DİSK, KESK, Memur-Sen ve TMMOB tarafından ortaklaşa düzenlenen, Emek Platformu’nca da desteklenen 1 Mayıs kutlamaları Tandoğan Meydanı’nda yapılacak. Kutlamalara, geçmiş yıllardan farklı olarak ANAP, DYP, SP, AKP, CHP, ÖDP, iP, EMEP ile HADEP beraber katılacak. Katılımcıların saat 10.00’dan itibaren yürüyüşe geçeceği Tandoğan Meydanı ile bağlantılı bazı yollar trafiğe kapatılacak. 
     



 GÜNCEL 
















</TEXT>
</DOC>
