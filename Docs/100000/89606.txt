<DOC>
<DOCNO> 89606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sondun07.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamera şakası için 10 milyon dolarlık tazminat davası 
</HEADLINE>
<TEXT>

     Amerikan Müzik Televizyonu MTV, bir çifte Las Vegas'ta tatil verip odalarına kokmuş bir ceset ve gizli kamera yerleştirerek tepkilerini filme alınca, çift tarafından dava edildi. 
     Bedava tatil kazandığını düşünen Washingtonlu James ve Laurie Ryan çifti, MTV ve kaldıkları Hard Rock oteline 10 milyon dolarlık tazminat davası açtı. 
     MTV, gizli kamerayla çektiği görüntüleri, ''Taciz'' adı verilen bir realite şovda kullanmayı planlıyordu. James ve Laurie Ryan çifti, odalarında ceset olduğunu görünce dışarı çıkmaya çalıştıklarını, ancak iki güvenlik görevlisi rolündeki aktörün, kendilerini engelleyerek odadan çıkarmadığını da belirtti. 
     Ryan çifti ve güvenlik görevlisi rolündeki kişilerin arasındaki tartışmanın uzaması üzerine, şovun sunucusu ''şakayı'' açıklayarak ortaya çıktı. 
     Ryan çifti, odalarına gizli kamera konularak özel hayatlarına tecavüz edildiğini ve kokmuş bir cesetle baş başa bırakılmalarının hiç de ''komik'' olmadığını söyledi. 
     





</TEXT>
</DOC>
