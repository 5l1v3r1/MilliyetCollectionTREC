<DOC>
<DOCNO> 69036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur14.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de bayram yoğunluğu yaşanıyor... 
</HEADLINE>
<TEXT>

     Edirne'nin Kapıkule Sınır Kapısı'ndan, Kurban Bayramı'nı yurtdışında geçirmek isteyen çok sayıda kişinin yurtdışına çıkış yaptığı bildirildi. Sınır kapısında 6 kilometre TIR kuyruğu da oluştu. 
     Kapıkule'deki yetkililerden alınan bilgiye göre, ortalama günde 3 bin kişinin çıkış yaptığı sınır kapısında, bayram nedeniyle bu sayı 7 bine ulaştı. 
     Yurtdışına gidenler arasında, Türkiye'ye geçen yıllarda göç eden soydaşların çoğunlukta olduğunu belirten yetkililer, ''Soydaşların çifte pasaportu olduğu için fon ödemeden ve vize almadan Bulgaristan'a seyahat edebiliyorlar. Bu arada günübirlik Bulgaristan'a gidenler de var. Bu kişiler de fon uygulamasından muaf tutuluyor'' diye konuştular. 
     Sınır kapısından yurtdışına çıkış yapmak isteyen TIR'lar da 6 kilometreye varan kuyruk oluşturdular. Hafta sonunu yurtdışına götürdükleri yükü boşaltarak, bayramın son günü Türkiye'ye dönmeyi amaçlayan TIR sürücüleri uzun süre kuyrukta beklemekten şikayetçi oldular. 
     TIR sürücüleri, kendilerinin bayramı yollarda ve kuyruklarda bekleyerek geçirdiklerini belirterek, ''Gümrükten bir an önce geçip, yolumuza devam etmek istiyoruz. Ancak Bulgaristan, Romanya ve Macaristan'da da aynı yoğunluk yaşandığı için buradaki sınır kapılarında da uzun süre bekliyoruz'' diye konuştular. 
     Öte yandan Kapıkule Sınır Kapısı'nda bayramda yolcu ve araç trafiğinde artış olacağı tahmin edilerek, gerekli personel takviyesi yapıldığı için önemli bir sorun yaşanmıyor. 
     






</TEXT>
</DOC>
