<DOC>
<DOCNO> 79265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun19.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlere daha az para verilsin diyen Effenberg'in ağabeyi de işsiz 
</HEADLINE>
<TEXT>

     Almanya'da işsizlere yapılan devlet yardımlarının asgariye indirilmesi gerektiğini savunan Bayern Münih'li tanınmış futbolcu Stefan Effenberg'in ağabeyinin de işsiz olduğu ortaya çıktı. 
     Effenberg'in kendisinden 2 yaş büyük olan 35 yaşındaki ağabeyi Frank Effenberg, kardeşini savunarak, ''Bazı şeyler yanlış anlaşıldı. 
     Kardeşim, gerçekten de çalışmak istemeyen işsizleri kastetti. Stefan tüm işsizleri kast etmiş olsaydı buna ben de kızardım. Çalışmak isteyen, ama iş bulamayan insanlar da bunu anlayacaktır'' dedi. 
     Bild gazetesi, Frank Effenberg'in çalıştığı telekomünikasyon şirketinin iflas başvurusunda bulunduğunu ve kendisinin de 2001 yılının Haziran ayından bu yana işsiz olduğunu bildirdi. 
     Stefan Effenberg'in iş sahibi olan annesi Margit ve babası Dieter ile kız kardeşi Claudia'nın da kendisini destekledikleri belirtilen haberde, sanayici ve işadamlarının da Effenberg'in sözlerini olumlu karşıladıkları ifade edildi. 
     Orta Ölçekli Şirketler Birliği'nin Başkanı Mario Ohoven, ''Neden profesyonel bir futbolcu da bazı rahatsız edici gerçeklerden söz etmesin ki İşsizler arasında hiç şüphesiz tembel insanlar var'' dedi. 
     Siyaset ile yakından ilgilendiği bilinen Effenberg, daha önce yaptığı bir açıklamada, ''Ben olsam sosyal yardımı asgariye indiririm. 
     Böylece herkes çalışmak zorunda kalır'' diye konuşmuş, bu sözleri özellikle sosyal yardım parasıyla geçinmek zorunda olan işsizler arasında büyük tepki yaratmıştı. 
     





</TEXT>
</DOC>
