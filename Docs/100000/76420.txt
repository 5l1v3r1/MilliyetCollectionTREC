<DOC>
<DOCNO> 76420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko24.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, sosyal planını açıkladı, yardım bekliyor... 
</HEADLINE>
<TEXT>

     Arjantin Devlet Başkanı Eduardo Duhalde yönetimi, giderek artan yoksullukla mücadele, toplumun fakrü-zaruret içindeki kesimlerine yardım, sosyal patlamadan kaçınılması için sosyal planı açıkladı. 
     Duhalde'nin açıklamasına göre, işsiz aile reislerine 15 Mayıs'tan itibaren ayda 150 peso 50 dolar 50 sent ödenecek. Bu ödemeler, sosyal yardımlar ihracata konulan vergiler, özel emeklilik maaşları ile bütçe harcamalarındaki kesintilerden karşılanacak. 
     Yeni sosyal program Birleşmiş Milletler ile kent belediyeleri, eyalet ve vilayet yönetimleri, Katolik Kilisesi, sivil toplum örgütleri, semt, mahalle teşkilatları ile iş dünyasının işbirliği ve yardımlarıyla yürütülecek. 
     Devlet Başkanı Duhalde, bununla birlikte, sosyal programla yardım edilmesi hedeflenen 1 milyon ailenin kapsam dışında kaldığını kaydetti. 
     Nüfusu 36 milyonluk Arjantin'de yoksulluk sınırının altında yaşayanların oranı yüzde 45'e çıktı, işsizlik oranı yüzde 20'yi aştı. 
     Özellikle de, Ocak ayındaki dış borç moratoryumu, bankalardaki mevduat hesaplarından para çekmeye konulan kısıtlamalardan sonra, başkent Buenos Aires'in zengin semtlerinde bile evsizlerin, köprü ve ağaç altlarında derme-çatma mukavva-karton barınaklarda konaklayanların sayısı arttı. 
     
     IMF yardımı bekleniyor 
     Arjantin, neredeyse iflas etmiş bankacılık sisteminin toplu çöküşünü önlemek, ulusal para birimi peso'yu desteklemek, yeniden ekonomik büyüme başlatmak ve istihdam yaratmak için Uluslararası Para Fonu'nun IMF yardımları yeniden akıtmasını bekliyor. 
     IMF'nin askıya aldığı 10 milyar dolarlık yardımın serbest bırakılmasına dair müzakerelere yeniden başlanıyor. Ancak, uzmanlar, Duhalde yönetiminin, IMF yardımına hak kazanmak için siyasi bakımdan zorlu kararları almada iki arada bir derede sıkıştığına dikkat çekiyor. 
     Duhalde'nin bir yandan sosyal patlamayı önlerken, diğer yandan IMF'yi kamu ve bütçe harcamalarını kısıp, vergileri artıracağına ve yapısal reformları uygulayacağına ikna etmesi gerekiyor. 
     






</TEXT>
</DOC>
