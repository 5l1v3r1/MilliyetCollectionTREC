<DOC>
<DOCNO> 82196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/yasam/yas00.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatının golünü attı’ 
</HEADLINE>
<TEXT>

Üzerinde Galatasaray forması kendisine yapılan ortaya yükseldi, kafasıyla vurdu ve topu ağlara soktu... Bülent Fahri Köksal işte o anda can verdi 
     PINAR AKTAŞ İstanbul 

     46 yaşındaki Bülent Fahri Köksal üzerinde çok sevdiği Galatasaray’ın formasıyla yine sahadaydı... Maçın bitimine yakın kaleye yöneldi, kafasıyla vurduğu topu filelere gönderdi. Herkes onu alkışlarken o yere yığıldı, bu onun hayatının en son golü oldu. Çünkü beyin kanaması geçirerek hayatını kaybetti... 
     DSP’li Beşiktaş İl Genel Meclisi üyesi mimar Köksal, tam bir Cimbom fanatiği ve futbol tutkunuydu. Dostlarıyla her hafta halı sahada maç yapar ve bu maçlarda çok sevdiği takımının formasını üzerinden çıkartmazdı. 
     
     Beyin kanaması geçirdi 
     Geçtiğimiz perşembe günü de arkadaşlarıyla sözleşti, maç bu kez Beykoz Çubuklu’daki halı sahada saat 23.00’te oynanacaktı. Maç başladı, her şey yolunda gidiyordu. Köksal, maçın son dakikalarında kaleye yaklaştı, arkadaşının gönderdiği topu kafasıyla gole çevirdi. Arkadaşları alkışlayarak onu tebrik etmek için yöneldiklerinde, o yerde yatıyordu. 
     Ambulans yedi dakikada geldi, ama Köksal kurtulamadı. Doktorlar ölüm nedenini beyin kanaması olarak belirledi. 
     
     İlk sinyalini vermişti... 
     Köksal’ın ağabeyi Gündüz Köksal kardeşinin ilk belirtiyi pazartesi verdiğini söyleyerek şöyle konuştu "Pazartesi günkü halı saha maçında da yine gelen bir topa kafasıyla vurdu. Vurmasıyla sendelemesi ve bağırması bir oldu. Bir süre kafasını ovuşturdu. Ama sonra düzeldi, oyuna devam etti. Kafayla topa vurmak için yükseldi, topa vurdu ve çok ağır bir şekilde yere yığıldı. Yığıldığı gibi de zaten hayatını kaybetmiş. Bu ölüme inanamıyoruz. Daha önce kafa pasıyla gol attığını hiç görmemiştim. Hayatının golünü attı." 
     
     Sevenleri uğurladı 
     Levent Camii’nde kılınan Köksal’ın cenaze törenine, eşi Dilek, futbol arkadaşları, DSP milletvekilleri Bahri Sipahi ve Yücel Erdener, Beşiktaş Belediye Başkanı ve eski hakem Yusuf Namoğlu da katıldı. Köksal’ın oğulları 9 yaşındaki Yiğit ile 6 yaşındaki Yağız ise cenazeye gelemedi. 
     Köksal, bir hafta önce eşiyle gittiği Kilyos Mezarlığı’nı çok beğenmiş ve eşine "Çok güzel sakin bir mezarlık. Ölürsem böyle bir yere gömülmek isterim" demişti. Eşi Dilek de Köksal’ın bu son isteğini yerine getirdi. Köksal, cenaze namazının ardından Kilyos Mezarlığı’nda toprağa verildi. 
     



 YAŞAM 















</TEXT>
</DOC>
