<DOC>
<DOCNO> 70886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun08.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en pahalı otomobilleri 
</HEADLINE>
<TEXT>

     Lüks ve pahalı bir otomobile sahip olmak günümüzde statü sembolü sayılıyor. Ancak son model bir Mercedes ya da Jaguar'a sahip olmak, bu açıdan çoğu zaman yeterli olmayabiliyor. Dünyanın en pahalı otomobilleri arasında Ferrari ya da Porsche, ancak 6. ya da 7. sırada geliyor. 
     Bir süre önce dünya dolar milyarderlerinin listesini yayımlayan Forbes dergisi, bu kez de bu milyarderlere layık otomobillerin listesini verdi. 
     Dünyanın en pahalı otomobillerinin yer aldığı listenin başında, özel yapım ''Saleen S7'' modeli arabalar bulunuyor. Gümüş renkli bu otomobilin fiyatı 395 bin dolar. ''Egzotik süper otomobil'' olarak nitelendirilen Saleen'in en önemli özelliklerinin başında, yüksek hızla seyrederken yola çok iyi yapışması geliyor. Otomobilin, bu özelliğini aerodinamik yapısından aldığı belirtildi. Üreticileri Saleen'in saatte 260 km hızla giderken bile tekerleklerin yerle temasının kesilmediğini ifade ettiler. 
     Pahalılıkta Saleen'i, Rolls-Royce'un özel yapım açılır-kapanır ''Corniche Convertible'' modeli izliyor. Bu aracın fiyatı ise 363 bin 990 dolar. ''Bentley Azure Convertible Mulliner'' de 376 bin 485 dolarlık fiyatıyla üçüncü sırada yer aldı. 
     Forbes'un ''dünyanın en pahalı otomobilleri'' listesinde 4. sırada ''Lamborghini Murcielago'' bulunuyor. 273 bin dolara satılan bu otomobili 228 bin 300 dolarlık etiketiyle ''Aston Martin Vanquish'' izliyor. ''Ferrari 575 Maranello'' 215 bin dolarlık fiyatıyla listede 6. sıraya yerleşirken, 180 bin 665 dolara satılan ''Porsche GT2'' 7. olabildi. 
     Pek çok kişinin hayalini süsleyen BMW ve Mercedes otomobiller ise ancak listenin sonunda yer alabildi. Buna göre 8. sırada 130 bin 645 dolarlık etiket taşıyan ''BMW z8'', 9. sırada ise 119 bin 595 dolara satılan ''Mercedes-Benz CL600'' bulunuyor. ''Jaguar XKR 100 Coupe'' ise 98 bin 330 dolarlık fiyatıyla ancak 10. sırada yer bulabildi. 
     Forbes dergisinin haberine göre, bu otomobilleri her isteyen istediği anda satın alamıyor. Genelde sipariş üzerine yapılan bu lüks ve pahalı otomobillerden birini edinmek için, bazen aylarca beklemek gerekiyor. Araçların bir kısmının ise Amerikan piyasasında bulunmadığı ve sadece üretici firmaya sipariş verilerek getirtilebildiği kaydedildi. 
     






</TEXT>
</DOC>
