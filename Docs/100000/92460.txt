<DOC>
<DOCNO> 92460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo06.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar Ronaldo'yu adeta ilahlaştırdı 
</HEADLINE>
<TEXT>

     17. Dünya Kupası'nda Brezilya-Türkiye yarı final maçında Güney Amerika takımın 
     tek golünü atan Ronaldo, İtalyan basınınca adeta ''ilah'' ilan edildi. 
     Gazetelerde yer alan bugünkü haberlerde ''olağanüstü futbolcu'' denilerek Ronaldo ön plana çıkarıldı. Brezilya'yı finale taşıyan Ronaldo'ya takımı FC Inter'den başkan Massimo Moratti ve teknik direktör Hector Cuper'den de kutlama telefonları geldiği belirtildi. 
     İtalyan basınında Türk Milli Takımı'ndan özelikle kaleci Rüştü'ye büyük övgüler yağarken, Rüştü için ''süper bir kaleci'' denildi. La Gazzetta dello Sport Gazetesi'nde Rüştü için yapılan yorumda, ''Eğer Türkiye her zaman yarışta kalıyorsa, büyük bir kurtarıcısı olmak zorunda'' ifadesi kullanıldı. 
     Corriere della Sera Gazetesi de maçın en iyilerini, Marcos, Ronaldo ve Alpay, en kötülerini de Edilson, Hasan Şaş ve Hakan Şükür olarak gösterdi. 
     ''Hiç kimse bu Brezilya'yı durdurmayı başaramıyor'' başlığını atan Tutto Sport Gazetesi ise, ''Brezilya Milli Takımı, Ronaldo'nun golü sayesinde turu geçiyor, Türkiye de alkışlar arasında çıkıyor'' diye yazdı. 
     





</TEXT>
</DOC>
