<DOC>
<DOCNO> 85335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur30.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tayyip Kasetleri" için "madalyamız" diyen Arınç'a DGM'den inceleme 
</HEADLINE>
<TEXT>

     Ankara DGM Cumhuriyet Savcısı Nuh Mete Yüksel, hakkında inceleme yürüttüğü AK Parti Grup Başkanı Bülent Arınç'ın partisinin grup toplantısında, ''... Bugün suçlanıyoruz. 
     Bizim için suç değil, boynumuzda bir şeref madalyasıdır'' sözlerini kullandığı konuşmayı değerlendirmeye aldı. 
     Edinilen bilgiye göre, Savcı Yüksel, Konya'da yaptığı bir konuşma dolayısıyla hakkında inceleme yürüttüğü Arınç'ın, partisinin grup toplantısında 16 Mayıs 2002 günü, AK Parti yöneticileri hakkında bazı televizyon kanallarında yayınlanan kasetlere ilişkin yaptığı açıklamaları da yürüttüğü inceleme kapsamında değerlendirmeye aldı. 
     Arınç, grup toplantısında, özetle şunları kaydetmişti 
     ''Bugün bu partiyi kurduk, programımız tüzüğümüz var, bugün konuşmalarımız var. Tutanaklara geçmiş her sözümüzün arkasındayız. 
     Geçmiş, doğrusu ve yanlışı ile bizimdir. Biz eğilip bükülen, omurgasız varlıklardan değiliz. Hayatımız boyunca hep düşündük, tartıştık, dinledik ve konuştuk. Bu kadronun içinde hayali ihracat yapan, onu bunu batırmış, ahlaksız işe karışan hiç kimse yok. Hep düşündüğümüzü ifade ettik. Varsa, en büyük suçumuz bu. Bizi bununla itham edenlere şunu söylüyorum bugün bu konuşmaların yanlış olduğu, üslubunun sert olduğu söylenebilir. Ama siz bizi, 10-12 öncesinde, yapılmış olduğunu varsaysak bile bu konuşmalarla yargılayamazsınız. Yargılarsanız gülünç olursunuz. O zaman bu Parlamento'da selam verecek adamı zor bulursunuz. 
     Geçmişinde başka suçları, hatta Anayasa'yı tahkir, tezyif ve ilga ile suçlamış insanları bugün TBMM'de saygın bir milletvekili olarak kabul ediyorsak, sıra AK Parti'ye geldiğinde hiç kimse bize söz söylemesin. Biz sadece düşüncesini ifade eden insanlar olarak bugün suçlanıyoruz. Bu bizim için suç değil, boynumuzda bir şeref madalyasıdır.'' 
     





</TEXT>
</DOC>
