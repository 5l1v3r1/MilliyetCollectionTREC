<DOC>
<DOCNO> 68559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/guncel/gun03.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet buldu polis bulamadı 
</HEADLINE>
<TEXT>

Milano’da bulduğumuz şikeci Ali Fevzi Bir için Emniyet Genel Müdürlüğü, "Kayıtlarımızda yurtdışına çıkmamış görünüyor" dedi 
     ANKARA Milliyet 

     Susurluk davasında yargılanarak hapse mahk m olan ve önümüzdeki günlerde cezaevine girmesi gereken "şike çetesi"nin baş kahramanı Ali Fevzi Bir hakkında iki ayrı yurtdışına çıkış yasağı bulunduğu ortaya çıktı. Bir’in İtalya’nın Milano kentine yasadışı yoldan kaçtığı belirlendi. İstanbul 6 Nolu DGM’nin 1997’de, kaçakçılık suçu nedeniyle Bir hakkında yurtdışına çıkış yasağı kararı aldığı saptandı. Yine İstanbul 6 Nolu DGM tarafından 2001’de İstanbul Emniyet Müdürlüğü’nün isteği üzerine mahkeme kararına istinaden yurtdışına çıkış yasağı konulduğu belirlendi. 
     İçişleri Bakanlığı kaynakları Bir’in en son 21 Kasım 2000’de İstanbul’dan yurtdışına çıkış yaptığını, 23 Kasım 2000’de yine İstanbul’dan giriş yaptığını belirtti. 
     Emniyet Genel Müdürlüğü sözcüsü Feyzullah Arslan, Bir’in yurtdışına çıkışıyla ilgili soru üzerine "Evet, Bir’in tahdidi varmış, ancak bizim kayıtlarımızda yurtdışına çıkmamış görünüyor. Yasadışı yollardan veya sahte belgeyle çıkmış olabilir" dedi. İstanbul DGM Başsavcısı Aykut Cengiz Engin de Bir hakkında iade talebinde bulunulmadığını belirterek, "İnfazı yapacak yer olan Cumhuriyet Başsavcılığı öncelikle emniyet birimleri aracılığıyla Türkiye’de arayacak, ilgili kişinin yurtdışında olduğu resmi yollardan da belirlendikten sonra iadesi istenir" diye konuştu. 
     



 GÜNCEL 




















</TEXT>
</DOC>
