<DOC>
<DOCNO> 85887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun33.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''RTÜK yasası AB normlarına ters düşmüyor'' 
</HEADLINE>
<TEXT>

     Avrupa Konvansiyonu toplantılarında Türk hükümetini temsil eden Devlet Bakanı ve Başbakan Yardımcısı Mesut Yılmaz, Brüksel'de düzenlediği basın toplantısında, RTÜK yasasının AB normlarına ters düşmediğini, ancak öngörülen cezai önlemlerin hafifletilmesinin söz konusu olabileceğini söyledi. 
     AB Komisyonu'nun genişlemeden sorumlu üyesi Günter Verheugen ile bu sabah yaptığı ikili görüşme hakkında bilgi veren Yılmaz, ''Verheugen, RTÜK yasasının beklentilerini karşılamadığını ifade etti. 
     Ben de kendisine RTÜK yasasının geçmişini anlatarak, önümüzdeki aylarda bir mutabakat sağlanması halinde, sadece kriterleri karşılamaya yönelik bir değişikliğin gündeme geleceğini söyledim'' dedi. 
     Bir soru üzerine, kendi tavrında çelişki olmadığını belirten Yılmaz, ''RTÜK değişikliği, bizim AB kriterlerimizi karşılamaya yönelik bir değişiklik değil. Bugüne kadarki uygulamanın ışığında, bazı aksaklıkları gidermeye, televizyon ve radyoların faaliyetlerine yasal çerçeve getirmeye yönelik bir çalışma söz konusudur'' dedi ve şöyle devam etti 
     ''Kanuna karşı çeşitli eleştiriler oldu. Bunlardan biri, özellikle bölgesel radyo ve televizyonlara uygulanacak cezaların, caydırıcı olmanın ötesinde, öldürücü bir boyut taşıdığıdır. Bu görüşe katılıyorum. Gerçi AB'de bizden daha fazla yerel televizyona sahip olan hiçbir ülke yok. Örneğin Avusturya'da özel televizyon bile yok. 
     Dolayısıyla meseleyi bu açıdan da değerlendirmek lazım. Çok seslilik, denetimde imkansızlık yaratacak sayıda kanalın faaliyette bulunması demek değildir. Çok seslilik, her fikrin temsil ve savunmasına imkan verecek bir örgütlenmeyi öngörür. Buna rağmen, hükümet olarak bu cezaların daha makul bir seviyeye indirilmesinin yararlı olacağı konusunda mutabıkız. 
     Kopenhag siyasi kriterleri bağlamında, ana dilde yayın konusunun bir uzlaşmaya bağlanması halinde, bu yasada yeni bir değişiklik yapılması gerekecek. O değişiklik sırasında, bu cezalarla ilgili konu da yeniden gündeme gelebilir ve bir hafifletmeye gidilebilir.'' 
     
     SİYASİ PARTİLERİN TEMSİLCİ VERMELERİ 

     Yılmaz, bunun dışında parlamentodaki siyasi partilerin, yeni oluşturulacak RTÜK konusunda temsilci vermeleri konusunun eleştirildiğine işaret ederek şunları söyledi 
     ''Siyasi parti temsilcilerinin bu kurulda yer almasının, kurulun tarafsızlığıyla bağdaşmayacağı iddia ediliyor. Bu, iki bakımdan sakat bir görüştür Birincisi, şu anki RTÜK, zaten parlamento tarafından seçilen iktidar ve muhalefet temsilcilerinin görev yaptığı bir kurumdur. İkincisi, mesela Almanya'da kamuya ait kanalların yönetimlerinde siyasi partilere kontenjan tanınmıştır. Dolayısıyla bu düzenlemenin AB normlarına ters düştüğünü kabul etmiyorum. 
     Türkiye'deki özel radyo ve televizyonların sayısı dikkate alındığında, çok sesliliğin biraz abartılı ölçüde sağlanmış olduğunu da kabul etmek gerekir. Bu konu sadece anadilde yayın kriteriyle bağlantılı olarak AB normlarını karşılamamaktadır. Bu konuda da eğer siyasi uzlaşma sağlanırsa, önümüzdeki dönemde yasada yeni bir değişikliğe gidilecektir.'' Verheugen'in somut hiçbir itiraz getirmediğini, sadece gazetelerdeki yorumlardan kaynaklanan bazı endişeleri olduğunu belirten Yılmaz, ''Tekelleşmeyi önleyici tedbirler, zaten yasanın içinde getirilmiştir. Bir kişiye veya guruba ait olan televizyonların, yüzde 30'un üzerinde bir izlenme payına sahip olması halinde, bunların hisselelerinin devredilmesi zorunluğu getirilmiştir. Benzer düzenleme Almanya'da da vardır'' dedi. 
     
     AB KRİTİK BİR AŞAMADA 

     Devlet Bakanı ve Başbakan Yardımcısı Mesut Yılmaz, Brüksel'de düzenlediği basın toplantısında, AB'nin ''kritik bir kavşakta'' olduğunu söyledi. 
     Katıldığı Avrupa Konvansiyonu toplantısında, birlik içindeki yetki dağılımı ve birliğin etkinliğinin artırılması konularının ana gündem maddelerini oluşturduğunu belirten Yılmaz, yaptığı konuşmada Türkiye'nin görüşlerini yansıttığını belirterek şöyle konuştu 
     ''Bize göre birliğin yetkileri konusunda bugün bir karmaşa yaşanmaktadır. Yetki karmaşasının, yeniden bir anlaşma düzenlenmesi suretiyle mutlaka giderilmesi gerekmektedir. Bunu yaparken, birliğin kurumsal ve hukuki yapısının iyi işleyen yanlarına da zarar verilmemesi gerekir. AB kurumlarının yetkilerini kullanırken, üyeler arasında dayanışma ilkesine de özellikle riayet edilmesi gerektiğini vurguladım. AB'nin demokratik meşruiyeti, hem Avrupa Parlamentosu'ndan, hem de ulusal parlamentolardan kaynaklanmaktadır. 
     Bu demokratik meşruiyetin daha da güçlendirilmesi için birliğin yasama faaliyetlerinde ulusal parlamentoların rolünün daha da artırılması gerektiğine inanıyoruz.'' Brüksel'de dün Avrupa Parlamentosu Başkanı Pat Cox ile görüştüğünü belirten Yılmaz, bu görüşmede Türkiye-AB ilişkilerini, bu süreçte Avrupa Parlamentosu'nun rolünü ele aldıklarını belirtti ve ''Parlamento Başkanı'nın Türkiye-AB ilişkilerinin geliştirilmesine atfettiği önemi gözlemekten memnuniyet duydum'' dedi. 
     Cox'un gelecek dönemde Türkiye'ye ziyarette bulunacağını belirten Yılmaz, Avrupa Parlamentosu Başkanı'nın, kısa süre önce Kıbrıs'a yaptığı ziyarete ilişkin izlenimlerini aktardığını belirterek şunları söyledi 
     ''Bir Avrupa Parlamentosu Başkanı, ilk defa olarak KKTC Cumhurbaşkanı ile görüşmüştür. Bu, bizim için önem taşıyan bir gelişmedir. Kıbrıs konusunun adil ve kalıcı bir çözüme kavuşturulması yolunda, kendisini yapıcı bir yaklaşım içinde bulduğumu ifade edebilirim.'' 
     
     KRİTİK KAVŞAK 

     Yılmaz, bu sabah, AB Komisyonu'nun genişlemeden sorumlu üyesi Günter Verheugen ile yaptığı ikili görüşme konusunda da şu bilgileri verdi 
     ''Türkiye-AB ilişkilerinin çeşitli yönlerini ele alan kapsamlı bir görüşme yaptık. AB, bugün kritik bir kavşakta bulunmaktadır. 
     Önümüzdeki 6 ay içinde tarihi kararlar alınması söz konusudur. 
     Kararların alınmasıyla, AB'nin haritası değişecektir. AB sadece genişlememekte, aynı zamanda yapısal bir değişim geçirmektedir. Bu aşamada, Avrupa'nın kendi içinde de popülist bazı siyasi güçlerin etkinliklerini artırdıklarını görüyoruz. Bu güçler, Avrupa içerisinde kamuoylarına genişleme korkusunu işlemekte, bunu körüklemektedirler. 
     Verheugen ile görüşmemizde, Avrupa'daki bu gelişmeler ışığında, Türkiye'nin üyelik sürecinin çabuklaştırılması olanakları üzerinde durduk. Kendisine Ulusal Program çerçevesinde gerçekleştirdiğimiz atılımları ifade ettim. Komisyon'un ve AB üyelerinin yapıcı yaklaşımlarıyla bu sürecin daha da hızlanacağını dile getirdim.'' Verheugen ile Kıbrıs'taki gelişmeleri de değerlendirdiklerini bildiren Yılmaz, şunları anlattı 
     ''Sayın Denktaş'ın 29 Nisan önerileri ile önemli bir adım attığını anlattım. Güney Kıbrıs Rum Yönetimi'nin, adada siyasi çözüm bulunması için katkıda bulunması, AB Komisyonu'nun da Rumları bu yönde teşvik etmesi gerektiğini ifade ettim. Adada iki eşit taraf bulunduğunu, kurulacak yapının mutlaka egemen eşitliğine ve rızasına dayanması gerektiğini bir defa daha dile getirdim.'' Ankara'da yarın Konrad Adenauer Vakfı'nın düzenlediği ve Avrupa Konvansiyonu'nun konu alınacağı bir toplantıya katılmak üzere Avrupa Parlamentosu Dış İlişkiler Komisyonu AFET Başkanı Alman parlamenter Elmar Brok'un da kendisiyle Türkiye'ye geleceğini belirten Yılmaz, ''Bu vesileyle, Avrupa Parlamentosu'nun Türkiye-AB ilişkilerine olabilecek katkılarını Brok ile de görüşeceğini belirtti. 
     Yılmaz, bir soru üzerine, Verheugen'in söylediği ve kendisinin de sürekli tekrarladığı gibi, Türkiye'nin tam üyelik müzakerelerinin başlaması için siyasi kriterlerin yerine getirilmesinin şart olduğunu, bütün aday ülkelerin bunu yapması gerektiğini, AB ile bunun pazarlığının yapılamayacağını belirtti. 
     ''Türkiye'nin bazı hassasiyetleri vardır'' diyen Yılmaz, ''Zannediyorum ki, sonunda sağduyuyla bütün zorlukları aşacağız'' dedi. 
     Yılmaz, daha sonra, Ankara'ya dönmek üzere, Brok ile birlikte Belçika'dan ayrıldı. 
     





</TEXT>
</DOC>
