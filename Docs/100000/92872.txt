<DOC>
<DOCNO> 92872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo21.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basını "Türkiye, uluslararası arenada ne olduğunu gösterdi" 
</HEADLINE>
<TEXT>

     17. Dünya Kupası'nda Güney Kore'yi 3-2 yenerek üçüncülüğü kazanan Türkiye'ye, 
     İtalya'dan övgüler yağdı. 
     Güney Kore-Türkiye maçını canlı yayınlayan İtalya Devlet Televizyonu RAI1'de, ''Türkiye, uluslararası arenada ne olduğunu gösterdi'' denildi. 
     RAI1 Televizyonu yorumlarında, 9. saniyede gol atarak Dünya Kupası finalleri tarihine ''en erken gol atan futbolcu'' olarak geçen Hakan Şükür için, ''Bu zamana kadar en fazla eleştirilen futbolcu oldu. 
     Bugün herhalde takdir topladı. Kendisinden istenilen oyunu ancak bu maçta ortaya koyabildi'' ifadeleri kullanıldı. 
     RAI1'de maçı anlatan spiker ve yorumcu, kaleci Rüştü'yü Dünya Kupası'nın en iyilerden olarak bir kez daha ön plana çıkartarak, ''Yedek kulübesinde ne Şenol Güneş ne de diğerleri kale için endişelenmiyor. Herkes rahat çünkü Rüştü o güveni verdi'' biçiminde konuştu. 
     Yorumlarda, ''Hasan Şaş oynamadı ama oynasaydı Türkiye fark atardı. Hasan, Dünya Kupası'nda çok başarılı oynayarak gözde olmayı başardı'' denildi. 
     Bu arada maç sonrası Türk ve Güney Koreli futbolcuların sergilediği dostluk görüntülerinin, Dünya Kupası'nda herkese örnek olması gerektiği ifade edildi. 
     





</TEXT>
</DOC>
