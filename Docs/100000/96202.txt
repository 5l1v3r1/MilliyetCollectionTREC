<DOC>
<DOCNO> 96202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/siyaset/asiy.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümeti indirmeyiz... 
</HEADLINE>
<TEXT>

İsmail Cem’in liderliğini üstlendiği yeni oluşum, AB yasalarının seçimden önce çıkarılabilmesi için hükümetin devamından yana olduğunu açıkladı 
     GÜNSELİ ÖNAL Ankara 

     ANAP, MHP’nin "hükümeti bozmayacağını" açıklaması üzerine AB yasalarını erken seçimden önce çıkarmak için harekete geçerken DSP’den istifa eden milletvekilleri de bu konuda olumlu tavır gösterdi. 
     Yeni oluşumcular, AB yasalarının çıkmasında bir aksaklık yaşanmaması için mevcut hükümetin devamından yana olduklarını belirterek, muhalefetin gensoru önergesi vermesi durumunda desteklemeyeceklerini bildirdiler. İstifacı milletvekilleri büyük olasılıkla oylamaya bile katılmayacaklarını söyledi. 
     İstifacılar, "O halde hükümetin güvenoyu sınırının altına düşmesine neden izin veriyorsunuz " sorusunu, "Yeni oluşuma katılmak isteyen çok arkadaşımız var. Kimseye, Hayır, gelemezsin’ diyemeyiz" diye yanıtladılar. Yeni oluşumcular, ANAP’lı Devlet Bakanı Nejat Arseven ve TBMM Grup Başkanvekili Beyhan Aslan başkanlığındaki bir grup tarafından taslak haline getirilecek AB uyum yasalarının çıkması için gereken desteği verecek. 
     
     Hafta sonuna kadar tamam 
     TBMM’de grubu bulunan diğer partilere somut öneriyle gitmeyi amaçlayan ANAP yönetimi, taslağı bu hafta sonuna kadar tamamlayarak 20 Temmuz Cumartesi günü yapılacak Merkez Karar ve Yönetim Kurulu’na MKYK götürecek. ANAP yönetimi, diğer partilerle uzlaşma durumunda, TBMM’nin ağustosun ilk haftasında olağanüstü toplantıya çağrılmasını önerecek. Partileşme çalışmalarını bu ay tamamlamayı planlayan yeni oluşumcular da ağustos ayında toplanmaya sıcak bakıyor. 
     
İlk gezisi Kayseri’ye      ANKARA Milliyet 

     Dışişleri Bakanlığı görevinden ve DSP’den istifa ederek parti kurma çalışmalarına başlayan İsmail Cem, ilk gezisini seçim bölgesi olan Kayseri’ye gerçekleştirecek. Edinilen bilgilere göre, Cem, yarın 1995 ve 1999 seçimlerinde milletvekili seçildiği Kayseri’de, esnaf, çiftçi, işçi, sivil toplum örgütü ve iş dünyası temsilcileri ile görüşecek. Cem, yapacağı görüşmelerde "yeni oluşum" hareketiyle ilgili bilgi verecek ve görüş alışverişinde bulunacak. 
     



 SİYASET 

















</TEXT>
</DOC>
