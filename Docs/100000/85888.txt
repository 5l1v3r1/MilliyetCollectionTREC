<DOC>
<DOCNO> 85888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun34.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da yerel seçimler, porno yıldızı ''Cicciolina'' aday 
</HEADLINE>
<TEXT>

     İtalya'nın bazı bölgelerinde Pazar ve Pazartesi günleri yerel seçimler yapılacak. 
     Yaklaşık 12.5 milyon kayıtlı seçmenin bulunduğu seçimlerde, 967 belediye başkanlığı, 10 il meclis başkanlığı ve 27 il bölge merkezi başkanlığı için oy kullanılacak. 
     Bu seçimler, 11 Haziran 2001'de yemin ederek göreve başlayan merkez sağ partilerinden oluşan Silvio Berlusconi hükümeti için ilk sınav niteliği taşıyor. Ancak yerel seçimler için gerek hükümet, gerekse muhalefet partilerinin büyük seçim kampanyaları yürütmedikleri dikkat çekiyor. Ulusal İttifak'ın lideri Gianfranco Fini, seçimlerin siyasi önem taşımadığını ifade etti. 
     Bu arada ''Cicciolina'' adıyla tanınan eski porno yıldızı ve eski milletvekili Ilona Staller, Monza belediye başkanlığına aday olarak seçimlere katılıyor. Seçimlere katılabilmek için gerekli sayıda imzayı Seçim Müdürlüğü'ne sunan Cicciolina hakkında, bu imzaların sahte olduğu iddiasıyla savcılığın yürüttüğü soruşturma tamamlandığı ve Cicciolina'nın seçimlere katılmasında sakınca olmadığı açıklandı. 
     Ancak gözlemciler, Cicciolina'nın seçimi kazanma şansı bulunmadığını belirtiyor. 
     





</TEXT>
</DOC>
