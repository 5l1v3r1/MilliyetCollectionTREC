<DOC>
<DOCNO> 74534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sonspo11.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa taraftarları "Ender Galatasaray'a karşı kasten iyi oynamadı" 
</HEADLINE>
<TEXT>

     Bursaspor'un Galatasaray karşısında aldığı 2-1'lik yenilginin faturası, yeşil-beyazlı taraftarlarca tecrübeli futbolcu Ender Alkan'a çıkarıldı. 
     Karşılaşmanın ardından maçın değerlendirildiği yerel radyo programlarına katılan taraftarlar, sezon başında Galatasaray'a transferi gündeme gelen Ender'in bu maçta bilinçli olarak iyi oynamadığını öne sürdüler. 
     Taraftarların iddialarını ''Saçma ve inanılmaz'' olarak değerlendiren Ender, Galatasaray maçında sakatlığı nedeniyle kötü oynadığını söyledi. 
     Ender, ligin ilk yarısında Galatasaray'ı 5-0 yendikleri maçta da forma giydiğini anımsatarak, ''O maçta ben dahil herkes çok iyi oynadı. Bir futbolcunun kötü futbol oynama hakkı da vardır. Her kötü oynayan futbolcuyu, takımı satıyor diye suçlamak çok saçma'' dedi. 
     Bursaspor ile 2 yıllık sözleşmesinin bulunduğunu ve yeşil-beyazlı formayı giymekten dolayı çok büyük onur duyduğunu kaydeden tecrübeli oyuncu, Galatasaray dahil hiçbir takıma gitmek gibi bir düşüncesinin bulunmadığını bildirdi. 
     Ender, sezon başında, Bursaspor hakkında ''Bu takımdan birşey olmaz'' diyenlerin, UEFA Kupası'na katılma yolunda önemli avantaj yakaladıktan sonra şaşırdıklarını belirterek, şunları söyledi 
     ''Bu tür iddialarda bulunanları kınıyorum. Evet kabul ediyorum, Galatasaray maçında iyi oynayamadım. Ama, bu sakatlığım yüzündendi. 
     Maç öncesi hocam hazır mısın dedi. Ben de oynamak istediğimi söyledim. Sadece ben değil, Bursaspor'da forma giyen hiçbir futbolcu takımını satacak, bilerek kötü oynayacak karakterde değil. Bu takımı biz buraya getirdik. İnşallah, sezon sonunda UEFA Kupası'na katılma hakkı da elde edeceğiz. Bursaspor'da mutluyum ve gitmek istemiyorum.'' 
     






</TEXT>
</DOC>
