<DOC>
<DOCNO> 60710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sondun07.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü tenisçi Boris Becker'in başı vergi ile dertte... 
</HEADLINE>
<TEXT>

     Dünya çapında tanınan tenisçi Boris Becker'in avukatı Jan Olaf Leisner, Becker'in vergi kaçırmadığıını, aksine devlete 3 milyon 500 bin mark fazla vergi ödediğini iddia etti. 
     Leisner, Focus dergisine yaptığı açıklamada, bugün 34 yaşında olan Becker'in, 16 yaşındayken annesi Elvira ve babası Karl-Heinz'a parasal işlerini yürütme yetkisi verdiğini, ancak o zamanlar 18 yaşını doldurmadığı için verdiği bu yetkinin geçersiz olduğunu belirtti. 
     Leisner, Becker'in bu nedenle bu süre içinde ödemesi gerekmemesine rağmen 3 milyon 500 bin mark vergi ödediğine dikkati çekti. 
     Münih Savcılığı, Becker'in, mali işlerinin Leimen kentindeki ailesi tarafından yürütüldüğü gerekçesiyle, Monaco'da yaşamasına rağmen 1985 yılından bu yana Almanya'da vergi ödemesi gerektiğini savunuyordu. 
     Savcılık, Becker'i, ikamet yeri olarak Monaco'yu göstererek, Almanya'da ödemesi gereken 33 milyon marklık vergiyi ödememekle suçluyor. 
     Savcılığın, ilkbahara kadar Becker hakkında dava açıp açmayacağı konusunda karar vermesi bekleniyor. 
     Hakkında dava açılması ve kendisinin bu davayı kaybetmesi durumunda, Becker'in 10 yıla kadar hapis cezasına çarptırılma olasılığı bulunuyor. 
     






</TEXT>
</DOC>
