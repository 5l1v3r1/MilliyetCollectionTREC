<DOC>
<DOCNO> 84980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/spor/aspo.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AMAN DİKKAT 
</HEADLINE>
<TEXT>

Hong Kong ile karşılaşacak olan Milli Takımımız’ın büyük risk aldığı ortaya çıktı. Gurbetçilerimiz, Çin kökenli oyuncuların da yer alacağı rakibin kasıtlı olarak aşırı sert oynayabileceğini savundu 
     BİLAL MEŞE - HONG KONG 

     Büyük çılgınlık 
     DÜNYA Kupası finalleri öncesinde A Milli Takımımız’ın bugün Hong Kong ile vereceği sınav, burada yaşayan Türkler tarafınan çılgınlık olarak değerlendirildi. Hong Kong karmasında yer alan oyuncular arasında Çin kökenli isimlerin de bulunmasının Ay - Yıldızlı ekibimiz için büyük bir risk oluşturduğu ifade edildi. Profesyonellikten uzak Hong Kong takımının aşırı sert futbolu tercih etmesinden korkulurken, sürpriz sakatlık ihtimali de teknik heyeti endişelendirdi. 
     
     Çobanoğlu resti 
     HONG Kong’daki gurbetçilerimiz, "Adamların tamamı amatör. Teknik derseniz hiç yok. Üstelik çoğu Çin kökenli ve sempatizanı. Olaya tamamen ticari bakıyorlar, Çin’in üst tura çıkmasını istiyorlar. Böyle bir tabloda zaten tekniği zayıf olan Hong Kong kasıtlı olarak oyuncularımızı sakatlayabilir" diye konuştular. Menajer Can Çobanoğlu, bu gelişmeler üzerine maçın hakemi ile görüşerek, sertliğe prim tanıması halinde turnuvadan çekilecekleri uyarısını yaptı. 
     

</TEXT>
</DOC>
