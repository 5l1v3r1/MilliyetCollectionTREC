<DOC>
<DOCNO> 55831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun09.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in oğlu veya damadının öldürülmüş olduğu iddiası... 
</HEADLINE>
<TEXT>

     ABD'nin Afganistan harekatı sırasında terörist Usame Bin Ladin'in oğlu ya da damadının öldürülmüş olabileceği iddia edildi. 
     Adının açıklanmasını istemeyen ABD'li bir yetkili, Reuters'a yaptığı açıklamada, ''ellerinde Bin Ladin'in oğlu ya da damadının öldürüldüğüne ilişkin doğrulanmamış bilgiler bulunduğunu'' belirterek, ''Bunlar kanıtlanırsa, bu kişi geçen hafta sonu ya da bu hafta başında öldürüldü'' dedi. 
     ABD'nin Afganistan harekatı sırasında El Kaide'nin üst düzey yöneticilerinden Mısırlı militan Muhammed Atıf öldürülmüş, ancak Bin Ladin ile yardımcısı Eymen El Zevahiri'nin sağ olduğu bildirilmişti. 
     Hafta başında da Zevahiri'nin öldürüldüğüne ilişkin söylentiler çıkmış, ancak bunlar doğrulanmamıştı. 
     Öte yandan sürgündeki Mısırlı aşırı dinci Hani Sebayi dün, Zevahiri'nin yaralanmadığını söyleyemeyeceğini belirtmiş, ancak Zevahiri'nin eşi, 2 kızı ve bir oğlunun ABD bombardımanında öldüğünü iddia etmişti. 
     Bu arada ABD Savunma Bakanı Donald Rumsfeld, El Kaide ile Taliban'ın çoğu üst düzey yöneticisinin Afganistan'da hayatta olduğunu söyledi. 
     Rumsfeld, CNN'de yayımlanan Larry King'in programında, Afganistan'daki savaşı ''karmaşık, uzun, zor ve düzensiz'' olarak nitelendirirken, ABD güçlerinin, Bin Ladin ile örgütü El Kaide'ye adım adım yaklaştığını bildirdi. 
     ''Teröristler için yaşamı zor kıldıklarını'' belirten Rumsfeld, ''Bu kişiler parasız kaldı ve kendilerine bağlı güçlerle zorlukla iletişim kuruyorlar'' dedi. 
     Rumsfeld, Taliban'ın lideri Molla Muhammed Ömer'in Bin Ladin kadar istenip istenmediği yönündeki soruya ''Hiç şüpheniz olmasın'' karşılığını verdi ve ''Ömer, Bin Ladin'e sığınak sağladı ve ABD'nin Bin Ladin'i teslimi yönündeki çağrılarına olumlu yanıt vermedi'' diye konuştu. 
     






</TEXT>
</DOC>
