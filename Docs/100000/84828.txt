<DOC>
<DOCNO> 84828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/guncel/agun.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme kararı köprüden geçemedi 
</HEADLINE>
<TEXT>

Mahkeme kararıyla köprü ve otoyol geçişlerine yapılan zam iptal edildi. Ancak, Karayolları, köprü ve otoyol gişelerinden zamsız ücret verenlere kaçak geçiş muamelesi uygulandığını bildirdi 
     MUSTAFA BAKACAK İstanbul 

     Köprü ve otoyol zammıyla ilgili mahkemenin verdiği yürütmeyi durdurma kararı gişelere yansımadı. "Yasal süreç bizim açımızdan tamamlanmadı. İtiraz hakkımız var" diyen Karayolları, köprü ve otoyol gişelerinden ücret ödemeden ya da zamsız ücret verenlere kaçak geçiş muamelesi uygulandığını bildirdi. 
     Gişe memurlarının mevcut tarife üzerinden para almak zorunda olduğunu hatırlatan Karayolları Genel Müdürlüğü yetkilileri, mahkeme kararının gösterilip zamsız tarife üzerinden ücret ödeyerek geçiş yapılması yönündeki çağrıları anlamsız buldu. 
     
     Karayolları da itiraz etti 
     İtirazlarının sonuçlanmasına kadar beklenilmesi gerektiğini savunan yetkililer, "Zamlı ücret ödenmemesini istemek, kaos yaratmaktan başka bir şeye yaramaz. Gişe personeli mevcut yönetmeliğe göre hareket eder" dedi. 
     Köprülerde ücret tartışmalarının sık yaşandığı öne sürülürken, yetkililer mahkeme kararından sonra düşük ücretle geçiş yapan olmadığını söyledi. Fatih Sultan Mehmet Köprüsü’nde ise mahkeme kararıyla sadece bir kişinin gelerek 1.5 milyon lirayla geçiş yaptığı belirtildi. 
     Otomatik geçişlerde OGS plaka takibi kamerayla kaydediliyor. Gişenin bildirdiği plaka, kuledeki görevli tarafından bilgisayara giriliyor. OGS’den kaçak geçişlere ücretin 10 misli, gişelerde ise 3 katı ceza uygulanıyor. 
     
     Satışta cezalar ortaya çıkıyor 
     Kaçak geçiş yapan araçlar ise, plakalarının bilgisayara girilmesiyle takip edilmeye başlanıyor. Bu bilgiler daha sonra disket aracılığıyla Emniyet Müdürlüğü’ne gönderilerek, adres kayıtları alınıyor. Bu adreslere tebligat yapılıyor. Adresinde bulunmayanlar kayıtlarının bulunduğu Trafik Tescil Şube Müdürlükleri’ne durum bildiriliyor. Böylece ödenmeyen ceza aracın dosyasına konuluyor. 
     Aracın devri ya da satışında bu cezanın ödenmesi zorunlu tutuluyor. Tabii yasal faiziyle birlikte. Bu şekilde tahsil edilen en yüksek ceza ise 3 milyar 800 milyon lira olarak kayıtlarda yer alıyor. 
     
Köprüde zamlı ödemeyin’ eylemi      İSMAİL POLAT İstanbul 

     CHP Genel Sekreter Yardımcısı Mehmet Sevigen ve partililer, Boğaziçi Köprüsü’nde, Ankara 4. İdare Mahkemesi’nin köprü ve otoyollara yapılan zamları iptal kararını sürücülere dağıttı. Anadolu Yakası’ndaki gişelerin önünde basın açıklaması yapan Sevigen, mahkemenin, zamların geri alınması yönünde karar aldığını kaydetti. Bakanlığın 30 günlük süreyi beklemeden zammı geri almasını isteyen Sevigen, "İstanbul halkının bu haklı davaya sahip çıkmasını bekliyoruz" dedi. 
     



 GÜNCEL 



















</TEXT>
</DOC>
