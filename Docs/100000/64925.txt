<DOC>
<DOCNO> 64925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/spor/spo04.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz savunmanın 
</HEADLINE>
<TEXT>

Trabzonspor’da hedef olan futbolcular, acı çektiklerini söylediler. Bordo-Mavili oyuncular, ağır suçlamalar nedeniyle özgüvenlerini de kaybettiklerini belirttiler 
     Sorumlu biziz’ 
     KARADENİZ ekibinin üst üste aldığı sonuçlardan sonra hedef olan futbolcular suskunluklarını bozdular. Hami, "Sorumlu biziz. Ancak bu kadroyla başarıyı yakalayacağız" diye konuştu. Kaptan, "Küme düşme hattına yakın olmamız, kimseyi aldatmasın. Trabzonspor dirilecek. Suçlu aramanın bir mantığı yok. Başarısızlıkta da, başarıda da tüm takımı oluşturan futbolcular, aynı oranda sorumludur. Aşırı baskı, olumsuz sonuçlar doğurdu" dedi. 
     
     Dramatik durum’ 
     OSMAN ise içinde bulundukları durumun çok dramatik olduğunu vurguladı. Tecrübeli oyuncu, "Bursaspor maçını rahat kazanabilirdik. Ama kendimize olan güvenin yok olması nedeniyle sıkıntı yaşadık. Her futbolcu, en rahat yapacağı işi bile zorlanarak yapıyor. Bunu tüm takım olarak aşacağımız günler yakın" ifadesini kullandı. Zafer ile Erman da, disiplin ve güvenin kaybolduğunu, tereddüt ve korku yaşadıkları görüşünde birleştiler. 
     
     Sürekli bocaladık’ 
     MACİT, Mehmet ile Cem, ortak bir dille "Kötü sonuç aldıkça eleştiri bombardımanından olumsuz etkilendik. Biraz sahiplenilsek, ligi en az dördüncü bitiririz" görüşünü yansıttılar. Da Silva ve Aurelio da, "Bizden büyük beklentiler vardı. Bu beklentilere yanıt verememenin ezikliğiyle, her maç biraz daha bocaladık. Pozisyonları değerlendirmeye başlar ve savunma hatalarını da azaltırsak, kazanmaya da başlarız" yorumunu yaptılar. 
     
     Pazin’e dönüş 
     TRABZONSPOR, Vedat ve Kürşat transferlerinde pürüz çıkması, Vaschuk’un bonservisinde gerekli indirimin sağlanamamasından sonra geçen sezon Kocaelispor formasını giyen Pazin’e döndü. Daha önce "Bizde iş yapmaz" denilerek alınmasına sıcak bakılmayan Pazin için Menajer Saffet Sancaklı ile Başkan Yardımcısı Ahmet Ağaoğlu’nun pazarlık halinde olduğu bildirildi. 
     
     Prime zam 
     TEKNİK Direktör Briegel, prim sistemini değiştirdi. Alman hoca, daha önce galibiyette iç sahada 1 milyar, dış sahada ise 2 milyar lira olan primleri, 2,5 milyar liraya çıkarttırdı. Briegel’in iç ve dış sahalardaki yenilgilere de ceza ödenmemesi fikrini ortaya attığı, ama bunun yönetim tarafından henüz görüşülerek karara bağlanmadığı bildirildi. 
     
     İki maç ceza 
     PROFESYONEL Futbol Disiplin Kurulu, Beşiktaş maçında çıkan olaylar nedeniyle Trabzonspor’un sahasını iki maç kapatırken, 2.5 milyar lira da para cezası verdi. Bu karar sonucunda Bordo - Mavili takımın bu hafta sonu oynayacağı Diyarbakırspor karşılaşması ile 5 Şubat’taki Denizlispor, Türkiye Kupası maçı Futbol Federasyonu’nun belirleyeceği tarafsız bir ilde yapılacak. 
     



 SPOR 























</TEXT>
</DOC>
