<DOC>
<DOCNO> 79634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sonspo04.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta izin yok... Göztepe maçı hazırlıkları başladı 
</HEADLINE>
<TEXT>

     Ankara deplasmanında dün Gençlerbirliği ile berabere kalarak şampiyonluk şansını matematiksel olarak yitiren Beşiktaş, Göztepe ile oynayacağı lig maçının hazırlıklarına, izin yapmadan bugün başladı. 
     Teknik direktör Christoph Daum'un katılmadığı antrenmanda, siyah-beyazlı futbolcular antrenör Roland Koch yönetiminde çalıştı. Önce hafif bir kondisyon çalışması yapan futbolcular, daha sonra dar alanda çift kale maç oynadı. 
     Antrenmana sakatlık ve hastalıkları bulunan Ahmet Dursun, Ahmet Yıldırım, Sertan, Khlestov ve Baya katılmazken, sakatlığı süren Yasin Sülün üst sahada tek başına çalıştı. Sağ ayak bileğinde hafif sakatlığı bulunan İlhan Mansız da, kondisyon merkezinde çalıştıktan sonra, bir süre koşu yaptı. 
     Kulüp doktoru Ayhan Optur, Sertan ve Ahmet Yıldırım dışındaki futbolcuların sakatlık ve hastalıklarının önemli olmadığını ifade etti. Optur, Sertan'ın sağ omuzunda zedelenme olduğunu, Ahmet Yıldırım'ın ise dünkü maçta kasığından sakatlandığını belirterek, ''Sertan'ın yarın röntgen filmi çekilecek, Ahmet'in ise tedavisini sürdüreceğiz. Bu iki oyuncunun Göztepe karşısında forma giyip giyemeyecekleri, hafta içinde yapılacak kontrollerden sonra belli olur'' diye konuştu. 
     Yarını dinlenerek geçirecek olan siyah-beyazlı futbolcuların bir bölümü, yarın öğleden sonra Fulya Tesisleri'nde bir televizyon kanalının yardım kampanyasına katılan 11 yardımsever ile bir gösteri maçı yapacak. 
     





</TEXT>
</DOC>
