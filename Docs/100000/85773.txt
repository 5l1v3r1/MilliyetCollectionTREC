<DOC>
<DOCNO> 85773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/ekonomi/eko03.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayicinin yükü çok ağır 
</HEADLINE>
<TEXT>

Merkez Bankası Başkanı Süreyya Serdengeçti, TİM Başkanı Oğuz Satıcı’yla Ankara’da yaptığı barışma’ toplantısında, girdilerdeki vergi ve ilave yük eleştirilerine hak verdi 
     SEÇKİN ÜREY Ankara 

     Merkez Bankası Başkanı Süreyya Serdengeçti’nin sadece fiyat istikrarıyla ilgilenmediğini ve ihracata dayalı bir büyüme stratejisini benimsediğini söylediği öğrenildi. 
     Serdengeçti, önceki gün, 7 Mayıs’ta Ekonomi Muhabirleri Derneği’nin düzenlediği bir toplantıda kendisi ile tartışan ve toplantıyı terk eden Türkiye İhracatçılar Meclisi TİM Başkanı Oğuz Satıcı ile görüştü. 
     Sabit kur rejiminin başarısızlığıyla ilgili bir soruyu yanıtlarken, "Rehavete kapılındı" diyen Serdengeçti, "Biz mi rehavete kapıdık, kimi kastediyorsunuz " sorusunu yönelten Satıcı’ya, "Siz de herkes gibi sorunuzu yazılı olarak iletin" sözleriyle çıkışmıştı. Bunun üzerine toplantıyı terk eden Satıcı, Serdengeçti’nin üslubunu eleştirmişti. 
     
     Satıcı’ya hak verdi 
     Önceki gün gerçekleşen görüşmede ise soru sorulma tarzından başlayan tartışmanın gerginlikten kaynaklandığı ve arada bir kavga olmadığı yönünde anlaşmaya varıldı. Serdengeçti, Merkez Bankası’nın bazı çalışmalarını TİM’e göndereceğini belirtirken, TİM’den de görüşlerini içeren bir rapor hazırlamasını istedi. 
     Görüşmede ekonomik konular da ele alındı. Satıcı’nın sanayide girdi maliyetlerinin yüksekliğinden şik yet etmesi üzerine Serdengeçti’nin, "Girdi maliyetleri üzerindeki vergi ve diğer ilave yükler çok fazla. Bunlar enflasyonu da etkiliyor" dediği ifade edildi. 
     
     Maliyetler hafiflemeli’ 
     Kamuoyuna yönelik açıklamalarında Merkez Bankası’nın görevinin sadece fiyat istikrarını sağlamak olduğunu belirttiği için tepki toplayan Serdengeçti, görüşmede fiyat istikrarı odaklı çalışmadıklarını kaydetti. Serdengeçti, ihracatı temel alan üretim merkezli bir büyüme stratejisinden yana olduğunu söyledi. 
     Su, elektrik ve yakıt harcamalarının uluslararası rekabeti engelleyecek düzeyde pahalı olduğunu anlattığı ifade edilen Serdengeçti’nin şunları söylediği öğrenildi 
     "Rekabeti sağlayacak ve girdi maliyetleri üzerindeki yükün hafiflemesini sağlayacak çalışmalar yapılmalı." 
     



 EKONOMİ 






















</TEXT>
</DOC>
