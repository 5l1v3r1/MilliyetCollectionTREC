<DOC>
<DOCNO> 59816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/spor/spo02.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne güzel yermiş 
</HEADLINE>
<TEXT>

Sarı - Lacivertli takımın yabancı futbolcuları ilk kez gördükleri Belgrad Ormanları’nı cennete benzettiler, parkura hayran kaldılar 
     Şaşkına döndüler 
     FENERBAHÇE, ikinci yarı hazırlıklarını dün çift antrenmanla sürdürdü. Sarı - Lacivertli futbolcular sabah Belgrad Ormanları’nda kros yaparken gördükleri ilgi karşısında da şaşkına döndüler. Yabancı oyuncular ilk kez gittikleri Belgrad Ormanları’nı bir cennete benzetirken, "Burası ne güzel bir yermiş. Daha önce neden gelmedik ki Çalışmak için mükemmel bir parkur var" demekten kendilerini alamadılar. 
     
     Pestilleri çıktı 
     OĞUZ Çetin, 7 kilometre koşturduğu oyuncuların adeta pestilini çıkarırken, sakatlıkları süren Oktay ve Mert Meriç Samandıra’da tedavi gördüler. Fenerbahçe’nin genç antrenörü Oğuz, "Buraya en son futbolculuk dönemimde gelmiştim. Artık sık sık kros çalışmaları yapacağız. Takıma çok faydalı olacağını düşünüyorum. Zaten halk da bizi burada görmek istiyor" ifadelerini kullandı. 
     
Fatih, hoca oldu      BELGRAD Ormanları’ndaki çalışmada ayakkabısının bağı çözülen ve takımdan geri kalan Fatih Akyel bir anda kendini Ayazağasporlu futbolcuların arasında buldu. Üçüncü Lig temsilcisinin oyuncuları fırsatı kaçırmadılar ve esprileri art arda patlattılar. 
     FATİH’İ önlerinde gören Ayazağalı futbolcular, birbirlerine "Aaa Hocamız Fatih Akyel olmuş. Yönetim bize haber vermeden başımıza yeni bir teknik direktör getirmiş. Hayırlı olsun" diyerek gülüştüler. Fatih ise hızla arkadaşlarına yetişti. 
     
Aman nazar değmesin      GELDİĞİ günden bu yana idmanların sorunlu ismi olan Rapaic, ikinci yarı çalışmalarına fırtına gibi girdi. Mustafa Denizli yönetiminde sürekli bir bahane yaratarak idmanlardan kaçan Hırvat yıldız, iki gündür arzulu görüntüsüyle teknik heyetin yüzünü güldürdü. 
     
Oktay’ın gözü Antalya’da      SAKATLIĞI tam olarak düzelmediği için hazırlık çalışmalarının İstanbul etabını fizyoterapist eşliğinde özel programlarla geçiren Oktay, Antalya kampını bekliyor. Genç futbolcunun takım çalışmalarına burada katılacağı ve Samsunspor maçına kadar hazır olacağı belirtildi. 
     
Testten geçtiler      FENERBAHÇELİ futbolculara dün kas testi uygulandı. Yaşanan yoğun sakatlıklar nedeniyle oyuncuların adale gücünü ölçen kulüp doktorları hafif problemi bulunan birkaç isim dışında bütün takımın son derece kuvvetli olduğunu belirttiler. 
     
Müthiş rekabet      İKİNCİ yarının startını erken veren Fenerbahçe’de rekabet daha ilk günden yüzünü göstermeye başladı. Mustafa Denizli’nin gitmesinden sonra geçici de olsa takımın başına geçen Oğuz Çetin’in gözüne girmek için özellikle Yusuf, Ceyhun, Ali Güneş ve Ali Akdeniz’in büyük efor harcamaları gözden kaçmıyor. 
     



 SPOR 


















</TEXT>
</DOC>
