<DOC>
<DOCNO> 98358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/soneko03.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Seramik fabrikaları 45. yaşında... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ekonominin, sadece faiz döviz ve borsa üçgeninden ibaret olmadığını belirterek, ''İstikrar programlarında unutulmaması gereken en önemli ayak, üretimdir'' dedi. 
     Çanakkale'nin, Çan İlçesi'nde, Çanakkale Seramik Fabrikaları'nın 45. kuruluş yıldönümü törenlerinde konuşan Hisarcıkloğlu, Odalar Birliği olarak Türkiye'de halen uygulanan ekonomik programanın, reel ekonomiyi destekleyen unsurunun eksik olduğunu, her platformda dile getirdiklerini söyledi. 
     Hisarcıklıoğlu, uygulanan politikaların, üretimi teşvik etmekten yana, Türk sanayisinin rekabet gücünü körelttiğini belirterek, şunları kaydetti 
     ''Vergi politikalarında sürekli değişiklik yapılması, belirsizlik yaratıyor ve üretim sektörünü olumsuz etkilemeye devam ediyor. Devletimiz, sadece kendisi açısından bakarak, vergiyi bir gelir kaynağı olarak görmekten vazgeçmelidir. Vergi sanayiciler için en önemli maliyet unsurlarından biridir. Gelişmekte olan ülkeler, dünyada yaşanan ekonomik durgunluğa çare olacak politikalar geliştirirken, Türkiye'nin dünyada vergileri en hızlı artıran ülke olduğunu anlamak mümkün değildir. 
     Türkiye'nin dış pazarlarda, rekabet edebilmesi için, istikrarlı büyümeyi sağlaması, bunun içinde sanayi üretimini artırması gerekiyor. İstikrar programlarında unutulmaması gereken en önemli ayak üretimdir.'' Türkiye'nin ekonomik gücünü harekete geçirebilmesinin siyasi çalkantılardan kurtulması ve dinamizmini ortaya koyması ile mümkün olabileceğini vurgulayan Hisarcıklıoğlu, yaşanmakta olan krizin seramik sektöründeki firmaların bilançoları üzerinde de olumsuz etki yaptığını bildirdi. 
     Türkiye'nin bir tercih yapmak durumuna olduğunu ve tereddüt edecek zamanının kalmadığına da işaret eden Hisarcıklıoğlu, ''Başta kamu olmak üzere, tüm kurum ve kurallarda bir zihniyet değişikliği yapmak, eskinin kötü alışkanlıklarından kurtulmak zorundayız. Aksi halde, dünya 21. yüzyılı yaşarken, biz hala 20. yüzyılda modern dünyadan kopmuş bir şekilde yaşıyor olacağız'' dedi. 
     
     BODUR'UN KONUŞMASI 
     Kale Grubu Şirketleri kurucusu İbrahim Bodur da yaptığı konuşmada, önümüzdeki seçimden istikrar çıkması için ne gerekirse yapılması gerektiğini söyledi. 
     Bodur, sanayicinin erken seçimle ilgili gelişmeleri de istikrara katkı sağlayacak bir sonuca ulaşılması bakımından, ayrıca yakından takip ettiğini belirterek, ''Demokratik parlamenter sistemin emniyet sübabı seçimdir. Bu yol görünmüştür. Ancak, mevcut seçim sistemi ve siyasi partiler kanunu ile gerekli istikrar ve güven sağlanabilecek midir '' diye sordu. 
     Bodur, Türk sanayicisinin önümüzdeki seçimden, siyasi istikrar beklediklerini de ifade ederek, Türkiye için Avrupa'nın ''Hasta Adam'' yakıştırmasını tekrar kullanmasına tepki gösterdi. Bodur, ''Türkiye hiçbir maddi yarar ve imkan sağlamaksızın, gümrük birliğine girmiş, böylece 65 milyon nüfusu ile Avrupa'nın, en büyük pazarını AB'nin emrine sunmuş, bu yolla kararlılığını ve ciddiyetini göstermiştir'' diye konuştu. 
     Bodur, seramik üretiminde mevcut teknolojilerle, dünyada ilk kez tweenpress yeni bir yöntemle seramik üretimi biçimi ile üretim yapacak fabrika kurduklarını belirterek, inşaat ve konut sektörü için, reform niteliğinde yeni bir ürün üretmeye başladıklarını sözlerine ekledi. 
     





</TEXT>
</DOC>
