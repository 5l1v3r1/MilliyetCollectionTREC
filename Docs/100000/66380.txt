<DOC>
<DOCNO> 66380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun05.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türkiye'ye uyarı "Rehavete kapılmayın" 
</HEADLINE>
<TEXT>

     Amerikan yönetiminin üst düzey bir yetkilisi, Türkiye'nin ekonomik reformları gerçekleştirmede çok iyi bir performans sergilediğini belirterek, ''rehavete kapılmadan'' reformların tam olarak uygulanmaya devam etmesinin önemini vurguladı. 
     Adının açıklanmasını istemeyen Amerikan yönetimi yetkilisi, Washington'daki bir toplantıda yaptığı konuşmada, Türkiye'nin, zorlu ve gerçekçi reformları başarıyla gerçekleştirdiğini ve koalisyon hükümetinin de uyum içinde hareket ettiğini kaydederek, özellikle Amerikan Hazine Bakanlığı'nın, Türkiye'nin reform programından memnun olduğunu söyledi. 
     Yönetim yetkilisi, şu görüşleri dile getirdi 
     ''Türkiye'nin ekonomik reform performansı çok iyi. Rehavete kapılmadan, bu reformların tam uygulanmasına devam edilmesi önemli. 
     Tünelin ucunda ışık var. Ancak Türkiye'de ekonomi düzeldikçe, reformları gerçekleştirme hızında yavaşlama olmamalı. Reformlar aksarsa, bugüne kadar sağlanan ekonomik ilerleme boşa gidebilir. 
     Türkiye, reform konusunda gerekli adımları atmasaydı ve IMF'den yardım almasaydı, Arjantin kadar büyük bir krizle muhtemelen karşılaşırdı. Ancak Türkiye, bu reformları yaptı ve koalisyon da işbirliği içinde hareket etti.'' Reformların devam ettirilmesi konusunda ise bankacılık reformunun tam olarak uygulanmasının çok önemli olduğunu ifade eden yetkili, Türkiye'nin ekonomik alanda başarılı gidişini, ABD sağlamadığını, bunu uyguladığı reformlar ile başardığını da vurguladı. 
     Amerikalı yetkili, ABD Başkanı George W. Bush'un, Başbakan Bülent Ecevit'in Washington'u ziyareti sırasında gerçekleştirilen reformları övdüğünü ve ''rehavete kapılmadan'' bu reformların devam ettirilmesinin önemine işaret ettiğini de söyledi. 
     
     ABD tekstilde umud vermedi 
     Yetkili, Türkiye ile ABD arasında ticareti geliştirme amacıyla kurulan Ortak Ekonomik Komisyon'a da değindi. Türkiye'nin, tekstil kotalarının kaldırılması talebine karşılık Amerikalı yetkili, Türkiye'nin hedefinin, tekstil kotalarının hafifletilmesi olmaması gerektiğini söyledi. Yetkili, Dünya Ticaret Örgütü WTO kuralları çerçevesinde tekstil kotalarının zaten 2005 yılında kalkacağını belirterek, kotaların hafifletilmesi talebi yerine Türkiye'nin, Çin gibi güçlü ülkelerin bulunduğu piyasalarda rekabete ilişkin çalışma içinde olmasını önerdi. 
     Amerikalı yetkili, Türkiye'nin gerçek bir müttefik olduğunu ve Afganistan'da ''iyi iş yaptığını'' kaydederek, ticarette dengenin ''give and take'' ver ve al politikası üzerine kurulduğunu ifade etti. 
     
     Bakü-Ceyhan 
     Yetkili, Bakü-Tiflis-Ceyhan boru hattında ise medyanın ''Ruslar engelliyor, zaten yeterli petrol yok, bu iş olmayacak'' benzeri yorumlarına karşın, ''her şey yolunda gidiyor'' dedi ve Haziran ayında inşaatın başlayacağını kaydetti. 
     ABD Başkanı Bush'un ve ABD Başkan Yardımcısı Dick Cheney'nin, her fırsatta, Bakü-Tiflis-Ceyhan'ı ''ana boru hattı'' olarak nitelediğini belirten yetkili, Cheney'in, bu hattın ABD için stratejik önemini özellikle vurguladığını dile getirdi. 
     
     AB, Kıbrıs ve AGSP 
     Avrupa Birliği AB ile Avrupa Güvenlik ve Savunma Politikası AGSP konularına da değinen yetkili, AB içinde bazı ülkelerin, Türkiye için öngörülen bazı kriterleri zorlaştırmaya çalıştığını, ancak ABD'nin buna karşı çıktığını söyledi. 
     Yetkili, ekonomik ve demokratik reformları başarıyla yerine getiren bir Türkiye'nin önünde AB yolunun tamamen açılacağını vurguladı. 
     ABD'li yetkili, Türk tarafının adımıyla KKTC Cumhurbaşkanı Rauf Denktaş ve Kıbrıs Rum Kesimi lideri Glafkos Klerides'in yeniden görüşmeye başlamasını, ''son 20 yılın en umut verici gelişmesi'' olarak niteledi. 
     AGSP konusunda Türkiye, İngiltere ve ABD'nin vardığı anlaşmanın da Türkiye ile AB'yi yakınlaştırdığını belirten yetkili, bu anlaşmaya itiraz eden Yunanistan'ın da kabul edebileceği bir formül bulunabileceğine inandığını söyledi. 
     






</TEXT>
</DOC>
