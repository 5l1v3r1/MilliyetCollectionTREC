<DOC>
<DOCNO> 71505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/soneko21.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yabancı yatırımcılar konusunda çok yol aldık" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, İngiltere'de İngiliz Endüstri Konfederasyonu'nun üyeleri ile yaptığı toplantıdan iyimser bir havayla ayrılırken, ''Yabancı yatırımcıları ikna etmeyi tam olarak başardık diyemem ama çok yol aldık'' değerlendirmesinde bulundu. 
     Bakan Derviş, ilk iki gününü resmi temaslara ayırdığı dört günlük Londra ziyaretinin bugünkü bölümünde İngiliz yatırımcılarla yaklaşık 3 saat süren bir toplantı yaptı. 
     Daha sonra Türk gazetecilerin çeşitli konulardaki sorularını yanıtlayan Kemal Derviş, gazetecilerin ''Halen Anayasa Mahkemesi'nin kararının beklendiği 29 adet yap-işlet-devret modeli enerji projesinin İngiliz yatırımcılar açısından şikayet konusu edildiği yolundaki'' hatırlatmaları üzerine, ''Anayasa Mahkemesi'nin bu konudaki gerekçesi Mart ayı sonunda açıklanacak. Bu kadar beklendikten sonra 2 hafta daha bekleyeceğiz. Bizde biliyoruzki bu tür konuları sürüncemede bırakmak iyi bir strateji değil. Tabii ki bunlar tutarlılık ve kararlılık gerektiren şeyler'' dedi. 
     Toplantı ile ilgili genel bir değerlendirme yapması istenen Derviş, önümüzdeki yıllarda Türkiye'nin dış ve iç finans dengesinde doğrudan yatırım payının artması gereğine işaret etti. 
     Alınan borçlarla değil, doğrudan yatırımla bu dengenin sağlanması gerektiğini vurgulayan Derviş, bunun çok daha sağlıklı bir yöntem olduğunu vurguladı. 
     İspanya, Portekiz, İrlanda, Macaristan, Polonya gibi pekçok ülkenin kalkınmalarını bu modelle gerçekleştirdiklerini hatırlatan Bakan Derviş, bu ülkelerin de Avrupa'ya katılım süreci içinde dış kaynağı borç değil, direkt yatırımlar yoluyla sağladıklarını söyledi. 
     ''Dolayısıyla bu çabamıza öncelik vermemiz lazım'' diyen Bakan Derviş, ekonomiye güven ve istikrarın gelmesiyle ileriye dönük yatırımlara daha çok önem verilmesi gerektiğini ifade etti. 
     
     İngiliz yatırımcılar neleri merak etti 
     Bu sabah İngiliz yatırımcılarla yapılan toplantının amacının da bu olduğunu belirten Devlet Bakanı Kemal Derviş, yatırımcıların daha ziyade Türkiye'de krizin atlatılıp atlatılmadığı, makro ekonomik dengelerin düzelip düzelmediği, faizlerin düşüp düşmeyeceği gibi sorular yönelttiklerini ifade etti. 
     Bakan Derviş, yatırımcıların ayrıca içerdeki yatırım ortamını özellikle devletin çeşitli bakanlıkları arasındaki eşgüdümün sağlanıp sağlanmadığını da sorduklarını bildirdi. 
     Devlet Bakanı Derviş, kendisinin de yatırımcıların bu sorularına olabildiğince açık ve ikna edici yanıtlar vermeye çalıştığını belirtirken, İngiltere piyasasında geçtiğimiz Eylül ayında da finans çevreleriyle benzeri bir toplantı yaptığını hatırlattı. O tarihten bugüne olumlu bir hava değişimi tespit ettiğini belirten Derviş, şimdi aynı ikna çabasını reel sektör açısından ortaya koyduğunu bildirdi. 
     Kemal Derviş, ''Tam olarak başardık herkesi ikna ettik diyemem ama çok yol aldık. Herkes orta vadede Türkiye'nin çok büyük önem kazanacağını ve büyük yatırım fırsatları içerdiğini hissediyor'' dedi. 
     Toyota'nın geçtiğimiz günlerde Türkiye'de yaptığı 1 milyar dolarlık yatırım da bunun bir örneğini teşkil ettiğini belirten Derviş, ''Yılda 10 adet böyle yatırım olsa biz zaten bu kaynakla rahatlarız. Umudumuz otomotiv sektöründeki bu gelişmenin diğer sektörlere de yansımasıdır'' diye konuştu. 
     
     Japonya piyasası 
     Derviş, bazı uluslararası finans kuruluşlarının Türkiye ile ilgili raporlarının açıklandığının hatırlatılması ve bunların yabancı yatırımcılar üzerinde etkili olup olmadığının sorulması üzerine de, yapılan reformların zaten mevcut yatırımcılar açısından olumlu etkileri bulunduğunu bildirdi. 
     Bakan Derviş, birkaç gün önce bir Japon değerlendirme kuruluşunun da benzeri bir olumlu raporunun olduğunu hatırlatırken, ''Aslında bizim Japonya piyasasına biraz daha fazla önem vermemiz lazım. Biz o piyasayı biraz ihmal ettik'' değerlendirmesinde bulundu. 
     Bir gazeteci Kemal Derviş'e, Milli Güvenlik Kurulu MGK Genel Sekreteri ve Genel Kurmay Başkanlığı'nın Avrupa Birliği AB ile ilgili açıklamalarını hatırlattı ve bunların Türkiye'nin AB rotasını etkeleyip etkilemeyeceğini sordu. Derviş bunun üzerine, bu açıklamaları görmediğini, ancak gerek Türk Silahlı Kuvvetleri'nin gerekse MGK'nın Türkiye'nin Atatürk'ten bu yana süre gelen Avrupa stratejisinin aksine birşey düşündüklerini zannetmediğini söyledi. 
     Derviş, koalisyon ortakları arasında uyumsuzluk bulunduğu yolundaki iddiaların hatırlatılması ve ''yabancı yatırımcılar daha çok şahsen size mi güveniyor '' diye sorulması üzerine de ''Deneyimli yatırımcılar iyi bilir ki bir ülkenin ve toplumun geleceği bir kişiye bağlı değildir. Toplumların kendi dinamikleri vardır. Yatırımcı Türkiye'ye geliyorsa, bu ülkenin dinamiklerine toplumuna ve uzun vadeli geleceğine güvendiği için gelir'' diye konuştu. 
     Bu temasla birlikte Bakan Derviş'in İngiltere'deki resmi görüşmeleri sona erdi. Bakanın eşi Catherine ile birlikte hafta sonunu Londra'da geçireceği ve Pazar günü öğleden sonra yurda döneceği belirtiliyor. 
     






</TEXT>
</DOC>
