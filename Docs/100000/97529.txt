<DOC>
<DOCNO> 97529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko37.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası Müdürü "Bankalar uyumluysa birleşmeliler" 
</HEADLINE>
<TEXT>

     Garanti Bankası Genel Müdürü Ergun Özen, ''İki banka bir uyum yakaladığında düşünmeden birleşmeli'' dedi. 
     Bankacılık Düzenleme ve Denetleme Kurumu'nda BDDK düzenlenen, ''Bankacılık Sektörünün Yeniden Yapılanması Programı'' konulu toplantının öğleden sonraki bölümünde bir konuşma yapan Özen, sektöre yabancıların gelmesinin herşeyi çözemeyeceğini belirterek, ''Arjantin'deki bankaların yüzde 70'i yabancıydı'' dedi. 
     Bankacılık sektörünün istikrar istediğini kaydeden Ergun Özen, son 11 yılda sektörün 12.9 milyar dolarlık maliyet yüklendiğini, ancak bundan sonra maliyeti kaldıracak durumunda bulunmadığını kaydetti. 
     Türk bankacılık sisteminin bir an önce kredi vermesi gerektiğini anlatan Özen, sektörün toplam aktifler içinde krediler payını yüzde 50'ye getirmesi gerektiğini söyledi. Özen, bunun için de reel sektörün şeffaf olması gerektiğinin altını çizdi. 
     Türk bankacılığının son 6 yılda yaklaşık 2 milyar dolarlık yatırım yaptığını, ancak bunun karşılığını henüz almadığını ifade eden Özen, bankaların hizmetler karşılığında komisyon alması gerektiğini sözlerine ekledi. 
     Toplantıda, Merkez Bankası Para Politikası Kurulu Üyesi Güven Sak da güçlü bankacılık ve güçlü ekonomi arayışının neresindeyiz konulu bir sunum yaptı. 
     





</TEXT>
</DOC>
