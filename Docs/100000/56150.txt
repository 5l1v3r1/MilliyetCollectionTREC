<DOC>
<DOCNO> 56150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/yasam/yas02.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kansere Türk testi 
</HEADLINE>
<TEXT>

Bilkent’li dört doktorun dünyaca ünlü tıp dergisinde de yayımlanan "hücre intiharı" testi kanser, AIDS, parkinson ve alzheimere çareyi hızlandıracak 
Daha hızlı tedavi      BİLKENT Üniversitesi Moleküler Biyoloji ve Genetik Bölümü Başkanı Mehmet Öztürk başkanlığında, doktora öğrencileri Berna Sayan, Gülayşe İnce ve Emre Sayan’dan oluşan ekip, özellikle kanser hastalarının radyoterapi ve kemoterapi tedavilerine cevap verip vermediğini, daha kısa sürede belirleyecek bir yöntem geliştirdi. 
     
Molekül keşfi      DÖRT yıl süren çalışmayı Milliyet’e anlatan Mehmet Öztürk, ekip çalışmalarında insan vücudunun doğası gereği işe yaramayan hücreleri yok etmesi yani "hücre intiharı"ndan yola çıktı. Bu sayede buldukları NAPO adı verilen bir molekülle insan vücudundaki sağlam ve ölmeye aday hücreleri bulabilecek bir test geliştirildi. 
     
İlaç yapılabilecek      TEST sayesinde temelinde hücre intiharı yatan kanser, AIDS, Parkinson, Alzheimer ve Enfarktüs gibi hastalıklarda tedaviye cevap verme süreleri bulunabilecek. İleride de bu hastalıkları tedavi etmek için ilaç geliştirilebilecek. Öztürk, bu testle kanserli hücrelerin tedaviye cevap verme yüzdesinin de bulunabileceğini belirtti. 
     
Patent alacaklar      KANSERDE radyoterapi ve kemoterapi tedavilerinde hastaların tedaviye verdiği cevabın türüne göre bir - iki hafta arasında anlaşıldığını belirten Öztürk, "Bizim yöntemle tedaviye cevap 24 saatle üç gün arasında anlaşılabilecek" dedi. Öztürk, Avrupa Patent Enstitüsü’nden yöntemin patentini alacaklarını belirtti. 
     



 YAŞAM 
















</TEXT>
</DOC>
