<DOC>
<DOCNO> 55448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/spor/spo04.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor’a çifte darbe 
</HEADLINE>
<TEXT>

Malatya yenilgisinin şokunu yaşayan Bordo-Mavililer’de sakatlanan Salazar devreyi kapattı. Savunmadaki eksikler de teknik heyeti iyice telaşlandırdı 
     MALATYASPOR deplasmanında aldığı yenilgiyle hayal kırıklığı yaratan Trabzonspor’da bu maçta sakatlanan Salazar’ın devreyi kapattığı açıklandı. Kulüp Doktoru Ahmet Çağlar, Perulu futbolcunun sol dizinde burkulma tespit ettiklerini belirtip, "En az 2 - 3 hafta sahalardan uzak kalacak" dedi. Bu arada arkadaşının ölüm haberini alan Teknik Direktör Hans Peter Briegel dün apar topar Almanya’ya gitti. 
     FENERBAHÇE maçının hazırlıklarına dün başlayan takımda yardımcı antrenörler İhsan Derelioğlu ve Ahmet Akcan antrenmanı yönetirken, özellikle defans bölgesindeki sakatlıklar teknik heyeti telaşlandırdı. Kaleci Metin’in sakatlığının nüksettiği, Mehmet’in de maça yetiştirilmeye çalışılacağı belirtildi. Osman’ın sakatlığı sürerken, Şenol düz koşulara yeni başladı. Cem de bandajla çalışmalara katılıyor. 
     
     Deplasman fobisi 
     TRABZONSPOR’UN yüzü dış sahada gülmüyor. Karadeniz ekibi deplasmandaki 7 maçta 5 yenilgi, 1 galibiyet, 1 beraberlik aldı ve 17 puan bıraktı. Dış sahada sadece Beşiktaş’ı yenen Bordo - Mavililer, ligde 116 gündür deplasmanda galip gelemiyor. 14. haftası sona eren ligde 18 puanla 10. sırada yer alan Trabzon, 1991 - 92 sezonundan bu yana zirve yarışından hiç bu kadar uzakta kalmamıştı. 
     



 SPOR 
























</TEXT>
</DOC>
