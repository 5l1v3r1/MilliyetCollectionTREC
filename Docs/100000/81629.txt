<DOC>
<DOCNO> 81629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun09.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'daki bir kasabada Mustafa Kemal Atatürk Caddesi 
</HEADLINE>
<TEXT>

     Belçika'daki Cheratte kasabasında bir caddeye Mustafa Kemal Atatürk ismi veriliyor. 
     Ülkenin doğusunda Hollanda ve Almanya sınırlarına yakın Liege iline bağlı kasabada, 1960'lı yılların başından beri Türkler bulunuyor. Eskiden kömür ocaklarının verimli çalıştığı bölgede uzun yıllar önce bu faaliyet durduruldu, ama küçük kasabadaki Türkler yerleşik düzenlerini bozmadılar. 
     Bugünkü verilere göre, 4 bine yakın nüfusu olan Charrette'ta 1800 Türk veya Türk asıllı Belçikalı yaşıyor. 
     Türklerin kasabadaki etkin varlıklarını dikkate alan Belediye Başkanı Marcel Neven, bir süre önce, bir Türk büyüğünün adının Cheratte'da bir caddeye verilmesi gerektiğini düşündüğünü açıklamıştı. Belediye Meclisi, kasabanın en büyük caddelerinden birinin adının Mustafa Kemal Atatürk Caddesi olmasını kararlaştırdı. 
     Caddenin adı, 18 Mayıs 2002 tarihinde yapılacak bir törenle değiştirilecek. Bölgedeki Türkler, 19 Mayıs kutlamalarını Mustafa Kemal Atatürk Caddesi üzerinde yapacaklarını gurur ve mutlulukla duyuruyorlar. 
     





</TEXT>
</DOC>
