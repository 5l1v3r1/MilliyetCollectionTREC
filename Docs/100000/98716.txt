<DOC>
<DOCNO> 98716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur23.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'te "duvarı delip", PTT binasını soydular 
</HEADLINE>
<TEXT>

     PTT Marmaris şubesinin duvarını delerek içeri giren hırsızların, oksijen kaynağı ile 2 çelik kasayı açarak, 60 milyar lira tutarında döviz, telefon kartı ve pul çaldıkları bildirildi. 
     Alınan bilgiye göre, sabah PTT binasına gelen görevli memur Hasan Ali Arıkürün, soygunu farketti. Yapılan incelemede, binanın duvarının delinerek içeri girildiği ve çelik kasaların oksijen kaynağı ile açıldığı anlaşıldı. Kasaların içinden toplam değeri 60 milyar liraya yaklaşan döviz, telefon kartı, Aycell ve Telsim kartları ile posta pulu çalındığı belirlendi. Olay yerinde 20 metrelik bir halat ile bir çanta bırakan hırsızların kaçtıkları kaydedildi. 
     Marmaris Cumhuriyet Savcılığı'nın olayla ilgili soruşturma başlattığı belirtildi. 
     





</TEXT>
</DOC>
