<DOC>
<DOCNO> 93842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/yazar/bila.html </URL>
<DATE> 2002/07/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Odalar Birliği’nin önerileri 
</HEADLINE>
<TEXT>

     Türkiye’nin en büyük sivil toplum kuruluşlarından biri olan TOBB Odalar Birliği ’nin Başkanı Rifat Hisarcıklıoğlu, Cumhurbaşkanı Sezer ile Başbakan Yardımcıları Devlet Bahçeli ve Hüsamettin Özkan’la görüştü. Başbakan Ecevit’ten de randevu bekliyor. Hisarcıklıoğlu, Odalar Birliği genişletilmiş yönetim toplantısından sonra açıklanan bildirinin ardından liderlerle yüz yüze görüşerek önerilerini tekrarlıyor. 
     Başbakan Ecevit’e, her ağzını açanın kendine göre bir üslupla "çekil" diye çağrıda bulunduğu bir ortamda Odalar Birliği’nin açıklaması "en terbiyeli ve en nazik" çağrı olarak nitelendi. Rifat Hisarcıklıoğlu ile dün yaptığımız görüşmede isteklerini biraz daha deşmeye çalıştık. 
     - Açıklamanız ve dün yaptığınız ziyaretler, Başbakan Ecevit’e çekil çağrısı olarak nitelendi. Başbakan’ın çekilmesini mi istiyorsunuz 
     - Biz çekilsin’ demedik. Bizim dediğimiz Sayın Ecevit’in siyasetin önünü açması. 
     - Siyasetin önünü nasıl açmasını bekliyorsunuz 
     - Sayın Ecevit, Sayın İnönü’nün yanında yetişti. Bunu bizden daha iyi bilir. 
     - Bu talebiniz Ecevit’in çekilmesini istemek anlamına gelmiyor mu 
     - Siyaseti dizayn etmesi anlamına geliyor. 
     - Ecevit’in ne yapmasını istiyorsanız, daha açık söylemez misiniz 
     - DSP’yi dizayn etmesini istiyoruz. 
     - Nasıl bir dizayn istiyorsunuz 
     - Bunu Sayın Ecevit daha iyi bilir. Çekilmesi şart değil ama ileriye dönük bir düzenlemeyle ilgili olarak konuşabilir. Bu ekonomiyi rahatlatır. 
     - Sayın Sezer, Sayın Bahçeli ve Sayın Özkan’ı ziyaret ettiniz. Bu görüşlerinizi aktardınız mı, nasıl bir yanıt aldınız 
     - Sayın Cumhurbaşkanı sadece dinledi. Bir yorum yapmadı. Sayın Bahçeli, Sayın Başbakan’a ve sağlığına ilişkin olarak gündeme getirilen eleştirilerin ahlaki olmadığını, terbiye sınırlarını aştığını düşünüyor. Sayın Ecevit, karar vermedikçe, bu hükümeti sürdüreceklerini, bu koalisyonu bozmayacaklarını söyledi. Sayın Özkan’la ise ayaküstü görüşebildik, haftaya yeniden görüşeceğiz. 
     - Sayın Ecevit, sağlık durumunun ve siyasi koşulların çekilmesini gerektirmediği düşüncesinde. Bunu birkaç kez açıkladı. Bu durumda beklediğiniz değişiklik nedir 
     - Değişikliğin kuralları belli. Koalisyon ortakları hükümeti sürdürmeye kararlı. Meclis aritmetiği de belli. Bu durumda sadece Sayın Başbakan belirleyici olacaktır. Biz yapıcı yaklaşıyoruz. Somut önerilerimiz var. 
     - Önerileriniz nedir 
     - Sayın Ecevit siyasetle ilgili geleceğe dönük bir düzenleme açıklaması yapabilir. Üç bakandan oluşan bir koordinasyon heyeti kurulmalı. Bu heyete bizden de katkı istenmeli. Öreğin Finansman Danışma Kurulu oluşturulması kararlaştırıldı. Bizden katkı alınacaktı. Yapılmadı. Böyle heyetler kurulabilir. Böylece ekonomi tek elden yönetilir. Muhatabımız belli olur. Nereden buldunla ilgili olarak yeni düzenleme yapılacaktı. Bu yapılmadı. Bu düzenleme yapılabilir. Enflasyon muhasebesine geçilmesi zorunlu. Bu düzenlenebilir. Ve tabii ki, AB’nin beklediği adımlar atılabilir. Bu programın devam edeceğine ilişkin güçlü açıklamalar yapılabilir. 
     Hisarcıklıoğlu, iktidar değişikliği olsa da ekonomi politikası alanında fazla hareket sahası olmadığını, bundan sonraki hükümetlerin de bu programı uygulamak zorunda olduklarını vurguluyor. Bu nedenle de mevcut koşullar içinde güçlendirici kararlar alınmasını ve siyasetin kilitlenmediğinin kanıtlanması gerektiğini belirtiyor. Düşünce ve önerilerini Başbakan Ecevit’e yüz yüze anlatmak istiyor. 
     
     







Yetmez mi, ananın içtiği pekmez mi 


Durmuş Vakfı 2 


Odalar Birliği’nin önerileri 


Hükümetle DSP’de geçiş dönemi ve seçim 


DMG yaklaşımı 


Yurtdışı eğitim ille de gerekli mi 


Kim haklı 


AB niyeti lafta, reformlar rafta 


Gazetenin doğum sancısı 


Bankalar Fon’a, holdingler Yaklaşım’a 


Basın ve kamuoyu... 


AB, Kıbrıs, Alman deneyimi 


Para karşılığı haber dediğin böyle olur 


Tarih uçar, insan kalır 


Muhasebe hilesi Ayşe Hanım Teyzemi de etkiliyor 


</TEXT>
</DOC>
