<DOC>
<DOCNO> 94593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/yasam/yas04.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce insan sonra çapkın 
</HEADLINE>
<TEXT>

Sosyetenin en çapkın simalarından Hakan Kosif, bir yayaya çarpan sürücünün peşine düştü, yakaladı ve polise teslim etti 
     DENİZ ALTUNTAŞ 

     Etiler’de lüks otomobiller satan SS Otomotiv galerisinin bekçisi Muhammet Bostan 51 önceki gece saat 21.40’ta Zincirlikuyu Köprüsü altından karşıdan karşıya geçmek istedi. 
     Üst geçit yerine yolu kullanan Bostan’ın bu hatası, korkunç bir kazayla sonuçlandı. Beşiktaş yönüne doğru giden Ziya Ar’ın 32 kullandığı Rover marka otomobil, müthiş bir hızla yolun ortasındaki Bostan’a çarptı. Korkunç kaza sonrası otomobil sürücüsü Ar olay yerinden kaçmaya başladı. Ve tam bu sırada devreye, aynı yönde giden ve kazayı gören sosyetik playboy Hakan Kosif girdi. Kosif, cipiyle kaçan aracı takip ederek Ar’ı yakalayıp tuttuğu gibi kaza yerine getirdi ve polis çağırdıktan sonra da olay yerinden ayrıldı. Bostan yolun ortasında can çekişirken, ona çarpan Ar da, "Aniden önüme çıktı. Yapacak bir şeyim yoktu. Araç şirketin. Ben bittim" diye gözyaşı döküyordu. 
     
     Canlandı ama... 
     Bu sırada, 20 dakikadır beklenen ambulans kaza yerine geldi ve sağlık ekibi Bostan’a hemen müdahale etti. Kanlar içinde son nefesini veren Bostan’a yol ortasında suni teneffüs yapıldı. Kalbi bu hayat öpücüğü ile yeniden atmaya başlayan Bostan, derhal Şişli Etfal Hastanesi’ne doğru yola çıkarıldı ancak ambulansta kalbi bir daha çalışmamak üzere tekrar durdu. Talihsiz bekçi böylece can verirken, Ar ise ifadesi alınmak üzere Mecidiyeköy Karakolu’na götürüldü. 
     



 YAŞAM 























</TEXT>
</DOC>
