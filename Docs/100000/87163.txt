<DOC>
<DOCNO> 87163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun14.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ile Klerides 36. kez biraraya geldi 
</HEADLINE>
<TEXT>

     KKTC Cumhurbaşkanı Rauf Denktaş ve Rum Yönetimi lideri Glafkos Klerides, Kıbrıs görüşmeleri çerçevesinde bugün 36. kez biraraya geldi. 
     Denktaş, görüşme için Cumhurbaşkanlığı'ndan ayrılırken, basın mensuplarının sorusu üzerine yaptığı açıklamada, bugün de güvenlik konusunu görüşmeye devam edeceklerini söyledi. 
     Güvenlik konusunun önemli olduğuna işaret eden Denktaş, ''Bir kısmı tabiatıyla garantör ülkeleri de ilgilendirir, onun için biz her şeyi kendi aramızda konuşup, bazı noktaları da garantörle istişare etmek lazım olacak bir noktada'' diye konuştu. 
     Denktaş, bir gazetede dün kendisiyle ilgili çıkan habere de tepki göstererek, haberin, ''gayet çirkin, saldırgan ve haksız propaganda olduğunu'' söyledi. 
     Denktaş, emeklilik konusunda çıkarılan yeni yasayla kendilerine veya herhangi birine hak vermediklerinin altını çizerek, şunları söyledi 
     ''Varolan hakları kestik, durdurduk. Çünkü bunu yapmasaydık, bundan 2 sene, 3 sene, 4 sene sonra, şimdi çok görülen ikramiyeler 2-3 misli artacak duruma gelmişti. Bunun tabii birden bire farkına varılmadı, farkına varıldı, bunun üzerine varıldı, taraflar ikna edildi, meclis oybirliği ile bu gidişata 'dur' dedi. Eğer bu yasayı biz o an, o günlerde geçirmeseydik, ay sonunu geçmiş olsaydı, birçok insan mecliste muazzam maaşlar almaya başlayacaklardı. Bütçeye bir o kadar daha yüklenecek ve bunlarda kazanılmış hak olarak gelecek bütçeleri yiyecekti. Onun için bu gidişata 'dur' denildi. Kendimize hak verilmedi. Geçmiş yasaların verdiği haklar alındı. Bunun başka bir tefsiri olamaz. Oturduk da kendi kendimize yasa yaptık ve bunuları aldık, hayır, bunlar geçmiş yasalarla verilmiş haklardı. Gidişatın hakikaten çığrından çıkmakta olduğu görülünce 'dur' dendi.'' Denktaş, ''görüşmelerin en kritik anında ve Milli Güvenlik Kurulu'nun toplanacağı sabah böyle bir yayın yapmanın tesadüf eseri olmadığını'' söyledi. Cumhurbaşkanı Denktaş, ''Kimse yasalar altında hak bularak elde ettiği bir şeyi, hırsızlık yapmış gibi suçlanarak töhmet altında bırakılmamalıdır'' dedi. 
     
     MGK'YA TEŞEKKÜR 
     Denktaş, Milli Güvenlik Kurulu'nun Kıbrıs ile ilgili kararını nasıl bulduğuna ilişkin bir soru üzerine, ''Çok yerinde, çok güzel bir karar. Çok teşekkür ederim MGK üyelerine. Milli davayı birlikte yürütüyoruz. Yapmış olduğumuz müzakerelerde, bizim bu kadar üst seviyede ve oybirliğiyle desteklenmemiz, tabiatıyla bize güç verir, haklılığımızı vurgular'' diye konuştu. 
     





</TEXT>
</DOC>
