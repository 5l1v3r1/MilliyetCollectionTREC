<DOC>
<DOCNO> 52639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko24.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
G-20 toplantısı başlıyor 
</HEADLINE>
<TEXT>

     Sanayileşmiş ülkeler grubu G-7 üyeleri ile Türkiye'nin de aralarında bulunduğu gelişmekte olan büyük ülkeleri biraraya getirmek üzere önceki yıl kurulan G-20 oluşumunun maliye ve ekonomi bakanları düzeyindeki üçüncü toplantısı Kanada'nın başkenti Ottawa'da başlıyor. 
     Kanada Maliye Bakanı Paul Martin'in bugun yapacağı bir konuşmayla başlayacak toplantının resmi oturumu yarın sabah düzenlenecek. 
     Toplantıya Türkiye adına ekonomiden sorumlu Devlet Bakanı Kemal Derviş başkanlığında bir heyet katılıyor. 
     Geçen yıl da Kanada'da düzenlenen G-20 toplantısının bu yıl normal olarak Hindistan'da düzenlenmesi kararlaştırılmıştı. Ancak Yeni Delhi hükümetinin evsahipliği yapamayacağını bildirmesi üzerine, toplantıya Kanada ikinci kez kapılarını açtı. 
     G-7 grubu ülkeleri maliye ve ekonomi bakanlarının, 1986 yılından bu yana gayri resmi toplantılar yaparak uluslararası önemli ekonomik sorunları görüşme ikmanı bulmaları, bu ülkelerin siyasi karar mekanizmaları arasında giderek artan işbirliği ve karşılıklı anlayış ortamını da beraberinde getirdi. 
     Önemli yükselen pazarların G-7 bünyesinde temsil edilmemesine bağlı olarak, uluslararası ekonomik ve mali sistemin gelişmesi karşısında örgütün yetersiz kalması gündeme geldi. 
     Söz konusu oturumlarda geniş kapsamlı katılımın gerekli görülmesi üzerine yükselen pazarların da temsil edilebildiği G-20 oluşumu hayata geçirildi ve ana tema olarak ''uluslararası mali yapıyı güçlendirme'' hedefi belirlendi. 
     Daimi sekreterlik birimi bulunmayan G-20'nin dönem başkanlığını, grubun ilk toplantısında Kanada Maliye Bakanı Paul Martin, iki yıl süreyle üstlendi. 
     G-20'nin dönem başkanlığı, G-7 üyeleri arasında sırayla değişmesi öngörülüyor. Üye ülkelerin maliye bakanları ve merkez bankaları başkanlarının biraraya geldiği yıllık G-20 toplantılarında ana gündem temasını, ''uluslararası mali istikrarı güçlendirmek amacıyla yükselen pazarlar ve sanayileşmiş ülkeler arasında iletişim sağlanması'' oluşturuyor. 
     






</TEXT>
</DOC>
