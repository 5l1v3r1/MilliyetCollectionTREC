<DOC>
<DOCNO> 60982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sondun05.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de katolikleri kızdıran sergi... 
</HEADLINE>
<TEXT>

     ABD'de bir müzede, tuvaletini yapan rahibe ve papa figürlerinin sergilenmesi, Katolik grupların tepkisine yol açtı. 
     California eyaletinin Napa Valley bölgesindeki yiyecek, şarap ve sanat konularını işleyen Copia müzesinin ''Aktif Malzemeler'' adını taşıyan sergisinde, papa ve rahibelerin yanı sıra Küba Devlet Başkanı Fidel Castro, Noel Baba ve Temel Reis de aynı pozda sergileniyor. 
     Katolik gruplar, kendilerinin de aralarında bulunduğu çeşitli grupların vergisiyle işleyen bir müzede ''Katoliklere hakaret eden'' figürleri üreten İspanyol sanatçı Antoni Miralda'nın eserlerine yer olmaması gerektiğini savunuyorlar. 
     Dini ve Yurttaşlık Hakları Katolik Birliği adlı kuruluşun sözcüsü Patrick Scully, ''California eyaletindeki Katolikler, kendi dinlerine hakaret eden bir müzeye para ödüyor. Bu sergi gereksiz'' dedi. 
     Copia müzesi direktörü Peggy Loar ise ''bu figürler, beslenme ve toprağın gübrelenmesi konularını sembolize ediyor'' demekle yetindi. 
     Loar, sergide 35 figür bulunduğunu ve satranç taşları büyüklüğündeki figürlerin büyük kısmının kökeninin, Katalonya bölgesi Katolik geleneğine dayandığını kaydetti. Loar, figürlerin ağırlıklı olarak köylülerden oluştuğunu belirtti. 
     Katolik Birliği, müzenin, kamu fonlarından 75 milyon dolar aldığını iddia ederken, Copia direktörü Loar, hükümetten son olarak sadece 50 bin dolar aldıklarını kaydetti. 
     






</TEXT>
</DOC>
