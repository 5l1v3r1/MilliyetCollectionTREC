<DOC>
<DOCNO> 81675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/soneko15.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki akaryakıt bayileri pazartesi günü eylem yapacak 
</HEADLINE>
<TEXT>

     Ankara'da 200'e yakın akaryakıt istasyonu sahibi Ankara Ticaret Odası'nda ATO toplanarak eylem kararı aldılar. 
     Alınan kararlar çerçevesinde akaryakıt bayileri 13 Mayıs Pazartesi günü saat 08.00'den itibaren 24 saat süreyle akaryakıt satmayacak. 
     ATO Başkanı Sinan Aygün başkanlığında oluşturulan 8 kişilik komisyon, bayi karlarının dağıtım şirketi paylarından ayrılarak eskiden olduğu gibi yüzde 12'ye çıkarılması ve kredi kartı komisyonlarının 1.5-2'ye çekilmesi konularında girişimlerde bulunacak. 
     Söz konusu taleplerin kabul edilmemesi halinde 20 Mayıs Pazartesi günü ''süresiz'' olarak kapatılacak. 
     Ankara Ticaret Odası ATO Başkanı Sinan Aygün, vergilerin yüzde 20'sinin Akaryakıt istasyonları tarafından toplandığını belirterek, ''Akaryakıt bayileri maaşsız vergi toplama memurları olarak çalışıyor'' dedi. 
     Ankara'da faaliyet gösteren yaklaşık 200 akaryakıt dağıtım istasyonunun sahipleri sorunlarını görüşmek üzere bugün ATO'da biraraya gelerek bir deklarasyon yayımladılar. 
     Toplantıda konuşan ATO Başkanı Aygün, döviz fiyatları ve petrol fiyatlarına bakıldığında benzin fiyatının 850 bin lira düzeyinde olması gerektiğini, oysa bugün benzin fiyatının 1 doları geçtiğini, ancak hükümetin bayilerin kar marjını düşürerek ''batın, ölün'' dediğini söyledi. 
     Bayileri ''ekonominin Mehmetçikleri'' olarak adlandıran Aygün, ''reel sektörün öneminin hala anlaşılmadığını ve kaz misali yolmaya devam edildiğini'' savundu. 
     Ankara'daki akaryakıt bayilerini temsilen konuşan Ferruh Temel Zülfikar ise 1998 yılında bayilerin kar payının yüzde 12 olduğunu, şimdi ise yüzde 4.5'e düştüğünü ve yüzde 4.3'e düşürülmeye çalışıldığını anlattı. 
     PÜİS gibi üst kuruluşların yöneticilerini eleştiren Zülfikar, bir düzenlemeyle daha önce kar marjının yüzde 60'ını bayiye, yüzde 40'ını dağıtım şirketlerine veren düzenlemenin kaldırılarak, 12 bin bayinin kaderinin 13 şirketin eline bırakıldığını öne sürdü. 
     Bankaların kredi kartı komisyonu olarak yılda kendilerinden 120 milyon dolar para aldığını, dağıtım şirketlerinin, ''yüzde 40-45 size yeter'' dediğini anlatan Zülfikar, ''Herkes bizi kandırıyor'' diye serzenişte bulundu. 
     Büyük şirket ve kuruluşlara tankerle satış imkanlarının da, direkt dağıtım şirketleri veya bunların kurduğu alt bayiler aracılığıyla sağlanması yoluyla ellerinden alındığını belirten Ferruh Temel Zülfikar, önceki düzenleme uyarınca benzin fiyatının 90 senti geçmesi halinde dağıtım payının 10 sent olmasının öngörüldüğünü, ancak geçtiğimiz Nisan ayı başlarında yayımlanan bir kararname ile bu payın 9 sent olarak sabitlendiğini hatırlattı. 
     Kimi katılımcılar içinde bulundukları duruma rağmen promosyon uygulamalarına gidilmesinden yakınırken, kimi katılımcılar da ihalelerde yüzde 3'lere varan indirimlerden vazgeçilmesini istedi. 
     Tartışmalar sonucunda, ATO Başkanlığı'nda oluşturulan bir komisyonun, bayi karının eskiden olduğu gibi dağıtım şirketlerinin payından ayrılarak yüzde 12 seviyelerine çekilmesi ve kredi kartı komisyonlarının yüzde 4,5'tan 1,5-2'lere düşürülmesi için hükümet ve ilgili birimler nezdinde girişimde bulunması öngörüldü. 
     Oy birliğiyle alınan karar çerçevesinde, isteklerinin kabul edilmemesi durumunda 13 Mayıs Pazartesi günü saat 08.00'den itibaren Ankara'daki akaryakıt istasyonları 24 saat satış yapmayacak. 
     Bu eylemin ardından yine isteklerine cevap alamadıkları takdirde de 20 Mayıs Pazartesi'nden itibaren süresiz olarak istasyonlar kapatılacak. 
     





</TEXT>
</DOC>
