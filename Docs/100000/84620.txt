<DOC>
<DOCNO> 84620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur10.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı "Ecevit'in sağlığı konusunda endişeli değilim" 
</HEADLINE>
<TEXT>

     TBMM Başkanı Ömer İzgi, Başbakan Bülent Ecevit'in sağlık durumu konusunda hiçbir endişesinin olmadığını söyledi. 
     İzgi, Gençlik Haftası dolayısıyla Devlet Bakanı Fikret Ünlü başkanlığındaki 81 ilden gelen gençleri kabul etti. Gençlerle tek tek ilgilenen İzgi, Atatürk'ün gençlere çok güvendiğini, bu yüzden de ülkenin geleceğini onlara emanet ettiğini söyledi. Gençlere çeşitli armağanlar veren İzgi, daha sonra Meclis bahçesinde fotoğraf çektirdi. 
     Ömer İzgi, kabul sonrasında, Başbakan Bülent Ecevit'in hastaneye gitmesi konusunda bilgisi olup olmadığının sorulması üzerine, ''Sizin bildiğiniz dışında hiç bilgim yok'' dedi. İzgi, ''Başbakan'ın sağlığı konusunda bir endişeniz var mı'' şeklindeki soruya ise ''Hayır, hiç yok'' yanıtını verdi. 
     
     ''BÜYÜKELÇİ İLE ANLAŞTIK'' 
     TBMM Başkanı İzgi, Danimarka'nın Ankara Büyükelçisi ile dün yaptığı görüşmeye ilişkin bir soru üzerine, Avrupa Birliği dönem başkanlığının Danimarka'ya geçeceğini anımsatarak, ''Buradan birtakım raporları da ülkesine göndermesi gerekir'' dedi. 
     Görüşmede, idam konusunun da gündeme geldiğini anlatan İzgi, bu konuda yapılan Anayasa değişikliğine ilişkin bilgi aktardığını söyledi. İzgi, '' Ama projemizde, ilkel bir düşünce olan idamın artık kaldırılmasını düşünüyoruz. Bir şey proje haline gelmişse bir gün gerçekleşir dedik'' şeklinde konuştu. 
     Büyükelçinin eğitim dili konusunu da gündeme getirdiğini anlatan İzgi, Danimarka'daki eğitim sisteminde öncelikle bu ülkenin dilinin öğrenilmesi zorunluluğu bulunduğu bilgisini aldığını söyledi. ''Eğitim dili başka, dilde eğitim başka bir şey'' görüşünü aktardığını anlatan İzgi, alt kültürlere ait folklorun öğrenilmesi gibi dilin öğrenilmesinin de mümkün olduğunu kaydetti. Türkiye'de eğitim dilinin Türkçe olduğunu anlatan İzgi, ''Bu konuda anlaştık. Onların da yaptığı bu çünkü'' dedi. 
     
     POLİS KAMERASI 
     İzgi, dün Türk-İş heyetini kabulünde görüntü çekmek isteyen bir Emniyet görevlisi konusundaki soru üzerine, bu kişinin kendisi gelmeden salondan çıkarıldığını kaydetti. 
     Bu konuda kendisinin herhangi bir talimatı olmadığını anlatan İzgi, ''Ben daha gelmeden önce böyle bir girişimde bulunulmuş. 
     Meclis'te böyle bir girişime izin vermeyiz zaten. Böyle bir girişimin olması da doğru değil. Yanlışlık da düzeltilmiş anında'' dedi. 
     





</TEXT>
</DOC>
