<DOC>
<DOCNO> 83785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sontur14.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
''Nereden buldun'' soruşturması Tayyip'i kızdırdı 
</HEADLINE>
<TEXT>

     AKP Genel Başkanı Tayyip Erdoğan, malvarlığıyla ilgili hakkında başlatılan soruşturmaya "Niye sadece bana soruluyor. Diğer liderlere niye sorulmuyor" diye tepki gösterdi. 
     AKP Belediye Başkanları toplantısına katılan Erdoğan, gazetecilerin soruları üzerine malvarlığıyla igili hakkında başlatılan soruşturma çerçevesinde 23 Mayıs'ta ifade vermeye çağrılmasını değerlendirdi. Erdoğan, ifade vermeye çağrılmasıyla ilgili olarak "Bu davet nereden çıktı" sorusuna, "Bugüne kadar şahsıma bu tür davetler nerden çıktıysa bu da oradan çıktı" karşılığını verdi. 
     Bir süre önce bir televizyon kanalında "Malvarlığınız 1 milyon dolar mı" diye sorulduğunda, şaka boyutunda bu rakamı kabul edebileceğini belirtmesinin ihbar kabul edildiğini, ifade çağrısının bu nedenle yapıldığını söyledi. Erdoğan, bu çağrının belediye başkanlığı dönemindeki malvarlığına ilişkin olarak yapıldığını belirtirken, "Hemen mal bulmuş mağribi gibi buna sarılanlar var. Biz Elhamdülillah alnımızda kara leke taşımıyoruz. Ve herşey İstanbullularca bilinen şeylerdir. Biz belediye başkanlığı döneminde başkan maaşıyla geçinmiş değiliz. Kendi işlerimiz var. Ayın 23-24'ü neyse savcılığa gidip ifademizi vereceğiz" dedi. Erdoğan, mal bildiriminde ne kadarlık bir rakam bildirdiğinin sorulması üzerine de, bunların hepsinin resmi makamlarda mevcut olduğunu belirterek şunları söyledi 
     "Niye sadece ben Bunları diğer siyasetçilere de sorun. 
     Biz parti olarak gelir giderlerimizi internet sitesinde şeffaf olarak açıklıyoruz. Allah aşkına bir başka parti daha var mı böyle açıklayan. Kişiselliğe gelince. Yapılması gereken herşey tarafımızdan yapılmıştır. Mal beyanıyla ilgili olarak bilgileri verdik. Bunların medyaya yansıması ilginçtir" 
     
     ECEVİT BİZİ TACİZ EDİYOR 

     Erdoğan belediye başkanlarına hitap ederken de Başbakan Bülent Ecevit'i, "AKP ve HADEP'in yükselişinden rahatsızım" sözleri nedeniyle sert bir şekilde eleştirdi. Erdoğan, "Düşünebiliyor musunuz İsminin başında Türkiye Cumhuriyeti Başbakanı yazan ve yıllardır siyaset sahnesinde olan bir kişi yasalarla kurulmuş bazı partileri taciz etmeye kalkışmaktadır" dedi. Ecevit'in Anayasa'ya, yasalara, demokrasiye, siyasi rekabete ve siyasi partilere saygı konusunda ciddi bir kusur içinde olduğunu itiraf ettiğini kaydeden Erdoğan, "Bu hükümetin anti demokratik zihniyetinin ne kadar vahim boyutlara ulaştığını görmek için ortaya seçim sözü atmak yeterli oluyor. Ne zaman bir seçim sözü ortaya atılsa bunlar hemen hasta oluyor" diye konuştu. 
     
     KARAOĞLAN DEĞİL KARABASAN 

     Ecevit'in darbelere maruz kalmış bir lider olarak siyaset kurumuna ve demokrasiye en çok saygı göstermesi gereken kişi olması gerekirken bunun tam tersine yaptığını savunan Erdoğan, "Evet artık bir zamanların Karaoğlan 
     efsanesi artık bir karabasan haline gelmiştir. Bir zamanların mazlumdan yana olduğunu söylenen Karaoğlan siyaseti, bugün artık Düşene bir tekme de sen vur diyen karaborsa siyasetine dönüşmüştür" şeklinde konuştu. 
     
     VECDİ GÖNÜL HAZIRLAMADI 

     Toplantıda söz alan AKP Genel Başkan Yardımcısı Vecdi Gönül de, üyesi olduğu Avrupa Konseyi Siyasi İşler Komisyonu'nda hazırlanan ve bir süre sonra müzakere edilecek olan AKP ve SP hakkındaki raporu kendisinin hazırlamadığını söyledi. Gönül, İngilizce orijinalini de dağıttığı raporun Fransız Parlamenter Michel Dreyfus Schmidt tarafından hazırlandığını, Fransız parlamenterle henüz bu konuda hiç görüşmediğini, ayrıca raporda "SP, laikliğe aykırı eylemler nedeniyle kapatılan FP'nin devamı, AKP ise laik demokratik düzene bağlı" ifadelerinin kesinlikle yeralmadığını belirtti. Gönül, raporda başka bazı maddi hatalar bulunduğunu, bunları raporun müzakeresi sırasında düzelteceğini de bildirdi. 
     





</TEXT>
</DOC>
