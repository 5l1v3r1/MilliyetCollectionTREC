<DOC>
<DOCNO> 94113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko07.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el traktörde KDV oranının indirilmesi talebi 
</HEADLINE>
<TEXT>

     İzmir Ticaret Borsası İZTB Başkanı Tuğrul Yemişçi, ikinci el otomobil satışında KDV oranının yüzde 18'den yüzde 1'e düşürüldüğünü, traktörde ise oranın aynı kaldığını söyledi. 
     İzmir Ticaret Borsası İZTB Başkanı Tuğrul Yemişçi, ikinci el otomobil satışlarında KDV oranının yüzde 18'den yüzde 1'e indirilmesini memnuniyetle karşıladıklarını ve bunun ekonomiye hız vereceğini belirterek, bu uygulmaya ikinci el traktör satışının da dahil edilmesi gerektiğini kaydetti. 
     Tarım kesiminin diğer sektörlere oranla daha az dikkate alındığını ileri süren Yemişçi, ikinci el traktör satışlarında yüzde 18 KDV uygulanmasının da bunun göstergesi olduğunu bildirdi. 
     Ekonomik kriz nedeniyle tarım kesiminin de diğer sektörler gibi sıkıntıda olduğunu dile getiren Yemişçi, şunları kaydetti 
     ''İkinci el traktör satışlarında KDV oranı yüzde 18'den yüzde 1'e düşürülürken, traktörde oran aynı kaldı. İkinci el traktör satışında da oran düşürülürse, bu eski traktörün elden çıkarılmasını, yeni teknoloji ürünü traktörlerin tarımın kullanımına girmesine yardımcı olur. KDV oranı yüksek olunca, ikinci el traktör fiyatları yükseliyor. 
     İkinci el traktör alımındaki KDV oranı da yüzde 1'e düşürülmeli, hatta traktör piyasasının canlandırılması için kampanya düzenlenmelidir. Bu uygulama zaten sıkıntıda olan tarım kesimini, daha sıkıntıya sokar. 
     Otomobil ile traktör mukayese bile edilemez. Her yıl trafiğe 100 bin yeni otomobil çıkıyor ama kullanıma çıkan yeni traktör sayısı 10-15 bini geçmiyor. Yeni traktör alımında bile KDV'nin yüzde 1'e indirilmesi gerekir.'' 
     
     TARIM BAKANLIĞI ÖNLEM ALIYOR 
     Ege Bölgesi'nde kuru üzümde pestisit ve kurşundioksit kalıntısına rastlandığını, bunun sıkıntıya yol açtığını kaydeden Yemişçi, Tarım Bakanlığı'nın bu konuda önlem almaya çalıştığını ve tavsiyelerde bulunduğunu söyledi. 
     Üzümlerde yapılan ölçümlerde kurşundioksit kalıntısına, egzoz gazlarının neden olduğunun tespit edildiğini dile getiren Yemişçi, ''Son günlerde çevreye zarar vermeyen, yeşil motorlu traktör üretildiğini duyuyoruz. Yeşil motorlu traktörler, kuru üzümdeki kurşundioksit kalıntısının önlenmesinde yararlı olur. Ama çiftçinin alım gücü olmadığı için çevreci araçları kullanamıyor. Bunların konuşulması lazım'' diye konuştu. 
     
     EGE ÇİFTÇİLER DERNEĞİ 
     Ege Çiftçiler Derneği Başkanı Hulusi Tanman, ikinci el traktördeki KDV oranının da, otomobilde olduğu gibi yüzde 18'den yüzde 1'e düşürülmesi gerektiğini bildirerek, ''Bu konuda dernek olarak toplantı yaptık ve hükümete bir mektup göndererek, ikinci el traktör satışındaki oranın indirilmesini isteyeceğiz. Bu konuda karar aldık'' dedi. 
     KDV oranının indirilmesi halinde, traktör satışlarının canlanacağını ileri süren Tanman, otomobilin ''lüks olduğunu'' ancak traktörün iş makinası konumunda değerlendirilmesi gerektiğini kaydetti. 
     Tanman, çiftçinin mazot bile alamadığını belirterek, kararın yanlış olduğunu tekrarladı. 
     





</TEXT>
</DOC>
