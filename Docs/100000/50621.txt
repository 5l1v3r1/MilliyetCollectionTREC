<DOC>
<DOCNO> 50621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/ekonomi/eko01.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut veren kıpırdanma 
</HEADLINE>
<TEXT>

Maliye’nin raporuna göre Türkiye’de KDV’nin yüzde 25’ini ödeyen şirketlerin satışları mart ayından bu yana artıyor. Satışlar ağustosta da geçen ocaktaki seviyesini yakaladı 
     HARUN GÜREK Ankara 

     Mali piyasalarda 19 Şubat’ta başlayan krizin ardından Cumhuriyet tarihinin en büyük küçülme döneminden birini yaşayan ekonomi, yaşanan ağır krize karşın canlanmaya başladı. Ekonomideki canlanmanın Ağustos ayında başladığı belirlendi. 
     Milliyet, Maliye Bakanlığı Gelirler Genel Müdürlüğü’nün iç hizmet için hazırladığı KDV raporunu ele geçirdi. 
     Türkiye’deki toplam KDV’nin yüzde 25’ini ödeyen ve hisseleri İMKB’de işlem gören şirketler baz alınarak hazırlanan rapora göre geçtiğimiz ocak ayında 3 katrilyon 688 trilyon lira olan satışlar, şubatta yaşanan krizin etkisiyle yüzde 45 azalarak, 2 katrilyon liraya düştü. 
     
     3.7 katrilyonluk satış 
     Mart ayından itibaren satışlar arttı, ama ağustos ayına kadar ocak düzeyinin altında seyretti. Ağustosta ise yılbaşındaki düzeyi geçerek, 3 katrilyon 712 trilyon liraya ulaştı. 
     Ağustos ayında basın yayın, gıda - içki - tütün, metal eşya - makine, bilgisayar teçhizatı, holdingler ve toptan ticaret sektörleri dışındaki bütün sektörlerin satışlarında bir önceki yılın aynı ayına göre artış yaşandı. 
     
KDV tahakkukunda yüzde 608 artış      Satışları ifade eden KDV matrahlarındaki artış demir çelik şirketlerinde yüzde 206, diğer imalat sanayinde yüzde 46.6, enerjide yüzde 83.2, faktoringde yüzde 623, finansal kiralamada yüzde 65.7, gayrimenkul yatırım ortaklığında yüzde 69.2, iletişim teknolojilerinde yüzde 93, inşaat ve toprağa dayalı sanayilerde yüzde 68.8, k ğıt ürünlerinde yüzde 29.4, kimya - kauçuk - petrolde yüzde 96.5, perakende ticarette yüzde 34.5, tekstilde yüzde 49.5, turizmde yüzde 99.3, ulaştırmada yüzde 75.5, yatırım şirketlerinde yüzde 103.5 oldu. Tahakkukta ise yüzde 12 ile yüzde 608.5 arasında artış meydana geldi. 657 trilyon liralık KDV kesinleşti. 
     



 EKONOMİ 














</TEXT>
</DOC>
