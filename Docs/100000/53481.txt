<DOC>
<DOCNO> 53481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/guncel/agun.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk ittifakına kriz vız geldi .. 
</HEADLINE>
<TEXT>

Kriz özellikle varoşlarda halkın belini büktü. Ama öyle mahalleler var ki, kendi fonunu oluşturup her sorunu çözüyor. Bir mahallede hasta komşu için bütün sakinler seferber olurken, diğerinde işi olmayan bir gencin borçları ödeniyor 
     MELİHA OKUR 

     Piyasalar, "umuda yolculuğa" çıktı. Borsa, döviz ve faiz denge bulmaya çalışıyor. Size düzenli olarak paranın rotasını, ekonomik verilerin yansımasını anlatıyoruz. Ve piyasaların umuda yolculuğa çıktığı bir süreçte bu kez de işsizler cephesinden bir değerlendirme yapmak istiyoruz. Belki popülizm yapmakla suçlanacağız ama burası 12 milyon nüfuslu İstanbul. Ve "varoş" diye nitelendirdiğimiz üç mahalle, bakın kriz sürecini nasıl yaşıyor 
     
1 - BURASI ESENLER Borç uykularını kaçırmıyor      Fatih Mahallesi'nin 6 aydır işsiz olan bir sakini bakkala olan borcunu ödeyemeyip dayak yiyince, mahalleli bir araya gelip tüm borcu karşıladı 
     Fatih Mahallesi'nin 40 bin nüfusu var. Muhtar Yusuf Güleryüz, "81 vilayetten insan burada yaşıyor" diye oturanların durumunu özetliyor. Malatya, Kastamonu, Samsun, Sivas, Tokatlılar çoğunlukta. Fatih Mahallesi'nin işsizi çok. Bu yüzden borcu olan da bir hayli fazla... İşte Galatasaray - Roma maçının oynandığı bir günde gece yarısı olanlar... 
     
     Bu da bakkal fonu 
     6 aydır işsiz olan Mehmet Netek adlı bir çocuk babası genç adam, bakkala borcunu ödeyemeyince kıyamet kopuyor. Ama gündelikçi Hayriye Hanım’ın önderliğinde mahalleli hemen para toplayıp fon oluşturuyor. Bakkala borcunu ödeyemeyen bu işsiz işçinin tüm borcunu kapatıyor. "Bakkal fonu" sessiz sedasız devreye giriyor. Muhtar Güleryüz, "Her gün bize binlerce insan yakacak, gıda yardımı isteğiyle taşınıyor" diyor. 
     
     Herkes seferber oldu 
     Uzun süredir işsiz olan Mehmet Netek, pazartesi evine giderken, 70 milyon liralık borcunu ödemediği için mahalle bakkalı tarafından tartaklanıyor. İşi olduğu zamanlar tıkır tıkır ödeme yapan Netek'in durumu, kriz yüzünden zor günler yaşayan mahalleliye çok dokunuyor ve komşu Hayriye Hanım harekete geçiyor. Mahalleli para topluyor. Bakkala hemen oracıkta 20 milyonu veriliyor. Geri kalanı da toplanacak. Hayriye Hanım kimin başı sıkışsa koşuyor. Aslında onun da durumu pek parlak değil. Evlere temizliğe gidiyor. Ama kazandığı az parayı da ihtiyacı olanlarla paylaşıyor. 
     
2 - BURASI TARABYA Hasta olan sağlık fonuna koşuyor      Cumhuriyet Mahallesi sakinlerinin her ay verdiği birkaç milyonla oluşturulan sağlık fonu sayesinde, zor durumda olan herkes, parayı düşünmeden doktora gidebiliyor... 
     Tarabya Cumhuriyet Mahallesi'nin 70 bin nüfusu var diyorlar. Kars, Sivas, Şebinkarahisarlıların ağırlıkta olduğu bir mahalle. Çalışanlar, esnaf, inşaat işçisi, tekstil atölyesinde yevmiyeli... Tablo bu. "Alamancılar da" var burada. İşte bu mahalleli krizin ortasında düşünmüş taşınmış ve en azından sağlık sorununu çözmek için bir araya gelip "mahalle fonu" kurmuş. 
     
     İlaç gibi fon... 
     Tarabya'da daha üst mevkilerde oturan Kadir Has Üniversitesi öğretim üyesi Profesör Doktor Ömer Gökay da bu fona 70 milyon lira gönüllü bağışta bulunmuş. Sakın yanlış anlamayın, bu fon gönüllü toplanıyor. Aman dara düşersek birbirimize "sahip çıkalım" diyenlerin çabası. Toplanan paralar bankaya yatıyor, biri hastalandı mı onun tüm hastane masrafları ya da ilaç parası buradan karşılanıyor. 
     
3 - BURASI BAYRAMPAŞA Komşumuz aç kalmışsa doyurmak görevimiz      Muhtarlığın kapısı sürekli açılıp kapanmaktan aşınmış. Aşevlerinden gelen yiyecekler dağıtılıyor. Ama burada bir başka gelişme var. Bu gelişme Çeçen kökenli vatandaşların buraya yerleşmesiyle meydana gelmiş. Çeçenler kendi aralarında para toplayıp durumu olmayanlara yardım ederken kendilerine bir de sponsor bulmuşlar. 
     
     Tibuk da destekliyor 
     Liberal Parti, onlara burada ev tutmuş, aşevlerinden yiyecek gelmesini sağlamış. Partinin başkanı Besim Tibuk ise Çeçenler için çalışıyor. Biz, fotoğrafı aktarıyoruz. Sosyal hizmet uzmanları da Türk geleneğindeki dayanışmacılıktan dem vuracaklar. Ankara'daki siyasiler ise "gülüp geçecekler." Bize göre bu tablo "sosyal patlamadan" korkanlara çok açık bir örnek. Dikkatinize 
     
'Paraları kahvede toplarız'      Cumhuriyet Mahallesi'nde oturanlar, içlerinden birinin sıkıntısı olduğunda hemen seferber oluyor. Paraların kimden alındığı, kimin ne kadar verdiği listeleniyor. Sonra da ihtiyacı olan kişiye 'münasip bir şekilde' veriliyor. Bu konudaki organizasyonlara mahallenin kahvesinde karar veriliyor. Yardımlaşma projesinde imzası bulunanlardan parkeci Salih Akılgan, "Bir hastalık söz konusuysa ve kişi yoksulsa para topluyoruz. Geçenlerde yardım ettiğimiz Sucu Hüseyin vefat etti. Çok üzüldük. Semt okullarının yakınında oturan bir arkadaşa yardım topladık. Ayrıca haciz gibi sıkıntılarda da yardımlaşıyoruz" diyor. 
     



 GÜNCEL 





















</TEXT>
</DOC>
