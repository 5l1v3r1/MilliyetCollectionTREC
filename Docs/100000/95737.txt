<DOC>
<DOCNO> 95737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/siyaset/siy04.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık raporu niye müsteşara veriliyor 
</HEADLINE>
<TEXT>

Rahşan Ecevit, Prof. Zileli ve ekibinden memnun ancak sağlık raporlarının Başbakanlık Müsteşarı’na teslim edilmesine kızdı. Prof. Haberal ile bir telefon görüşmesi yapan Rahşan Ecevit, "Bir daha hastanenize gelirsek iki olsun" dedi 
     Ankara'da bunlar konuşuluyor 
Serpil Çevikcan 

     Başbakan Ecevit’in, 11 Temmuz’da Başkent Hastanesi’nde yapılması planlanan kontrolünü ertelemesi nedeni merak ediliyor. Ankara kulislerindeki yaygın söylentiye göre, ertelemenin nedeni kısa süre önce Rahşan Ecevit’le, Başkent Üinveriseti Rektörü Prof. Dr. Mehmet Haberal arasında geçen bir tartışma. Kulislere göre Rahşan Ecevit, Prof. Dr. Turgut Zileli ve ekibinden memnunlar ancak, hastane yönetiminden memnun değil. Başbakan Ecevit’in sağlık raporlarının Başbakanlık Müsteşarlığı’na teslim edilmesi Bayan Ecevit’i çileden çıkarmış. Hastene kaynaklarına göre, Bayan Ecevit raporların Başbakanlığa verilmesinden sonra Prof. Dr. Haberal’a telefon etmiş ve çıkışmış 
     - Başbakan’ın raporlarını neden Müsteşara veriyorsunuz Müsteşarlığın ne ilgisi var 
     - Vermek zonundaydık. 
     - Hiç de zorunda değildiniz. Hastanız Müsteşar değil ki, Başbakan. Raporları Başkakan’a vermeniz gerekir. Başkalarına vererek kullanılmalarını sağlıyorsunuz. Buna da tepki oluyor. Bütün DSP örgütü yaptığınıza tepki gösteriyor. 
     - Beni örgütünüz ilgilendirmez. 
     - Beni de hastaneniz ilgilendirmez. Bir daha hastanenize gelirsek iki olsun 
     Rahşan Ecevit’in, tedavisinden memnun olduğu Prof. Dr. Zileli, Başkent Hastanesi’nde çalıştığı için kerhen bu hasteneye gitmek zorunda kaldığını, ancak, bundan sonra başka bir çözüm bulacağını yakın çevresine aktardığı da konuşuluyor. 
     
Cem’in diplomat zarafeti      Hükümetin DSP kanadında çok hızlı bir değişim oldu. 7 bakan gitti, 7 bakan geldi. Ancak bu gidiş - gelişler o kadar hızlı gerçekleştikçe giden geleni, gelen gideni göremedi. Gidişlerin Ecevitlerden ve DSP’den kopuş biçiminde olması, güzel bir geleneğin uygulanmasına da fırsat tanımadı. Eski ve yeni bakanlar arasında "devir - teslim" törenleri yapılamadı. Ancak bunun bir istisnası var. O da Dışişleri Bakanlığı... 
     Dışişleri Bakanlığı’ndan istifa eden İsmail Cem, aynı gün, Dışişleri Bakanlığı görevine getirilen kabine ve parti arkadaşı Prof. Dr. Şükrü Sina Gürel’e haber göndererek, uygun göreceği zamanda devir - teslim törenine hazır olduğunu bildirdi. Bunu duyan diğer yeni bakanlar ise aralarında şakalaştılar "O kadar fark olacak. Cem’in diplomat zarafetinin yarattığı fark bu. Biz bırakın devir - teslim törenini eski arkadaşlarımızdan hayırlı olsun telefonu bile almadık." 
     
Odalarımızı boşaltın...      Cem - Özkan - Derviş önderliğinde DSP’den kopan milletvekilleriyle başlatılan "yeni oluşum"un mekan sorunu var. Hareketin liderliğini üstlenmiş olan İsmail Cem ve arkadaşları toplantı yapacak yer bulma konusunda sıkıntı çekiyorlar. Lüks otel lobilerini ve salonlarını sevmeyen Cem, çalışmak için kamusal alanları tercih ediyor. İstifasını Gazeteciler Cemiyeti’nde yapmayı tercih edip otel tekliflerini geri çeviren Cem ve arkadaşları, diğer çalışmalarını da şimdilik DSP’nin Meclis’teki oda ve salonlarında yürütüyor. Yeni oluşumun mekanları, DSP’den istifa etmiş olan Ali Ilıksoy’un Meclis Başkan Vekili odası, Hakan Tartan’ın idare amiri odası ve Metin Şahin’in Bütçe komisyonu başkanı odası. Ilıksoy, Tartan ve Şahin’e bu odalar DSP kontenjanından verilmiş durumda. Telefonları ve diğer olanakları yeni oluşum için kullanılıyor. Bu durum da DSP’de kalan milletvekillerinin tepkisine yol açıyor. DSP’de kalanlar, yeni oluşumculara, odalarımızı boşaltın, diyorlar. Cem ve arkadaşları çalışacak yer arıyor.... 
     
Askerin gözü Irak’ta      Başkent, siyasetin kaldırdığı tozduman altında yol bulmaya çalışıyor. DSP’den kopuşlar, hükümet sorununu da birlikte getirdi. Ankara sokaklarında hükümet formülleri, başbakan adayları havada uçuşuyor. Kulisler kazan gibi fokurduyor... Bu arada siyasetçilerin birbirlerine sordukları soruların başında, "Peki asker ne diyor" sorusu geliyor. Evet, asker bu işlere ne diyor 
     Doğrusu askerin gözü - kulağı Irak sorununa çevrilmiş durumda. ABD’nin askeri hazırlıkları, sohbaharda Irak’a müdahale edileceğine ilişkin haberler, Genelkurmay’ın dikkatini bu konuya çevirmiş durumda. ABD Savunma Bakan Yardımcısı Wolfowitz ve ABD Dışişleri Bakanlığı Siyasi İşlerden Sorumlu Müsteşarı Marc Grosmann’ın Ankara’yı ziyaretlerinde nasıl bir Irak projesiyle ortaya çıkacakları merak konusu... 
     Genelkurmay’ın dikkatini Irak konusuna yoğunlaştırması bu ayki Milli Güvenlik Kurulu’nun gündemini de belirledi. 25 Temmuz’da İstanbul’da toplanacak olan MGK, Irak ve Irak’a muhtemel müdahele konusunu masaya yatıracak. Irak’a müdahale olasılığı Türk Silahlı Kuvvetleri’nin ağustos kararlarını etkileyebilir mi Irak’a yapılacak bir operasyon ve Türkiye açısından doğuracağı muhtemel sonuçlar, 30 Ağustos kararlarıyla bağlantılı olarak Ankara’da en çok konuşulan konuların başında geliyor. 
     



 SİYASET 















</TEXT>
</DOC>
