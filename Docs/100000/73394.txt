<DOC>
<DOCNO> 73394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/yazar/kohen.html </URL>
<DATE> 2002/03/19/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Kim kimi ikna edecek 
</HEADLINE>
<TEXT>

     Bugün Ankara'da beklenen ABD Başkan Yardımcısı Dick Cheney ile yapılacak görüşmelerin Irak ve Ortadoğu bölümünde ortaya atılacak görüşlerin ana hatları belli. 
     Türk tarafı, ABD'nin İsrail - Filistin sorununa öncelik vermesini ve bir çözüme varılması için ağırlığını koymasını isteyecek. Irak meselesinde de, bir askeri harekatın hem bölge, hem Türkiye için olası olumsuz sonuçlarına işaret edecek ve Ankara'nın böyle bir operasyona aktif destek veremeyeceği, bunun yerine siyasal bir çözüme katkıda bulunabileceği mesajını verecek. 
     ABD tarafı ise, Saddam yönetiminin, kitle imha silahları ile bölge ülkeleri ve bütün dünya için ciddi bir tehdit oluşturduğunu etraflıca anlatacak ve Bağdat'taki rejimin değiştirilmesi için ne kadar destek sağlayabileceğini araştıracak... 
     Bu genel çerçeve içinde yapılacak görüşmelerin püf noktasını, muhakkak ki ayrıntılar oluşturacak. Türk tarafı ABD'nin Saddam rejimini saf dışı etmek için neler planladığını, Irak'a karşı askeri bir harekat konusunda ne kadar kararlı olduğunu, bunu nasıl gerçekleştirmeyi düşündüğünü öğrenmeye çalışacak... ABD tarafı ise, Türkiye'nin bu planlarda ne kadar yer alabileceğini saptamaya gayret edecek. 
     
     ABD Başkan Yardımcısı'nın 11 ülkeyi kapsayan 12 günlük turnesinin amacı, Bush'un kafasındakilerinin uluslararası camiada ve bölgede ne ölçüde destek gördüğünü saptamak, mümkünse dost ülkeleri bu konuda ikna etmekti. 
     Cheney'nin bölgedeki tespitleri özellikle olası bir askeri müdahale konusunda desteğin ve hele isteğin yok denecek kadar zayıf olduğu yönünde olsa gerek. Gerçek şudur ki, bugün sadece Arap dünyası değil, aralarında pek çok Avrupa ülkesinin, Rusya'nın ve Çin'in de içinde bulunduğu uluslararası camia, aynı çizgide birleşiyor. 
     Mesele, bu tespitin Bush yönetiminin nihai kararını belirlemesinde ne ölçüde etkili olacağıdır. Diğer bir deyişle, yönetim, uluslararası toplumdaki eğilime karşın, kendi başına unilateral hareket edecek mi Birçok analist, "Bush Irak'ı vurmayı aklına koydu ise, başkaları olmadan da bunu yapar" diyor. O zaman Cheney'nin yaptığı görüşmeler dahil, bu kadar "istişare"nin yararı ne Böyle bir davranış, 11 Eylül'den sonra oluşan dayanışmayı ve ABD'ye karşı olan güveni sarsmaz mı 
     
     WASHİNGTON'dan bir süreden beri gelen haberler, ABD'nin Irak'a karşı neler yapacağını bu aşamada düşünmekte ve çeşitli senaryolar hazırlamakta olduğu yönündedir. Gene aynı haberlere göre, eğer bir askeri harekat söz konusu olacaksa, bu ancak bu yılın ikinci yarısından sonra gerçekleşecektir. 
     Bu zaman iyi kullanıldığı takdirde, savaşı önlemek mümkün. Askeri çözüme karşı olan uluslararası camia, işte bu noktada aktif olarak devreye girmelidir. Bush'u bir serüvene girişmekten alıkoymak kadar, Saddam'ı da mutat meydan okuma ve ateşle oynama huyundan vazgeçirmek de şart... 
     Türkiye - aynı kaygıları paylaşan bölge ülkeleri ile birlikte - bu alanda etkin bir rol oynayabilir. 
     
     







Saddam yerine asker 


Demokrat Mesut 


Bakan Oral'ın yanıtı 


Bunca kan banyosu yaşanırken, bir de Irak mı .. 


Yalnız kovboy 


Türkiye panik atakta 


Cumhurbaşkanının yetkileri daralsın da... 


Kim kimi ikna edecek 


AB, Türkiye’den ne bekliyor 


İşadamı kapkaççıyı neden vurdu 


Ankara Cheney'ye hazır 


Erkan Mumcu ve Derviş birlikte siyaset yapsalar 


Züğürt Ağa Londra’da bir milyoner yarattı 


Durmuş’un vakfı ilerliyor 


</TEXT>
</DOC>
