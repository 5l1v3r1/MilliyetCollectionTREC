<DOC>
<DOCNO> 77820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo17.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rüştü düz koşulara başladı 
</HEADLINE>
<TEXT>

     Fenerbahçe, hafta sonu Beşiktaş ile yapacağı derbi maçının hazırlıklarını sürdürdü. 
     Samandıra Tesisleri'nde, teknik direktör Werner Lorant yönetiminde yapılan çalışma basına kapalı gerçekleştirildi. 
     Sakatlığının iyiye gittiği bildirilen ve geçen hafta sonundan bu yana tesislerde tedavi olarak salonda çalışan Rüştü'nün, bugün koşulara başladığı kaydedildi. 
     Sakatlığı nedeniyle tedavisi süren Zoran Mirkoviç'in takımdan ayrı koşu yaptığı idmana, Alman çalıştırıcıdan izin alan yedek kaleci Oğuz'un katılmadığı bildirildi. Lorant'ın, Oğuz olmadığı için PAF takımının kalecisi Abdürrahim'i bugünkü antrenmana kattığı öğrenildi. 
     Öte yandan sarı-lacivertli futbolcular ve teknik heyet, yarın Ortaköy'de bir lokantada öğle yemeği yiyecek. 
     Fenerbahçeli futbolcular, yemeğin ardından Samandıra Tesisleri'nde yapacakları antrenmandan sonra Beşiktaş maçı için kampa girecek. 
     






</TEXT>
</DOC>
