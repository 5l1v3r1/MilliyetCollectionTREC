<DOC>
<DOCNO> 64843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur05.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki viyadükler alarm veriyor 
</HEADLINE>
<TEXT>

     Dokuz Eylül Üniversitesi DEÜ 
     Mühendislik Fakültesi Jeofizik Bölüm Başkanı Prof. Dr. Zafer Akçığ, Bornova ve Karşıyaka ilçelerini Alsancak'a bağlayan viyadüklerin bazılarında çatlaklar tespit ettiklerini belirterek, ''Viyadükler, yıkılma tehlikesiyle karşı karşıyalar. Bunlardan geçişler, tehlike arz ediyor'' dedi. 
     Prof. Dr. Akçığ Anadolu Caddesi ve Şaraphane Kavşağı'nda yaklaşık 15 yıl önce yapılan viyadüklerde ''oturma'' olduğunu belirterek, çatlakların yürümesi halinde viyadüklerin buna dayanamayacağı ve yıkılabileceğini ifade etti. 
     Viyadüklerdeki çatlakların zemin özelliklerinden kaynaklandığına dikkati çeken Prof. Dr. Akçığ, viyadüklerin bulunduğu yerlerde zeminin ''bozuk'' olduğunu söyledi. 
     Viyadüklerin üstünden her gün binlerce aracın geçtiğine işaret eden Prof. Dr. Akçığ, zaman kaybetmeden olaya el konulması ve alınacak önlemler konusunda girişimlerin başlatılması gerektiğini kaydetti. 
     Yaptıkları gözlem ve tespitleri, Büyükşehir Belediyesi ve Karayolları'nın istemesi halinde, rapor olarak kendilerine sunabileceklerini dile getiren Prof. Dr. Akçığ viyadüklerin projelendirme aşamasında yapılan zemin araştırmaları ile bugünkü koşullarda yapılacak araştırma sonuçlarının karşılaştırılması gerektiğini ifade etti. 
     Alsancak Limanı'na doğru giden viyadüklerde ''eğilmeler'' meydana geldiğini de anlatan Akçığ, ''Hızlı bir şekilde duruma el konulması gerekir. Viyadükler bu halleriyle büyük tehlike arz ediyor. Üstünden binlerce aracın geçtiği viyadüklerdeki bu çatlak ve oturmalara kayıtsız kalınmaması gerekir. Bir an önce zemin araştırmaları yapılarak sonuçlar, viyadüklerin yapıldığı yıllardaki sonuçlarla karşılaştırıldıktan sonra alınacak önlemler konusunda mühendislik projelerinin hazırlanması gerekiyor'' dedi. 
     






</TEXT>
</DOC>
