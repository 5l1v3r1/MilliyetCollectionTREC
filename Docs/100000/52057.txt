<DOC>
<DOCNO> 52057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun21.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik Kabil'e... 
</HEADLINE>
<TEXT>

     ABD Dışişleri Bakanı Colin Powell, ''Taliban güçlerinin ciddi şekilde bozulduğunu'' belirtti ve ''geçici hükümetle ilgili hazırlıkları yapmak üzere, Türkiye, Bangladeş, Endonezya ve diğer Müslüman ülkelerden oluşan bir 'gönüllüler koalisyonu' gücü oluşturulmasının gerekli olabileceğini'' söyledi. 
     New York Times gazetesine verdiği demeçte, ''Taliban'ın gidici olduğunu'' ifade eden Powell, '' Afganistan'da olayların, bir hafta önceye oranla tahminlerinden çok daha hızlı geliştiğini'' de vurguladı. 
     Gazete, ''Powell'ın sözünü ettiği Müslüman ülkeler gücünün, BM denetimi altında siyasal yapının oluşturulmasında köprü görevi yapacağına'' dikkat çekti. 
     ''Bu güce Amerikalıların dahil olmayacağını'' da yazan gazete, ''Başkan Bush ve danışmanlarının, söz konusu gücün BM ile birlikte ne şekilde kullanılacağı konusunda hazırlık planları yaptıklarını'' da belirtti. 
     Gazeteye göre, Arapların bu aşamada dahil edilmeyeceği Müslüman ülkeler gücü, yeni ve geniş tabanlı bir hükümet kuracak Afgan liderler biraraya gelene kadar görevde kalacak. 
     Gazete, konuyla ilgili yayınladığı çeşitli haberlerde de oluşturulacak Müslüman ülkeler gücüne Ürdün'ün de dahil olabileceğini belirtti ve ''Taliban düştükten sonra BM'nin başkent Kabil'de denetimi derhal ele alması gerektiğini'' yazdı. 
     Gazete bu arada, Taliban ve El Kaide örgütünün ana birliklerinin, Kabil'in 12 km güneyindeki Harasyab'ta eski üslerine çekilmiş olabileceklerini kaydetti. 
     Haberde, ''Washington'un, genelde Tacik ve Özbeklerden oluşan, muhalefete mensup güçlerin, Peştun ağırlıklı nüfusun yaşadığı başkent Kabil'e girmesini istemediği, fakat asi güçleri kontrol etmenin güç olduğu'' da ifade edildi. 
     






</TEXT>
</DOC>
