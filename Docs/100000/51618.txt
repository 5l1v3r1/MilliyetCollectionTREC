<DOC>
<DOCNO> 51618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sonspo10.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren "Beşiktaş Yönetimi'ne yalancı demek kimsenin haddi değil" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, olağan divan kurulu toplantısında yönetimi yalancılıkla itham eden Yıldır Önen'e sert tepki gösterdi. 
     Mete Düren, toplantı sonrası basın mensuplarına yaptığı açıklamada, ''Beşiktaş yönetimini yalancılıkla suçlamak, kimesinin haddi değildir'' dedi. 
     Tartışmanın bile bir usulü olduğunu belirten Düren, ''Maalesef toplantıda bu usule bile uyulmadı. Aynı zamanda divan kurulu yönetiminde yer alan bir kişinin yaptığı açıklamalara da divan kurulu yönetimi sessiz kaldı. Bence bu kişi o kürsüde konuşturulmamalıydı'' diye konuştu. 
     Divan kurulu yönetiminin uzun süredir yönetim kurulundan görüşme talebinde bulunduğunu, ancak yoğun işleri nedeniyle bu görüşmenin gerçekleşmediğini vurgulayan Düren, ''Sanırım böyle bir görüşmenin gerçekleşmemesi, divan kurulu yönetimini değişik düşüncelere sevk etmiş. Biz bu konuşmayı yapan kişi hakkında divan kuruluna gerekli girişimde bulunacağız'' diye konuştu. 
     Bir basın mensubunun, ''İhraç isteminde mi bulunacaksınız '' sorusuna Düren, ''Bizim öyle bir yetkimiz yok. Divan kurulunda görüşülür ve gerekirse genel kurul bunu gerçekleştirir'' yanıtını verdi. 
     






</TEXT>
</DOC>
