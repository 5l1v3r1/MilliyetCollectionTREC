<DOC>
<DOCNO> 60001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko12.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaza yüzde 3.3 oranında zam 
</HEADLINE>
<TEXT>

     Doğalgaz satış fiyatları, Ocak ayı için yüzde 3,3 oranında artırılarak, metreküpte kdv hariç 317 bin 420 liradan 327 bin 891 liraya yükseltildi. 
     Enerji Piyasası Düzenleme Kurulu'nun EPDK konuya ilişkin kararı, 1 Ocak 2003'ten geçerli olmak üzere, Resmi Gazete'nin bugünkü sayısında yayımlanarak yürürlüğe girdi. 
     Karar uyarınca, doğalgazda toptan satış fiyatı üst sınırı 2 bin 575 lira, kesintisiz serbest tüketiciler için 280 bin 905 lira, kesintili müşteriler için 271 bin 833 lira olarak belirlendi. 
     Söz konusu fiyatlar, üst sınır metreküp satış fiyatı olarak tespit edilirken, bu rakamlara KDV eklenecek. 
     Kurul'un, 24 Ekim 2002 tarihindeki kararıyla, doğalgaz satış fiyatlarında tüketicilere aynı oranda yansıyacak şekilde yüzde 4,5 oranında indirim yaparak, 317 bin 420 lira olarak belirlediği doğalgaz üst sınır fiyatı, Kasım ve Aralık aylarında değişmeden uygulanmıştı. 
     
     DAĞITIM ŞİRKETLERİ İÇİN ÜST SINIR 

     Doğalgaz dağıtım şirketlerinin perakende satışlarında fiili üst ısıl değer olarak, 9 bin 155 kcal metreküpü esas alınacak ve 1 metreküp 10,64 kilovatsaat olarak hesaplanacak. 
     Enerji Piyasası Düzenleme Kurulu'nun EPDK Resmi Gazete'nin bugünkü sayısında yayımlanan tebliği uyarınca, dağıtım şirketleri, perakende satış tarifesindeki fiyatı bu değerler bazında gösterecek. 
     Perakende satış fiyatının belirlenmesinde kullanılacak formüllerin de yer aldığı tebliğe göre, üst ısıl değer, doğalgazın içeriğinde bulunan hidrokarbonlar ve diğer bileşenler dikkate alınarak hesaplanacak ve bu bileşenler dağıtım şebekesine girişte gaz kromotograf vasıtasıyla ölçülecek. 
     Dağıtım şirketlerine, her ay tahakkuk dönemine ait fiili üst ısıl değeri ve bu değeri esas alarak yapacağı hesaplamaları kamuoyuna duyurma mecburiyeti getiren tebliğ, 1 Mayıs 2003 tarihinden geçerli olmak üzere yürürlüğe girdi. 
     





</TEXT>
</DOC>
