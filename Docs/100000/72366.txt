<DOC>
<DOCNO> 72366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/soneko13.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
''Eşit işe eşit ücret'' kararnamesine tepki eylemi... 
</HEADLINE>
<TEXT>

     Kamu Emekçileri Sendikaları Konfederasyonu'na KESK üye bir grup memur, hükümet tarafından hazırlanan ve ''eşit işe eşit ücret'' olarak adlandırılan kararnameyi protesto etmek amacıyla Kızılay Yeni Karamürsel Mağazası önünde bir süre oturma eylemi yaptı. 
     Öğle saatlerinde oturma eyleminin yapıldığı yere gelen memurlar, ''kararname değil, toplu sözleşme'', ''eşitlik, adalet istiyoruz'', ''toplu sözleşme hakkımız söke söke alırız'' şeklinde sloganlar atarak kararnameye ilişkin tepkilerini dile getirdiler. 
     Burada toplanan memurlara hitap eden KESK Ankara Şubeler Platformu Dönem Sözcüsü İsmail Sağdıç, hükümetin 631 sayılı kanun hükmünde kararname ile aldığı yetkiyi kullanarak hazırladığı ve ''eşit işe eşit ücret'' olarak adlandırılan kararnamenin yürürlüğe girmesiyle bu kararnameden sadece 30 bin civarında kamu emekçisinin yararlanacağını bildirdi. 
     Kamuda farklı kurumlarda çalışanlar ile aynı kurumda farklı statüde çalışan çeşitli mesleklerden personel arasında büyük ücret farkları oluşacağını ve varolan eşitsizliğin derinleşeceğini savunan Sağdıç, şunları söyledi 
     ''Kamuda farklı kurumlarda çalışanlar ile aynı kurumda farklı statüde çalışan çeşitli mesleklerden personel arasında büyük ücret farklılıkları oluşacaktır. Kararname kapsamı dışında tutulan 2 milyon kamu çalışanı ise yeni açlık ve sefalet ücretleri ile yaşamlarını sürdürmeye zorlanacaktır. Kamu çalışanların ortalama ücretlerinin 4 kişilik bir ailenin gıda giderlerini bile karşılamaktan uzak olduğu bu dönemde bu düzenlemenin yetersiz olduğu ortadadır.'' Sağdıç, bu ayrımcılıktan bir an önce vazgeçilerek tüm kamu çalışanlarının ücretlerinde iyileştirme yapacak düzenlemenin bir an önce hayata geçirilmesini beklediklerini sözlerine ekledi. 
     Sağdıç'ın konuşmasının ardından KESK üyesi memurlar, bir süre gerçekleştirdikleri oturma eyleminin ardından olaysız bir şekilde dağıldılar. 
     






</TEXT>
</DOC>
