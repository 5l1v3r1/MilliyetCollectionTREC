<DOC>
<DOCNO> 96477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/spor/spo04.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon sus pus 
</HEADLINE>
<TEXT>

Bordo-Mavililer, Almanya’daki dördüncü maçında İkinci Lig’den LR Ahlen ile 0-0 berabere kaldı. İlk on birinde gençlere yer veren Karadeniz ekibi, sonraki altı değişiklikle skoru değiştiremedi 
     TRABZONSPOR, Almanya’daki dördüncü hazırlık maçında İkinci Lig’den LR Ahlen ile golsüz berabere kaldı. Diğer maçların aksine genç oyunculardan kurulu bir kadro ile maça başlayan Karadeniz ekibi, ilk yarıda rakibine oranla üstün bir oyun sergiledi. Bordo - Mavililer, 14. dakikada Ali Şen, 24’te ise Selahattin’le gole yaklaşmasına rağmen fırsatları değerlendiremedi. İkinci yarıya altı değişiklikle başlayan Trabzon, ilk devreye oranla daha kötü bir futbol sergilerken, karşılaşma başladığı gibi sona erdi. 
     
     "Son durağım Trabzonspor" 
     TRABZONSPOR’UN gol yollarındaki yeni umudu Mehmet Yılmaz, Bordo - Mavili kulübe gelerek en büyük idealini gerçekleştirdiğini açıkladı. Genç golcü, "Son durağımın Trabzonspor olmasını istiyorum. Trabzonlu olduğum için en büyük hayalim bu takımda oynamaktı. Şimdi bu şansı yakaladım" dedi. Takıma çabuk adapte olduğunu da açıklayan Mehmet, "Müthiş bir arkadaşlık ortamıyla karşılaştım. Endişelerim kısa bir sürede yok oldu" diye konuştu. 
     



 SPOR 



























</TEXT>
</DOC>
