<DOC>
<DOCNO> 95613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/siyaset/siy09.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş kafa karıştırdı 
</HEADLINE>
<TEXT>

Ayrılanlar hükümete katılabilir. CHP ile el ele olunabilir 
     ANKARA Milliyet 

     Yeni oluşuma destek verdiği için hükümetten istifa eden, ancak Cumhurbaşkanı Sezer’in devreye girmesi üzerine istifasını geri alan Devlet Bakanı Kemal Derviş’in dünkü açıklamalarında ortaya attığı "olasılıklar" kafaları karıştırdı. 
     Derviş’in, Hürriyet’te dün yayımlanan demecinde, "başka partiyle birleşme, mevcut hükümete yeni ortak olarak katılma" olasılıklarından söz etmesi ve istifacıların hareketinin "parti değil, her şeye açık bir oluşum" olduğunu söylemesi, hafta içinde yeni parti ilkelerini açıklayan İsmail Cem ile Hüsamettin Özkan tarafından da ihtiyatla karşılandı. 
     Demecinde Cem ve Özkan ile buluşup yeni oluşumun temellerini attığını söyleyen Derviş "hükümette kaldığım zaman yeni oluşumla çalışmam mümkün değil. O zaman yeni oluşuma sempati duyabilirim, ama yeni oluşum içinde aktif bir çalışma içinde olamam" dedi. Özkan ve Cem’le birlikte siyasi çözüm üretme çabasına katılacağını belirten Derviş, ardından şöyle konuştu "Ben bu oluşuma katkıda bulunacağım. Ama bu katkımın şeklini bu aşamada ben de bilmiyorum. Kimsenin de bildiğini zannetmiyorum. Ben kime ne söz verdiysem kesinlikle tutacağım." Derviş, "Belli bir süre oluşumda aktif olmadan bakanlığı götürüp, belli bir noktada bu harekete katılabilirsiniz" yorumu üzerine "Bu arada çok şey olabilir" dedi. Derviş, şunları anlattı 
     "Eylül’de seçim kararı verilebilir mesela. O zaman insan der ki, şimdi eylülde seçim olacaksa belki de o zamana kadar götürmek l zım, ekonominin ve Türkiye’nin çıkarını düşünerek... Ya da bakarsınız yeni oluşum mevcut bir partiyle birleşebilir. Ya da yeni oluşumda karar verilir, hükümet çoğunluğu kaybolmasın diye belirli şartlarla hükümete katılır. Her türlü şey olabilir." 
     
     CHP ile birleşme olabilir 
     CHP ile temasta bulunduğu bilinen Derviş’in yeni oluşumun bu partiyle el ele tutuşabileceğini söylerken kullandığı "Şahsen ben öyle düşünüyorum. Bu el ele tutuşma, birleşme olmayabilir. Ayrı parti olabilir, ama birleşme de olabilir. Ama bir seçim ittifakı da olabilir" sözleri de dikkat çekti. Derviş, dileğini, "Keşke bütün sol birleşmiş olsa" sözleriyle dile getirdi. 



 SİYASET 

















</TEXT>
</DOC>
