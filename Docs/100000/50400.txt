<DOC>
<DOCNO> 50400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sonspo05.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe'yi puansız göndermek peşinde... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, yarın yapacakları Fenerbahçe karşılaşmasında galibiyetten başka bir skoru düşünemediklerini belirterek, ''Fenerbahçe'yi, geleneksel biçimde yine puansız göndermenin mücadelesini vereceğiz'' dedi. 
     Kamil Gereçci, Gaziantepspor ve Fenerbahçe'nin zirveyi hedef aldıklarını, bundan dolayı yarın yapılacak karşılaşmanın, 2 takımın yanı sıra, zirveyi yakından ilgilendirdiğini söyledi. 
     Gaziantepspor ve Fenerbahçe'nin, Birinci Süper Lig'de son 4 maçlarını kazandıklarını hatırlatan Gereçci, ''Sahadan gülerek ayrılmak istiyoruz. Bunun mücadelesini vereceğiz. Centilmenlikten ayrılmadan 3 puana ulaşmak için elimizden gelen herşeyi yapacağız'' diye konuştu. 
     Avrupa Şampiyonlar Ligi'ne puansız olarak veda eden Fenerbahçe'nin, bundan böyle ve zorunlu olarak tüm ağırlığını Birinci Süper Lig'e vereceğini ifade eden Gereçci, sözlerini şöyle sürdürdü 
     ''Birinci Süper Lig'de, Fenerbahçe ve diğer takımlar arasında ayrım yapmıyoruz. Hepsi de rakibimiz, hepsine de rakibiz. Ayrım yaptığımız anda kaybederiz. Fenerbahçe, Avrupa Şampiyonlar Ligi'nden puansız ayrılmanın getirdiği olumsuz psikolojik durumla geliyor. 
     Çoğuna göre bu Gaziantepspor için avantaj olarak değerlendirilebilir. 
     Ancak bunu avantajdan çok dezavantaj olduğunu biliyoruz. Avrupa Şampiyonlar Ligi'nde başarılı olamayan Fenerbahçe, o psikolojiden bir an önce kurtulmak amacıyla Birinci Süper Lig'de başarılı olmak isteyecek ve bu hedefin de ilk engelini Gaziantepspor oluşturuyor. Çok dikkatli olmalı ve gücümüzü sahaya yansıtıp, Fenerbahçe'yi yine puansız göndermeliyiz.'' Gereçci, tribünleri dolduracak taraftarların, centilmenlikten ayrılmadan karşılaşmanın son düdüğüne dek yapacağı bilinçli tezahüratın, sahadan 3 puanla ayrılmaları için yeteceğini sözlerine ekledi. 
     






</TEXT>
</DOC>
