<DOC>
<DOCNO> 57376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sonspo06.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet'in 25 sayısı Sacramento'yu galibiyete taşıyamadı 
</HEADLINE>
<TEXT>

     ABD Profesyonel Basketbol Ligi'nde NBA , 6. hafta mücadelesine, bu sabaha karşı yapılan 8 maçla devam edildi. 
     Pasifik Grubu'nda 2. sırada yer alan Sacramento Kings, deplasmanda Minnesota Timberwolves'a farklı skorla yenilip 24. maçında 7. 
     yenilgisini alırken, sakat olan Yugoslav forvet Predrag Stojakoviç'in yokluğunda Hidayet Türkoğlu, ilk 5'te sahaya çıktı. NBA'e gittiğinden beri ilk kez 41 dakika sahada kalan Türkoğlu, ligde kariyerinin de en yüksek sayısına ulaşarak 25 sayı kaydetti ve takımının en skorer 2. ismi oldu. 4 ribaunt ve 2 de asist gerçekleştiren Hidayet, 3 sayılık atışlarda 5'de 2, 2 sayılık atışlarda 12'de 6 ve serbest atışlarda da 8'de 7 isabet kaydetti. Kings'de en skorer oyuncu, 26 sayı, 9 ribaunt ve 5 asistle yine Chris Webber olurken, Doug Christie de 12 sayı ve 6 ribauntla oynadı. Minnesota Timberwolves'da ise Kevin Garnett, 29 sayı, 24 ribaunt ve 8 asistlik muhteşem bir performans göstererek galibiyette başrolü üstlendi. 24 ribauntla kulüp rekorunu kıran Garnett'ın yanı sıra, Wally Szczerbiak, 28 sayı ve 6 ribaunt, Terrell Brandon da 14 sayı, 12 asist ve 5 ribauntluk performanslarıyla galibiyete büyük katkı yaptılar. Atlantik Grubu lideri New Jersey Nets'in, deplasmanda Miami Heat'e şans tanımadığı maçta, Nets'de, Kerry Kittles, bu sezonki en yüksek rakamına ulaşarak 27 sayı kaydederken, 5 ribaunt aldı, 4 de top çaldı. Konuk ekipte ayrıca Kenyon Martin'in 25 sayı ve 4 asist, Jason Kidd'in de 13 sayı, 11 asist ve 7 ribaundu, galibiyeti getirdi. Ev sahibi takımda ise Jim Jackson, 24 sayı ve 6 ribaunt, Brian Grant da 12 sayı ve 10 ribauntla oynamalarına karşın yenilgiyi önleyemediler. Sezonun en iyi galibiyet yüzdesine sahip ekibi olan son 2 sezonun şampiyonu ve Pasifik Grubu lideri Los Angeles Lakers, ünlü pivotu Shaquille O'Neal'ın 28 sayı, 15 ribaunt ve 4 asist, Kobe Bryant'ın 25 sayı, 7 asist ve 3 top çalma, Ukraynalı oyuncusu Stanislav Medvedenko'nun da 18 sayı ve 7 ribauntluk performanslarıyla, kendi sahasında hemşehrisi Clippers'a 30 sayı fark atarak, 20. maçında 17. galibiyetini elde etti. Clippers'da ise 17 sayı ve 4 ribauntla oynayan Lamar Odom ile 15 sayı ve 4 top çalma gerçekleştiren Jeff Mcinnis dışında Lakers'a direnebilen isim çıkmadı. Deplasmandaki Phoenix Suns engelini de geçerek üst üste 6. galibiyetini alan Ortabatı Grubu lideri San Antonio Spurs, galibiyet sayısını 20 maçta 16'ya çıkardı. Bu maçta Spurs'ı galibiyete taşıyan isim, ''ikiz kuleler'' olarak adlandırılan oyunculardan 32 sayı, 19 ribaunt ve 5 blokla oynayan Tim Duncan oldu. Spurs'da ayrıca Charles Smith, 19 sayı ve 5 ribaunt, Terry Porter da 14 sayı ve 6 asistle Duncan'a eşlik ettiler. Ev sahibi ekipte ise Rodney Rogers'ın 29 sayı ve 12 ribaunt, Stephon Marbury'nin 22 sayı, 8 asist ve 4 ribaunt, Shawn Marion'un da 16 sayı, 14 ribaunt ve 3 blokluk çabaları galibiyete yetmedi. Lige, yarın sabaha karşı yapılacak 10 maçla devam edilecek. 
     
     
NBA'de günün maçlarında alınan sonuçlar şöyle Philadelphia 76'ers-Milwaukee Bucks 80-96 Washington Wizards-New York Knicks 96-80 Boston Celtics-Chicago Bulls 107-101 Miami Heat-New Jersey Nets 86-95 Minnesota Timberwolves-Sacramento Kings 114-94 Phoenix Suns-San Antonio Spurs 93-105 Utah Jazz-Portland Trail Blazers 93-85 Los Angeles Lakers-Los Angeles Clippers 110-80 
     






</TEXT>
</DOC>
