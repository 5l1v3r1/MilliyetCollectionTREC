<DOC>
<DOCNO> 90336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/soneko10.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya taklitçilik liginde ilk üçteyiz 
</HEADLINE>
<TEXT>

     Tescilli Markalar Derneği kurucusu ve hukuk müşaviri Vehbi Kahveci, sahte ve taklit ürünlerin Türk ekonomisine yılda yaklaşık 3 milyar dolar kaybettirdiğini söyledi. 
     Dünya Gümrük Örgütü tarafından düzenlenen ''Taklit Ürünlere Karşı Uluslararası Güçbirliği Toplantısı'' sırasında Kahveci, yapılan çalışmalarda Türkiye'den yurtdışına çok büyük miktarda taklit ürün gittiğinin tespit edildiğini belirterek, ''İtalya, Fransa hatta Hollanda'da elde edilen birçok taklit malın menşesinin Türkiye olduğu tespit edilmiştir'' dedi. 
     Kahveci, ''Dünya Taklitçilik Ligi''nde Türkiye'nin ilk 3'e yerleşmiş durumda olduğunu, bu durumun Türkiye ekonomisini çok rahatsız ettiğini kaydetti. 
     Taklit ürünün yurtdışına gitmesi halinde bedelinin resmi yollardan Türkiye'ye gelmediğini bildiren Kahveci, şunları söyledi 
     ''Resmi yollardan gelmediği için, kara para olarak niteleniyor ve başka takasla Türkiye'ye geliyor. Burada önemli olan konu uyuşturucu ve silah takasıdır. 
     Çünkü bu paralar belli bir merkezde büyük miktarlarda birikiyor ve daha sonra Türkiye'ye bir şekilde dönüyor ama kayda girmediği için Türkiye'de hem ekonomiyi hem de ahlakı bozan bir yapı olarak ortaya çıkıyor.'' Bu yıl 5 firmada toplam 1.200 işlem yaptıklarını ve 700 bine yakın taklit ürün elde ettiklerini bildiren Kahveci, bu bedelin yüksek olduğunu ve bunu organize eden kişilerin yakalanması halinde de sadece fason üretici mahiyetinde kaldıklarını savundu. 
     
     ''TAKLİT MAL İTHALATI DA SÖZ KONUSU'' 
     Kahveci, sahte ve taklit ürünlerin Türkiye ekonomisine yılda yaklaşık 3 milyar dolar kaybettirdiğinin gerçekçi bir rakam olduğunu ifade ederken, şu görüşleri dile getirdi 
     ''Sigara, deterjan gibi unsurları düşündüğümüz zaman, hakikaten çok büyük bir miktara ulaşıyor. Türkiye, Türk Cumhuriyetleri, Ortadoğu ülkeleri, Kuzey Afrika ülkeleri ve Avrupa ülkelerine bu ürünleri ihraç eder konumdadır. Belki birçok mal Türkiye'de üretilmiyor, başka ülkelerden üretilip gönderiliyor ama Türk malı olarak gönderiliyor. 
     Eğer biz kendi gümrük kapılarımızdan veya kendi çıkış noktalarımızdan emin olabilirsek, o zaman o malların Türkiye'den çıkmadığı yönünde savunmamızı rahatlıkla yapabileceğiz. Ancak şu ana kadar yakalananan birçok malın menşesinin Türkiye olduğu tespit edilmiştir.'' Vehbi Kahveci, Türkiye'de taklit mal ithalatının da söz konusu olduğunu ve bu malların teknolojik ağırlıklı ürünler ve oyuncakta gerçekleştiğine dikkati çekti. 
     Yabancı markaların Türkiye'deki yatırımlarına da değinen Kahveci, ''Türkiye'de yatırım yapmak isteyen yabancı markalar, kendi ürünlerinin imalatının yapılması halinde taklitlerinin de yapılacağı korkusuyla Türkiye'ye yatırım yapmaktan kaçınmaktadır. Bu, Türkiye için çok büyük bir zarar ortaya çıkarmaktadır. Bunun tedbirlerinin alınması lazım'' diye konuştu. 
     CD ve kitaplarda 6 aya kadar olan cezaların 4 yıla yükseltilmesiyle birlikte, tecil edilme kapsamı dışında kaldığı için yakalanan kişilerin artık mahkum edildiğine işaret eden Kahveci, aynı düzenlemenin Markalar Kanunu'nda yapılmadığı için marka taklitlerinde 2 yıla kadar olan hapis cezalarının tecil edilebildiğini, dolayısıyla 
     insanların ek bir kaybı olmayacağı düşüncesiyle bu ürünleri üretmeye devam ettiğini kaydetti. 
     





</TEXT>
</DOC>
