<DOC>
<DOCNO> 60046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur06.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet değerinde tespihler... 
</HEADLINE>
<TEXT>

     İbadet sırasında ya da stres atmak amacıyla bir alışkanlık olarak kullanılan tespihlerin fiyatı, yapıldıkları malzeme ve ustanın işçiliğiyle belirleniyor. Değerli tespihler biraraya getirildiği zaman ise bir servet değeri taşıyor. 
     A.A muhabirinin Konya'daki tespihçilerden edindiği bilgiye göre, fildişi, deve kemiği, mors kedisi dişi gibi çeşitli hayvanların diş ve kemiklerinden yapılan tespihlerin yanında, yılan ağacı, pelesenk ağacı gibi değerli ağaçlar kullanılarak birbirinden güzel tespihler yapılıyor. 
     Bunların yanında, çam ağaçlarının diplerine sızan reçinelerin fosilleşmesinden oluşan damla kehribardan yapılan tespihler yurtiçinde olduğu kadar yurtdışından meraklılarının ilgisini çekiyor. Bu tespihler, 1.5 milyar liraya kadar fiyatla alıcı buluyor. 
     Konya'nın ünlü tespih ustaları, değerli taş ve ağaçtan yapılan tespihlerin yanında gümüş ve altın işleme tespihlere de talep geldiğini, vitrine sıraladıkları 3-5 tespihin bile gerçekte bir servet olduğunu belirttiler. 
     Fiyatı belirleyen önemli unsurlardan birinin de ustanın işçiliği olduğunu ifade eden tespih ustaları, bir tespih tanesi üzerine 105 ile 250 arasında çivi kakma yapıldığını, dolayısıyla aylarını vererek tespihi tamamlayabildiklerini söylediler. 
     Tespih ustaları ünlerinin yurtdışına kadar taştığını, tespihlerinin son dönemlerde stresi giderme özelliği nedeniyle fazlaca talep görmesinin yanında koleksiyoncuların da ilgisinden memnun olduklarını bildirdiler. 
     





</TEXT>
</DOC>
