<DOC>
<DOCNO> 54608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/dunya/dun02.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı güç istemiyoruz 
</HEADLINE>
<TEXT>

Kuzey İttifakı, Afganistan Konferansı'nda ülkenin gelecekte de 'İslami devlet' olma özelliğini taşıyacağını söyledi 
     MEHMET AKTAN Bonn 

     Bonn yakınlarında Peterserg Devlet Konukevi'ndeki Afganistan Konferansı'nın en güçlü grubu Kuzey İttifakı, ülkede güvenliğin uluslararası bir barış gücü tarafından sağlanmasına karşı. Kuzey İttifakı'nı temsilen dün bir basın toplantısı düzenleyen İçişleri Bakanı Yunus Kanuni, "Güvenliğin, farklı etnik grupları barındıran Afgan güçlerince sağlanmasını tercih ediyoruz. Bu konuda hala ısrarlıyız" dedi. 
     Kanuni, bir soru üzerine, halkının çok büyük çoğunluğu Müslüman olduğu için, Afganistan için "İslamcı demokrasi" olarak adlandırdığı bir yönetim tarzından başka çözüm göremediklerini de kaydetti. 
     Afganistan'da Tacik, Özbek ve diğer etnik azınlıkların bir koalisyonu olan Kuzey İttifakı, BM gözetiminde Bonn'da yapılan konferansta önemli kararların alınmamasını da istiyor. Kuzey İttifakı, Afganistan'da kurulacak geçiş hükümetinde yer alacak isimlerin belirlenmesi gibi kararların, ülke dışında alınmasına karşı ve Bonn konferansını Kabil'de yapılacak bir başka konferansın izlemesi gerektiğini belirtiyor. 
     



 DÜNYA 













</TEXT>
</DOC>
