<DOC>
<DOCNO> 61213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/soneko25.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "IMF kredileri bankalara akıyor" 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''kesin garanti, siyasi teminat olmadan bankalara yapılacak desteğe evet dememiz mümkün değildir'' dedi. 
     Aygün, bankalara destekle ilgili yaptığı yazılı açıklamada, bankalara yapılacak yardımların arkasında siyasi destekten çok, reel sektöre uygun kredi kullandırma konusunda, hükümetten ''kesin garanti'' ve ''siyasi teminat'' beklediklerini kaydetti. 
     Destek paketinin inandırıcılıktan, samimiyetten ve şeffaflıktan uzak olduğunu savunan Sinan Aygün, ''Ne olacağı belirsiz bir destek vaadinin, bir oldu-bitti harekatının müridi olmayız'' dedi. 
     Ekonomi yönetiminin, bankaları mı reel sektörü mü kurtarmak istediği konusunda bir ''niyet zafiyeti'' içinde bulunduğunu savunan Aygün, dün Kemal Derviş başkanlığında yapılan toplantıyı da değerlendirdi. 
     ''Bu bir istişare toplantısı değil, olsa olsa brifingtir, görüşleri dikte etmedir'' diyen Aygün, hükümeti oluşturan partilerin, yasanın bugünkü şekliyle çıkarılmasına müsaade etmemeleri gerektiği görüşünü savundu. 
     ''Uluslararası Para Fonu'ndan IMF alınan tüm kredilerin bankacılık sektörüne aktığı ve bu durumda IMF'den alınan kredilerin geri ödemelerinin de bu sektör tarafından üstlenilmesi'' gerektiğini ifade eden ATO Başkanı, ''Bırakın ana parayı, faizlerini biz ödeyeceğiz desinler bunu bir iyi niyet işareti kabul ederim'' dedi. Aygün, devamla açıklamasında şöyle dedi 
     ''Devletten beslenme alışkanlığından kurtulamayan bankacılık sistemi ile bir yere varmamız mümkün değildir. Bu sektör hepimize lazım. Elbette ki, sektörün önündeki taşlar temizlenmeli, sistemin önü açılmalıdır. Ancak reel sektöre, vadesi, faiz oranı, miktarı belli olmayan bir kredi vaadi verildi diye geçmişte yaşanan hatalı desteklemelere evet dememiz mümkün değildir.'' 
     






</TEXT>
</DOC>
