<DOC>
<DOCNO> 94502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur31.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Ecevit "Özkan kararını Başbakan verecek" 
</HEADLINE>
<TEXT>

     DSP Genel Merkezi'nde partinin şimdiki yönetimi ve Hüsamettin Özkan yanlısı milletvekillerinin katılımıyla düzenlenen toplantıda konuşan Rahşan Ecevit, Hüsamettin Özkan'ın partideki konumuyla ilgili kararı bugün Başbakan Bülent Ecevit'in vereceğini bildirdi. 
     Rahşan Ecevit, milletvekilleri toplantısına başkanlık etti, ancak uzun konuşmadı. DSP milletvekillerinin seçim yörelerine giderek halkla diyaloğa girmelerini isteyen Ecevit, Bahçeli'nin seçim çağrısını anımsatan milletvekillerine, "Biz her zaman seçime hazırız" dedi. 
     Rahşan Ecevit, Hüsamettin Özkan-Genel Merkez çekişmesi içinde Özkan'a yakın olduğu hissedilen ve partiden kimsenin dışlanmamasını söyleyen milletvekillerine 16.00'daki Bülent Ecevit-Özkan görüşmesini anımsatarak, "Kararı bugün Başbakan verecek" dedi. 
     DSP Grup Başkanvekili Emrehan Halıcı, bugün Hüsamettin Özkan'ı destekleyen milletvekillerinin Atatürk Kültür Merkezi'nde düzenlemeleri planlanan ancak sonra iptal edilen toplantıyı ima ederek, "DSP'de bir toplantı yapılacaksa yeri burasıdır. Dışarıda toplantı yapılamaz" dedi. Halıcı, Özkan hakkında bilinen görüşlerini yine ad kullanmadan yineledi. 
     Hüsamettin Özkan'ı destekleyen milletvekillerinden Hakan Tartan ise "Ben telefonla aranmış ve bulunmuş değilim. 
     Milletvekillerinin katılacağı toplantı düzenleneceğini televizyondan öğrendim ve geldim" dedi. Özkan'ı destekleyen milletvekillerinden Akif Serin ve Bahri Sipahi de "Herkes, Hüsamettin Özkan dahil olmak üzere bütün bakanlar, DSP politikaları çerçevesinde canla başla çalışmaktadırlar. 
     Özkan ve bakanları suçlamak yanlış olmuştur" dediler. 
     Toplantıda Hüsamettin Özkan'ın istifa ettirilmesine yönelik bir gündem oluşmazken Afyon Milletvekili Gaffar Yakın da Özkan'ı savundu. Yakın, "Sayın Bülent Ecevit'e karşı yürütülen kampanyaların arkasında asıl faktörler Irak olayı, Kıbrıs olayı ve sonbaharda seçim yapıp AB'ye taraf olanlarla karşı olanlar tarzında olayı değerlendiren insanlardır. AB'yi siyasi malzeme yapmak isteyenlerdir. Bu oyuna gelinmemesi gerekir. Ekonomik program uygulanıp, sonuçları alınınca seçim yapılmalıdır. Parti içinde dışlama olmamalıdır. Eğer DSP buraya geldiyse Sayın Rahşan Ecevit'in katkısı var ama Hüsamettin Özkan'ın kıvrak zekası ve Hükümet kurma becerilerinin katkısı vardır" şeklinde konuştu. 
     Ankara Milletvekili Hikmet Uluğbay ise ekonomik önlemler sonuç vermeden seçime gidilmesinin yanlış olduğunu bildirdi. 
     Milletvekilleri toplantısına bakanlardan sadece Orman Bakanı Nami Çağan, Çevre Bakanı Fevzi Aytekin, Adalet Bakanı Hikmet Sami Türk ve Devlet Bakanı Şükrü Sina Gürel katıldı. 
     Ecevit dahil 8 bakan toplantıda bulunmadı. 
     Devlet Bakanı Şükrü Sina Gürel, "DSP'ye yapılan onursuz saldırılara karşı koymak partideki herkesin görevidir" biçimindeki yazılı açıklamasını yineledi. Çevre Bakanı Fevzi Aytekin ise, "Bülent Ecevit'i ben 40 yıldır, gençlik kollarından bu yana tanıyorum. Kendisine yapılan saldırılardan başarılı ve muzaffer çıkacağına adım gibi inanıyorum" dedi. 
     Toplantı başlangıçta 83 milletvekiliyle açıldı sonra sayı 89'a yükseldi. 
     





</TEXT>
</DOC>
