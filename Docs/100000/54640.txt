<DOC>
<DOCNO> 54640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/siyaset/siy01.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den Susurluk’ gerekçeli veto 
</HEADLINE>
<TEXT>
DGM’den kaçış yok 
Çete suçunu DGM’lerin görev alanından çıkaran yasa Çankaya’ya takıldı. 9 sayfalık gerekçede "Susurluk bir tehdit" olarak değerlendirildi 
     ANKARA Milliyet 

     Cumhurbaşkanı Ahmet Necdet Sezer, "çete" suçunu DGM’lerin görev alanından çıkaran ve Suç Örgütleriyle Mücadele Yasası’nda önemli değişiklikler yapan yasayı 6 temel gerekçeyle veto etti. Sezer, Anayasa değişikliği çerçevesinde kendisine tanınan "kısmi veto" yetkisini ilk kez kullandı ve yasanın biri geçici olmak üzere 4 maddesini veto ederken, 2 maddesini iade etmedi. Sezer, 9 sayfalık veto yazısında yasanın kendisine gönderilen şekliyle yürürlüğe girmesinin yolsuzlukla mücadeleyi zayıflatacağını savundu. 
     DGM’lerin devletin iç ve dış güvenliğini ilgilendiren suçlarla ilgili davalara da bakmakla görevli olduğunu vurgulayan Sezer, şu örneği verdi 
     "Kimi örgütlenmelerin, örneğin kamuoyunda Susurluk davası’ diye anılan davanın, devletin iç güvenliğini ve kamu düzenini yakından ve doğrudan ilgilendirdiğini gözardı etmek de olanaksızdır." 
     
     11 Eylül unutulmasın 
     DGM Yasası’nın değiştirilmesinin terörizmle savaş ve devlet güvenliğinde yetersizlikler yaratabileceğine işaret eden Sezer şu ifadeleri kullandı 
     "11 Eylül 2001 günü ABD’de yaşanan terör olayları, bütün dünyayı uluslararası terörizm konusunda yeni tanımlamalar yapmaya ve terörle savaşımda, ortak yeni düzenlemeler geliştirmeye yöneltmiş, bilgi ve teknoloji çağını yaşayan dünya düzenine yönelik öncelikli tehdidin terörizm olduğunun kabulünü zorunlu kılmıştır." Sezer, "Kişileri kendilerine tabi kılmaya zorlamak veya mensupları arasında her ne suretle olursa olsun açık veya gizli işbirliği yapmak" ifadesinin "Suç Örgütleriyle Mücadele Yasası"ndan çıkarılmasına da itiraz ederken, şunları kaydetti 
     "Suç örgütlerinin, ülkemizde de ortaya çıkması, özellikle kamusal ve özel bankalarla kamu ihalelerini hedef alan örgütlerinin toplumun huzurunu bozacak boyuta ulaşması ve kamu kaynaklarının yağmalanması, konunun özel olarak düzenlenmesini gerektirmiştir. Üstelik, örgütlerinin ilişkileri her zaman cebir, şiddet ya da zorbalık kullanılarak da yürütülmemektedir. Örneğin, banka kaynaklarının kurutulmasında, bu kaynakları kendi özel çıkarları için kullananlar arasında cebir, şiddet ya da tehdit değil, karşılıklı çıkar birliğine dayalı anlaşmalar söz konusudur." 
     
Zamanaşımıyla kurtulurlar      Sezer, veto ettiği yasa uyarınca DGM’lerde görülen dava ve süren soruşturmaların normal mahkeme ve savcılıklara gönderilmesi durumunda zamanaşımı tehlikesi doğacağı uyarısında da bulundu. Cumhurbaşkanı, "DGM’lerde görülmekte olan davalardan kimilerinin konuları ve sanıklarının durumu, temiz toplum düzenine duyulan derin özlem nedeniyle toplumda büyük bir duyarlılık yaratmıştır" dedi. Sezer, yasanın bu haliyle çıkmasının kamuoyunda "kimi kişilerin korunması amacıyla özel nitelikte yasa çıkarıldığı biçiminde algılanacağı"nı savundu. 
     
     Umutlar söndü 
     Sezer, yasayı onaylasaydı, Susurluk, bankalar, Beyaz Enerji, Vurgun, Kasırga, Buffalo gibi önemli soruşturmalar sonunda açılan davaların sanıkları DGM’ler dışında yeniden yargılanacaklardı. 
     
Sezer iki maddeyi veto etmedi      Kısmi veto yetkisini kullanan Sezer, "DGM Yasası" ve "Suç Örgütleriyle Mücadele Yasası"nı değiştiren yasanın iki maddesini veto etmedi. 
     Sezer'in veto etmediği 4. madde, "Suç Örgütleriyle Mücadele Yasası"nın bir maddesini değiştiriyordu. Bu değişiklikten önce, oluşturulan örgüt aracılığıyla elde edilen mallara tedbir konulması için "şüphe" ve "kuvvetli şupheler"in oluşması gerekiyordu. Sezer'in veto etmediği düzenlemede "şüphe" ve "kuvvetli şüphe" ibareleri yerine "belirti" ibaresi getiriliyor. 
     Sezer'in veto etmediği 5. madde de "Suç Örgütleriyle Mücadele Yasası"nın 11. maddesini yürürlükten kaldırıyor. 11. madde bu yasa kapsamındaki suçlar nedeniyle açılan davaların, eğer o yargı çevresinde birden fazla DGM varsa 1 No'lu DGM'de görülmesini öngörüyordu. Meclis bu metni yasadan çıkarmıştı. Sezer, bu düzenlemeye de itiraz etmedi. 
     Anayasa uyarınca TBMM, yasayı tekrar ele aldığında, sadece veto edilen maddeleri görüşecek. 
     
Demirel’e ilk davada beraat      CENNET NAR İstanbul 

     Bankalar operasyonunun ardından hakkında birçok dava açılan Egebank’ın eski sahibi Yahya Murat Demirel, karara bağlanan ilk davada beraat etti. Dolandırıcılık suçundan yargılanan Demirel, karara sevinirken "Yavaş da olsa adalet yerini buluyor" dedi. Dünkü duruşmada, Halkbank ile Murat Demirel’e ait şirketler arasındaki kredi alışverişinde usulsüzlük yapıldığı iddiasıyla banka ve şirket yetkililerinin yargılanmasına devam edildi. Duruşmaya, davanın tutuksuz sanığı Demirel ile Gökalp Baştürk, Şaban Ayhan Tatlıgil, Emine Mehtap Ceylan katılırken, Mualla Halistürk, Ender Altun, Hüsnü Barbaros Olcay ve Muazzez Ela gelmedi. Savcı, bankayla şirketler arasında yapılan işlemlerin ticari ilişkiden kaynaklandığını ifade ederek, sanıkların ayrı ayrı beraatlerine karar verilmesini talep etti. Mahkeme savcının görüşü doğrultusunda sanıkların beraatlerine karar verdi. Karara sevinen Demirel, "Allah razı olsun. Yavaş da olsa adalet yerini buluyor" diye konuştu. 
     



 SİYASET 













</TEXT>
</DOC>
