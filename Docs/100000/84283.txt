<DOC>
<DOCNO> 84283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/yasam/yas05.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki’ler sarhoş olmuyor 
</HEADLINE>
<TEXT>

Kanada’da yapılan bir araştırma, zeki olanların alkole karşı daha dayanıklı olduğunu ortaya koydu 
     DIŞ HABERLER SERVİSİ 

     Alkolün zararlı mı, faydalı mı tartışmasına şimdi de bilim adamları yeni bir boyut kazandırdı. Yapılan son araştırmaya göre, zeki yaratıkların alkole yöneldiği ve alkole dayanıklı oldukları iddia edildi. Kanada’da Montreal’daki Concordia Üniversitesi’nden Brian Smith başkanlığında bir grup araştırmacının kobaylar üzerine yaptığı çalışmalarda, alkol içenlerin zeki olanlar olduğunu ortaya çıkardı. Gruplara ayrılan 60 erkek deney faresi üzerine 19 günlük araştırmada, ilkin kemirgenler bir labirentte tutulup sersemleştirildikten sonra bulacakları tatlandırılmış pirinçle ödüllendiriliyor, ardından da 5 gün süreyle alkolle baş başa bırakılıyor. Labirentten hızlı çıkan kobayların aynı zamanda alkolün çoğunu içtiği de ortaya çıktı. Araştırmacılar, bu kobayların çabuk koku alan ve iyi öğrenenler olduğu sonucuna vardıklarını savunuyor. 
     



 YAŞAM 






















</TEXT>
</DOC>
