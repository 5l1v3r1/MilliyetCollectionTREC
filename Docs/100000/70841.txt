<DOC>
<DOCNO> 70841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/spor/spo02.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
WASHINGTON KRİZİ 
</HEADLINE>
<TEXT>

Fenerbahçe, prensip anlaşmasına vardığı Brezilyalı futbolcu ile ön mukavele imzalamayınca transferde sorun çıktı. Washington’un menajeri Roma ve Milan kulüpleri ile görüşmek için İtalya’ya gitti 
     GÜRCAN BİLGİÇ 

     FENERBAHÇE’NİN önümüzdeki sezon için prensip anlaşmasına vardığı Washington’a, İtalya’dan da talip çıktı. Geçtiğimiz hafta içinde Türkiye’ye gelen golcü futbolcunun menajeri Claudio Guadino, Başkan Yıldırım ile görüşüp anlaşmaya vardı. Ancak ön anlaşma yapılmaması nedeniyle transfer söz aşamasında kaldı. Kontrat için bugüne kadar haber alamayan Guadino dün İtalya’ya uçtu. 
     ÖZELLİKLE Roma ve Milan’ın, Washington ile ilgilendiği belirtildi. Japonya’da mücadele edecek Brezilya Milli Takımı kadrosunda da yer alan genç golcünün futbol hayatına İtalya’da devam etmesinin an meselesi olduğu öğrenildi. Lorant’ın da ısrarla alınmasını istediği Washington için Yıldırım yönetiminin tekrar harekete geçeceği, gelişmeleri yakından takip ettiği öne sürüldü. 
     GELECEK sezon için transfer çalışmalarını gizliden gizliye sürdüren Fenerbahçe, Gençlerbirliği’nin başarılı savunma oyuncusu İsmail Güldüren ile de özel sözleşme imzaladı. Başkan Aziz Yıldırım ile karşılıklı protokol yapan genç futbolcu ile üç yıllık anlaşma sağlandı. Gençlerbirliği ile bonservis sorunu da çözümlenirken, İsmail lig bitiminde resmi imzayı atacak. 
     YÖNETİM ayrıca Yimpaş Yozgat’ta oynayan Cem Karaca’nın da peşine düştü. Bu sezon oynadığı başarılı futbolla bir çok kulübün iştahını kabartan gurbetçi futbolcuyu transfer edebilmek için çalışmalar başladı. Sarı - Lacivertli yöneticilerin, Cem Karaca ile yaptıkları ilk görüşmede olumlu yanıt aldıkları, önümüzdeki günlerde bu transferi de bitirecekleri öğrenildi. 
     
Werner Lorant’ın kozu Rapajc      TEKNİK Direktör Lorant’ın Antalyaspor karşısındaki en büyük silahı yine Rapajc olacak. Revivo’nun sürpriz sakatlığı sonrası tüm planlarını Hırvat yıldızın üzerine kurmaya başlayan Alman hoca, bu oyuncusuna özel görevler yükleyecek. Rapajc’in forvetin hemen arkasında sürpriz golcü olarak oynayacağı belirtildi. 
     SARI - Lacivertli ekip yeni sezonun kamp programını da şimdiden belirledi. Lorant’ın isteği üzerine Fenerbahçe, Avusturya’da çalışacak. Bu süre içinde dört İngiliz takımıyla maç oynanacak. Tüm masrafları organizasyon komitesi tarafından karşılanacak olan Fenerbahçe, 150 bin dolar da para alacak. 
     
Revivo’ya yoğun tedavi      RİZESPOR maçında sağ bileğinden sakatlanan Revivo’nun Antalyaspor maçına yetişmesi için doktorlar yoğun tedavi uyguluyor. Perşembe gününe kadar idmanlara çıkmayacak olan İsrailli yıldızın durumu ciddiyetini korurken, Teknik Direktör Lorant bu oyuncu için kararını hafta sonu verecek. 
     FENERBAHÇE, iki günlük iznin ardından Antalyaspor maçının hazırlıklarına bugün başlayacak. Yeni Yönetim Kurulu, bu zorlu deplasmanda takımını yalnız bırakmayacak ve tam kadro cumartesi kafile ile birlikte Antalya’ya uçacak. Yöneticiler takım ile aynı otelde kalarak futbolculara moral verecekler. 
     
     



 SPOR 


























</TEXT>
</DOC>
