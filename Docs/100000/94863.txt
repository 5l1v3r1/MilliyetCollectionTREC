<DOC>
<DOCNO> 94863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun31.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Simitis'i 17 Kasım örgütü operasyonlarından dolayı kutladı 
</HEADLINE>
<TEXT>

     İngiltere Başbakanı Tony Blair'in Yunanistan Başbakanı Kostas Simitis'e, 17 Kasım terör örgütünü hedef alan başarılı operasyonlar nedeniyle bir kutlama mektubu gönderdiği açıklandı. 
     Yunanistan Hükümet Sözcüsü Hristos Protopapas, basın toplantısında, Fransa Dışişleri Bakanlığı'nın da bir açıklama yaparak, Atina'yı başarılı operasyonlar nedeniyle kutladığını açıkladı. 
     Blair, kopyası basına dağıtılan mektubunda, 17 Kasım'a karşı elde edilen başarıları kutlayarak, İngiliz polisinin son 2 yıl içinde yapılan soruşturmada Yunanistan'a yardımcı olabilmesinden mutluluk duyduğunu belirtti. İngiltere Başbakanı, ''Sevgili Kostas'' hitabıyla başladığı mektubunda, ''Stephen Saunders'in öldürülmesinden sorumlu olanların adalet önüne çıkarılması büyük önem taşıyor. Sizin de bu hedefi paylaştığınızı biliyorum'' ifadelerini kullandı. 
     
     YARALI EYLEMCİNİN GÖRÜNTÜSÜ 
     Bu arada, Yunan özel ALTER televizyonunun dün gece yaralı eylemci Savas Ksiros'un hastanede çekilmiş kanlar içindeki görüntülerini yayımlamasını ''ahlaksızlık'' olarak niteleyen Protopapas, bu konuda ilgili makamların soruşturma açtıklarını bildirdi. 
     Protopapas, ''Bu tür görüntülerin yayımlanması insan haysiyetine karşı bir saldırıdır, kınıyoruz. Yalnızca reyting almak için terörü kullanmak tehlikeli çıkmazlara yol açar'' dedi. 
     
     ''TERÖRİSTLERDEN MESAJ'' 
     Öte yandan, Yunan basını, dün gece Pire kentinde ''Hellas Flying Dolphins'' adlı denizcilik şirketini hedef alan bombalı saldırıyı ''teröristlerden mesaj'' olarak niteledi. 
     Patlamanın hafif maddi hasarın dışında zarar vermemiş olmasına rağmen sembolik öneminin büyük olduğunu belirten gazeteler, bu saldırının, ''terörün geçmişte kalmış bir konu'' olmadığını hatırlattığı yorumunu yaptılar. 
     Yunan basını, dün geceki eylemin Ksiros'un ağır yaralı olarak yakalanmasıyla sonuçlanan saldırı girişiminin yapıldığı bölgede ve aynı denizcilik şirketine karşı gerçekleştirildiğine de dikkati çekti. 
     





</TEXT>
</DOC>
