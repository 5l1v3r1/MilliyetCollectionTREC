<DOC>
<DOCNO> 52554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/siyaset/siy01.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra’dan Sağlam’ Bakan’ımız geçti 
</HEADLINE>
<TEXT>

Türk gecesinde kapıdaki görevliyle tartışarak küfreden eski bakanlardan Sağlam, THY’de de koltuk kavgası yaptı 
     NEVSAL ELEVLİ Londra 

     Eski bakanlardan ve DYP Milletvekili Mehmet Sağlam, Dünya Turizm Fuarı için yapılan Türk gecesinde, kapıdaki görevlinin kendisini tanımaması ve davetiyesini istemesi üzerine çok sinirlenerek küfretti. 
     Sağlam, görevliye, "Benim kim olduğumu bilmiyor musun " diye hırsla çıkıştıktan sonra da salona girdi. Turizm Bakanı Mustafa Taşar’ın konuşması sırasında kimsenin kendisiyle ilgilenmediğini gören Sağlam sinirlenerek, "Kral mı konuşuyor, ulan eşşoğ....ler" dedikten sonra salonu terk etti. 
     Geceye geç gelen, üstüne üstlük olay çıkaran Sağlam’ın ikinci "vukuatı" da THY’ye kızmasıyla meydana geldi. 
     Londra’da niçin bulunduğu öğrenilemeyen Sağlam, dün Türkiye’ye dönerken, eşiyle birlikte business classta birinci sırada yerleri ayrılmadığı için çıkıştığı THY çalışanlarını zor duruma soktu. 
     
     Bakana yer kavgası 
     Sağlam’la birlikte Türkiye’ye dönen bir milletvekili de, THY çalışanlarına, "Bakanıma nasıl birinci sırada yer vermezsiniz " sözleriyle destek verirken, görevliler, business class’taki birinci sıranın başka müşteri için ayrıldığını söyledi. Buna da tepki gösteren Sağlam, "Bu ne terbiyesizliktir" diye bağırdı. 
     THY Londra Meydan Müdürü Adnan Cıngıl ise, böyle bir olay yaşanmadığını iddia ederek, soruları yanıtsız bıraktı. 
     
Taşar Masrafları turizmciler ödüyor      Turizm Bakanı Mustafa Taşar, Dünya Turizm Fuarı çerçevesinde Londra’ya yaptığı seyahate geniş bir heyetle çıkmasının eleştirilmesi üzerine, heyettekilerin hiçbirinin masrafının devletin kesesinden çıkmadığını, tanıtım amaçlı gezinin giderlerini Türk turizmcilerinin karşıladığını bildirdi. 
     Taşar, "bu tür gezilere katılan kişilerin, gittikleri ülkelerde gezdiklerini söylemenin yanlış olacağını" belirtirken, "Uyku, dur durak bilmeden çalışıyoruz. Burada yediğimiz yemeğin lafı ediliyor. Geldiğimiz yerde aç kalacak değildik ya. Bir Türk’e ait olan restoranda yemek yedik hepsi bu" dedi. 
     Eşi Gülderen’in, biletini "Miles and Miles" kartında biriken puanlarla kazandığını, 50 dolarlık yurtdışı harcını da cebinden ödediğini kaydeden Taşar, "Ben burada zaten bir oda işgal ediyordum. O da benim odamda kalsa ne olur" diye konuştu. 
     



 SİYASET 











</TEXT>
</DOC>
