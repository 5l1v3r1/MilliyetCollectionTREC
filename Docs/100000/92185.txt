<DOC>
<DOCNO> 92185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sondun15.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya havaalanlarında grev 
</HEADLINE>
<TEXT>

     İtalya havaalanlarında uçuş kontrolörlerinin greve gitmesi nedeniyle İtalyan devlet havayolu şirketi Alitalia, 106 uçuşunu iptal etti. 
     Yeni sözleşme için taraflar arasında anlaşma sağlanamaması üzerine uçuş kontrolde çalışan 21 bin işçi yerel saat ile 12.00 ile 16.00 arasında greve gidiyor. 
     Alitalia, grevden dolayı 64 şehirlerarası ve 42 uluslararası uçuşunu iptal etmek zorunda kaldığını, 209 uçuşunda da değişiklik yaptığını açıkladı. 
     İtalya'da özellikle yabancı yolcuların seyahatlerini güvenlik altına almak için havaalanlarında tüm yer hizmetlerinin çalıştığı duyuruldu. 
     Geçen hafta toplu taşıma sektörlerinde metro-tramvay-otobüs , trenlerde ve TIR şoförlerinin grevleriyle ulaşımda büyük sıkıntıların yaşandığı İtalya'da, önümüzdeki haftalarda da grevlere devam edilecek. Alitalia'ya bağlı pilotlar, 28 Haziran'da 4 saatlik greve giderken, Temmuz ayında da demiryolu ve hava ulaşımında aksamalar olacak. 
     Filt ve Cgil sendikalarına bağlı demiryolları çalışanları, 9 Temmuz'da saat 09.00-13.00 arasında greve gideceklerini duyurdu. 
     Yaz aylarının başlamasıyla hava sıcaklığının arttığı ülkede, ulaşım sektörlerinde peş peşe gelen grevler nedeniyle vatandaşların çok zorluklarla karşılaştığı belirtiliyor. 
     





</TEXT>
</DOC>
