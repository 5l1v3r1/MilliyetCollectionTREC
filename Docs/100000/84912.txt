<DOC>
<DOCNO> 84912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sonspo05.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler, Milliler'den imza almak için yarışıyor... 
</HEADLINE>
<TEXT>

     Milliler, Hong Kong'daki çalışmalarını sürdürürken, futbolcular bugün yemek öncesi ve sonrasında şehri gezdiler. 
     Hakan Şükür, masörlerle birlikte alış-veriş merkezlerini gezerken, milli futbolcu özellikle elektronik eşyalara ilgi gösterdi. Hakan Şükür, Hong Kong'un en ünlü mağazalarının bulunduğu Time Square'ye gitti. Yaklaşık 100 mağaza kapasitesindeki merkez, dünyanın ünlü alışveriş merkezleri arasında yer alıyor. Hakan Şükür, yaklaşık 1 saat gezdikten sonra otele dönüp, istirahate çekildi. 
     Öğlen yemeği sonrasında diğer futbolcular, toplu halde otelden ayrılarak, şehir turuna çıktı. Yoğun bir kalabalıkla karşılaşan oyuncular, Çinlilerin imza almak istemesi nedeniyle zor anlar yaşadılar. Küçük çocuklar ve sokakta gezen bazı bayanlar, milli futbolcularla hatıra fotoğrafı çektirdiler. 
     Öte yandan, yarın yapılacak turnuvanın kuralları da Hong Kong Futbol Federasyonu tarafından açıklandı. Kurallarda, kazanan takım 3 puan alırken, beraberlik halinde doğrudan penaltı atışlarına gidilecek. Penaltılarla kazanan takım 2 puan, kaybeden takım ise 1 puanın sahibi olacak. 2 sarı ve 1 kırmızı kart gören oyuncu, ikinci maça çıkamayacak. Türkiye'nin yarın yapacağı karşılaşmayı Taylandlı hakem Hanlun Ya Un yönetecek. Milli Takım yarın, yerel saatle 18.00'de, Hong Karması Lig Karması ile karşılaşacak. 
     Bugün geç saatlerde başlayan şiddetli yağmur, ay-yıldızlıların idmanlarını olumsuz olarak etkiliyor. 
     





</TEXT>
</DOC>
