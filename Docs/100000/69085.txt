<DOC>
<DOCNO> 69085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/siyaset/siy02.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu özel bölge’ tartışması 
</HEADLINE>
<TEXT>

ABD, Güneydoğu’nun kalifiye sanayi bölgesi’ olmasını önerdi. Türkiye, projeye siyasi sonuçlar’ doğurur gerekçesiyle karşı çıktı 
     SEÇKİN ÜREY Ankara 

     Başbakan Bülent Ecevit’in ABD gezisinin en somut sonucu olarak kurulan Türkiye - ABD Ekonomik Ortaklık Konseyi’nin salı ve çarşamba günleri Ankara’da yapacağı toplantılar öncesinde iki ülke arasında, "Güneydoğu’da kalifiye sanayi bölgesi" KSB - Qualified Industrial Zone QIZ kurulması konusunda anlaşmazlıkla sonuçlanan bir tartışma yaşandı. 
     Ecevit’in ABD gezisi sırasında gündeme gelen ve ardından karşılıklı temaslarla zemini yoklanan KSB projesinin, "Güneydoğu’da altyapısı uygun olan her yeri kapsaması" yönündeki ABD teklifi Türk tarafında rahatsızlık yarattı. 
     Türkiye’den ABD’ye "gümrüksüz sanayi ürünü ihracı" sağlayacak KSB kurulmasına ilke olarak iki tarafın da olumlu baktığı belirtildi. ABD, yaklaşık 3 yıldır gündemde olan KSB projesinin "en geri kalmış bölge" olduğu gerekçesiyle Güneydoğu’da gerçekleştirilmesini önerdi. Buna karşın Türkiye, KSB projesinin, "siyasi sonuçlar" doğuracağı gerekçesiyle bu bölgeye kurulmasına karşı çıktı. 
     
     Etnik sorun’ 
     Türkiye’nin "etnik sorun" nedeniyle, özellikle Batı’nın dikkatinin odaklandığı böyle bir bölgede, yabancı firmaların egemen olacağı bir kalkınma projesine zamanlama olarak sıcak bakmadığı öğrenildi. Yaklaşık üç haftadır devam eden, işadamlarının da katıldığı değerlendirme toplantılarında Dışişleri yetkilileri "Görüşmelerin siyasi boyutunu kimse unutmasın" uyarısında bulundu. Türkiye "Nerede kurulacağı bizim iç işimizdir" görüşünden geri adım atmayınca KSB’nin kurulacağı bölgeye ilişkin karar askıya alındı. 
     ABD’nin ekonomiden sorumlu Dışişleri Bakan Yardımcısı Alan Larson’ın başkanlık edeceği ve Büyükelçi Robert Pearson’ın da yer alacağı 15 kişilik Amerikan heyetinin KSB’nin yüksek teknoloji ürünleri üretimi üzerine kurulmasını isteyeceği belirtildi. Türkiye ise, bütün sanayi ürünlerini içeren bir KSB modeli önerecek. Dışişleri Müsteşarı Uğur Ziyal’ın başkanlık edeceği Türk heyetine TOBB, TÜSİAD ve Türkiye İhracatçılar Meclisi TİM başkanları da katılacak. "Arka masada duracakları" ifade edilen başkanların, görüşmeler üzerine fikirleri ve yorumları Türk heyetince sorulacak. 



 SİYASET 











</TEXT>
</DOC>
