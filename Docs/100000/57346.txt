<DOC>
<DOCNO> 57346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun07.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinliler Beyt Hanun'da İsrail tanklarını taşlıyor 
</HEADLINE>
<TEXT>

     Filistinli göstericilerin, Gazze Şeridi'nin kuzeyindeki Beyt Hanun'u işgal eden İsrail tanklarına taşlarla saldırdıkları bildirildi. 
     Yüzlerce Filistinli göstericinin bu sabah saatlerinde Beyt Hanun girişindeki tanklara taş attıkları, tanklara birkaç yüz metre uzaklıkta lastikleri ateşe verdikleri ve ortalığı kalın bir duman perdesinin kapladığı belirtildi. 
     Bu sırada tanklardan birinin hareket ederek ateş açmasının ardından göstericilerin paniğe kapıldığı kaydedildi. 
     Öte yandan İsrail ordusu, Beyt Hanun'u aşırı dinci Hamas örgütünün kalesi olarak değerlendirdi. 
     Ordudan yapılan açıklamada, dün gece tankların girdiği Beyt Hanun'un Hamas'ın kalesi olarak değerlendirildiği ve buradaki ''teröristlere karşı topçu, zırhlı ve özel birliklerle harekete geçildiği'' kaydedildi. 
     Operasyonun havadan düzenlenen akınlarla desteklendiği belirtilen açıklamada, Beyt Hanun'un İsrail'e yönelik birçok saldırının düzenlendiği yer olduğu, ordunun burada yaptığı araştırmalar sonucu 5 Filistinlinin yakalanarak sorgulanmak üzere götürüldüğü ifade edildi. 
     Bu arada, İsrail askerlerinin Filistin Devlet Başkanı Yaser Arafat'ın örgütü El Fetih'in lideri Marvan Barguti'nin işgal ettikleri evinden ayrıldığı bildirildi. 
     İsrail askeri kaynakları, Barguti'nin evinin ''taktik nedenlerle'' işgal edildiğini ve aynı nedenlerle evin boşaltıldığını, askerlerin Barguti'nin evinden ayrılırken her şeyin yerli yerinde bırakılmasına dikkat ettiklerini belirttiler. 
     
     Bir Filistinli öldü 

     İsrail ordusunun Mısır sınırındaki Filistin kenti Refah'a tank ve iş makineleriyle girişi sırasında 1 Filistinlinin öldürüldüğü bildirildi. Filistinli güvenlik kaynakları, dün gece İsrail tank ve iş makinelerinin Filistin kontrolündeki Refah kentine yaklaşık 600 metre kadar girdiklerini ve Tal el Sultan mahallesinde 3 yönden ilerleyen tankların ateş açtıklarını kaydettiler. 
     Görgü tanıkları da, tankların girişinden önce Filistinlilerin ateş açmamış olduklarına dikkat çekti. 
     Bu arada, İsrail ordusunun Beyt Hanun'a girişi sırasında bir Filistin polisinin öldüğü bildirildi. 
     Filistinli hastane kaynakları, İsrail ordusunun Gazze Şeridi'ndeki Beyt Hanun'a girdiği sırada bacağından vurulan 28 yaşındaki Ahmed Bassiuni'nin kan kaybından öldüğünü belirttiler. 
     Aynı olayda 4'ü polis 14 kişi yaralanmıştı. 
     Öte yandan, dün gece İsrail topraklarına sızmaya çalıştığı belirtilen bir başka Filistinlinin askerlerce açılan ateşte öldürüldüğü bildirildi. 
     İsrail ordusundan yapılan yazılı açıklamada, Gazze Şeridi'ndeki Gush Katif'e Yahudi yerleşim birimine sızmaya çalışan silahlı Filistinlinin İsrail askerlerince vurulduğu kaydedildi. 
     Açıklamada, öldürülen Filistinlinin üzerine patlayıcı bağlanmış olduğunun sanıldığı belirtildi, ancak başka ayrıntı verilmedi. 
     






</TEXT>
</DOC>
