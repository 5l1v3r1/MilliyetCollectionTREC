<DOC>
<DOCNO> 85742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur07.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Grammy Ödülleri'nde Türk izi... 
</HEADLINE>
<TEXT>

     Mersin Devlet Opera ve Balesi solist sanatçısı tenor Bülent Bezdüz, ilk kez bir Türk adını, Müzik Oscarı sayılan Grammy ödülleri listesine yazdırdı. 
     Bu yıl ''Best Opera Recording'' dalında Grammy ödülüne layık bulunan Berlioz'un ''Troyalılar-Les Troyens'' operasının başrollerinden birinde, tenor Bülent Bezdüz de rol aldı. 
     Şef Colin Davis yönetimindeki Londra Senfoni Orkestrası eşliğinde seslendirilen ''Troyalılar'' operasında, ''Helenus'' ve ''Lopaz'' rollerini üstlenen Bezdüz, ''Grammy ödülü''nü almanın onurunu yaşadı. 
     Yapı Kredi tarafından 1995 yılında düzenlenen ''1. Leyla Gencer Şan Yarışması''nda jüri üyelerinin dikkatini çekerek aldığı Kraliyet Akademisi ve Leonardo Da Vinci burslarıyla başarıdan başarıya koşan Bezdüz, Avrupa'nın önemli müzik merkezlerinde ve çok önemli prodüksiyonlarında yer aldı. Bezdüz, Paris Uluslararası Şan Yarışması'nda da ikincilik kazandı. 
     Gazi Üniversitesi Müzik Eğitimi Bölümü'nden mezun olan ve 1992'den bu yana Mersin Devlet Opera ve Balesi'nde solist sanatçı olarak görev yapan Bezdüz, çalışmalarını Polonyalı Şan Pedagogu Roman Verlinski ile sürdürüyor. 
     Bezdüz, halen Kültür Bakanlığı'nın izni ile bulunduğu Hollanda'da, Amsterdam Concertgebauw ile ''Turandot'' operasında sahne alıyor. 
     





</TEXT>
</DOC>
