<DOC>
<DOCNO> 55754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/ekonomi/eko08.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi haber bombardımanı 
</HEADLINE>
<TEXT>

Piyasalar arka arkaya gelen olumlu haberlerle hareketli bir gün geçirdi. Borsa yüzde 5.5 yükselirken, dolar 20 bin lira düştü. Bonoda yılın işlem rekoru kırıldı 
     ORHAN TEKEOĞLU 

     Haftaya durgun başlayan piyasalar, ABD Dışışleri Bakanı Colin Powell’ın Irak için Türkiye’den herhangi bir taleplerinin olmadığını ve Türkiye ile olan ticareti desteklediklerini açıklaması, Devlet Bakanı Kemal Derviş’in Brüksel’den Türk ekonomisi için yaptığı "çıkış başladı" yönündeki olumlu açıklamaları, Hazine’nin euro cinsinden borçlanmaya hız vermesi, Kıbrıs görüşmelerindeki yumuşama belirtileri ve Anayasa Mahkemesi’nin Vakıfbank yasasının iptal istemini reddetmesi ile moral buldu. 
     
Borsa yüzde 5.5 yükseldi      Kasım enflasyonunun beklenenden düşük çıkmasının yanı sıra Hazine’nin aralık ayında rahat borçlanacak olması ve S P’nin Türkiye’nin görünümünü düzeltmesi de olumlu havayı destekledi. Borsa 12.000 puana yaklaştı. Dolar 20 bin lira birden değer kaybederek son üç ayın en düşük düzeyine indi ve TL 11 Eylül’den sonra oluşan kayıplarını geri aldı. 
     Olumlu haberlere dün en belirgin tepkiyi borsa verdi. Hisse senetleri ortalama yüzde 5.5 değer kazandı. İMKB - 100 Endeksi de 622 puanlık artışla 11.930’a yükseldi ve 12.000 puan sınırını zorladı. İşlem hacmi iki katına çıkarak 811.1 trilyon lira oldu. Hürriyet, Vestel, Turkcell, Enka Holding ve Doğan Holding hisseleri ise tavan fiyatlardan işlem gördü. 
     
Bonoda yılın rekoru      Bono piyasası, başta yabancılar olmak üzere yoğun müşteri talebi ile karşılaştı. Toplam nominal işlem hacmi 548.8 trilyon lira ile yılın rekorunu kırdı. Hazine’nin dünkü 1.4 katrilyonluk itfasının dövize gitmeyerek bonoda kalması, işlem hacmini patlattı. 
     Uzmanlar, dövizdeki satış eğiliminin bonoda yabancı alımlarından kaynaklandığını belirttiler. 
     En aktif k ğıt konumunda olan ve Hazine’nin salı günü ihraç ettiği 10 Temmuz 2002 vadeli bononun faizi 1.76 puanlık düşüşle yüzde 76.19’a geriledi. 
     
Dolar son üç ayın en düşük düzeyinde      ABD Dışişleri Bakanı Colin Powell’ın Irak konusundaki açıklamaları endişeleri azaltırken, dolar 11 Eylül’de ABD’ye yapılan saldırılardan bu yana en düşük düzeyine geriledi. Merkez Bankası’nın dünkü dolar kapanış kuru 1 milyon 428 bin lira olarak gerçekleşti. Dolar 19 Ekim’de 1 milyon 650 bin lira ile zirve yapmıştı. Önceki gün serbest piyasada 1 milyon 483 bin lira düzeyinde olan dolar, dün 20 bin lira birden gerileyerek 1 milyon 463 bin liraya indi. 
     



 EKONOMİ 

















</TEXT>
</DOC>
