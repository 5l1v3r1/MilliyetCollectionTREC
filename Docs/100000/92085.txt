<DOC>
<DOCNO> 92085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/ekonomi/eko04.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Köytaş’tan borsaya soyulduk’ açıklaması 
</HEADLINE>
<TEXT>

Halkbank’ın kurtarılmaya değer olup olmadığını inceleyeceği Köytaş, borsaya yaptığı açıklamada, şirketin eski yönetimini suçladı 
     Halk Bankası önümüzdeki ay İstanbul Yaklaşımı çerçevesinde Köytaş Tekstil’de incelemeye başlıyor. 
     Köytaş’dan Borsa’ya gönderilen açıklamada, inceleme sonrası Köytaş’ın kurtarılmaya değer şirketlerden olup olmadığı hususunda rapor düzenleneceği belirtilerek şöyle denildi. 
     
     Kaynak aktarıldı’ 
     "15 Temmuz’da yayınlanacak dış bağımsız denetim şirketi raporlarında açıkça görüleceği gibi, şirketimizin eski yönetim kurulu başkanı kontrolünde olan Çalışkan Holding ve grup şirketlerinin şirketimize yüzmilyonlarca dolar tahsili kabil olmayan borcu bulunduğu ve yine muhasebe kayıtlarında yapılan sahteciliklerle SPK’nın sınırlı denetimiyle kısmen ortaya çıkarılan, ancak ileride yargılama yoluyla boyutları çok büyük örtülü kaynak aktarımlarının yapıldığı, örtülü kaynak aktarımları yoluyla şirketin fiziki ve borsa değerinin kat kat fazlası soyulduğu ve bu nedenle zor duruma düşürüldüğü görülecektir." 
     Grup şirketlerine yüzmilyonlarca dolar kredilerin "geri ödenmeyeceğini bile bile veren" bankaların ikisinin kamu bankası olduğu, diğer 12 özel bankanın Tasarruf Mevduat Fonu’na devredildiği kaydedildi. 
     "Köytaş’ın başına gelenler tesadüfi olmayıp, belli merkezlerden planlandığı, Köytaş’ta uygulanan soygun şablonuyla özel bankalarda uygulanan şablonun aynı olduğu dikkati çekmekte" denilen açıklamada, şöyle denildi "Üç yıllık mücadelede vardığımız sonuç soygunu yapanların maşa olduğu. Bu maşayı kullanan ellerin bir kısım devlet erkini kullanan kişiler olduğu kanaatine varılmıştır. Maşa, ortaklarımızdan ve halkımızın desteğiyle kırılmış ise de maşayı tutan ellerin kırılması için ortaklarımızdan ve halkımızdan destek beklenmektedir" denildi. 
     
     Suç duyurusu çağrısı 
     Açıklamada, söz konusu desteğin, Cumhurbaşkanlığı’na ve Başkanlığa müracaat ile Devlet Denetleme Kurulu ve Başbakanlık Teftiş Kurulu’nun harekete geçirilmesini istemekten ibaret olduğu vurgulandı. 
     



 EKONOMİ 





















</TEXT>
</DOC>
