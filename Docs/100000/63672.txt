<DOC>
<DOCNO> 63672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/ekonomi/eko04.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince Gerekirse banka alırız 
</HEADLINE>
<TEXT>

Koşullar uygun hale geldiğinde Türkiye’de banka satın alabileceklerini söyleyen İş Bankası Genel Müdürü Ersin Özince, "Türkiye’ye katkısı olacaksa yurtdışında da banka alırız" dedi 
     İş Bankası Genel Müdürü Ersin Özince, "Türkiye’de banka almak gerekirse alırız. Yurtdışında banka almanın eğer Türkiye’nin ticaretine katkısı olacaksa alırız. Buna daima muktedir olacağımızı düşünüyorum" dedi. 
     "Haksız rekabet unsurları mevcut altyapımızı gereğince kullanamamamızı getiriyordu" diyen Özince, şöyle konuştu 
     "Haksız rekabet azaldıkça bu konuda bilakis olumlu gelişmeler bekliyoruz. Önce kendi altyapımızın verimliliğini artırmak niyetindeyiz. Ama ileride Türkiye’de işler ticari hayat gelişmeye başlar, ekonomik hayat kuvvetli adımlarla gelişmeye devam ederse biz tabii bunun için teşkilatımızı büyütmemiz gerekiyorsa büyütürüz." 
     İş Bankası’nın Türk Milli Futbol Takımı’na ana sponsor olması nedeniyle düzenlenen törende basının sorularını yanıtlayan Özince, dolardaki düşüş nedeniyle endişeye gerek bulunmadığını belirterek "Kendi dengesini bulur" diye konuştu. 
     Özince, bankalara kaynak aktarımını öngören yeni yasaya ilişkin olarak da mali sektörün sıkıntıda olduğunu düşünmediğini, sektörün önceden sıkıntıları olduğunu söylemenin daha doğru olacağını söyledi. 
     
     Sektör iyileşiyor’ 
     Özince, "Bu kadar operasyondan birtakım olumlu neticelerin de çıktığını, bu kadar ıstıraplarla, acılarla adeta ameliyat gören bu sektörün önemli ölçüde rehabilite olduğunu bir kere kabul etmemiz lazım. Bundan sonra çok önemli bi rşey kaldığını düşünmüyorum" dedi. 
     Sistemin kendi kendini rehabilite etme sürecinin başladığını bildiren Özince, şu ana kadar bankacılık sektörüyle ilgili sürekli teredütte olunmadığını, gerektirmeyecek kadar çok reform yapıldığını söyledi. 
     "Artık sona doğru geliniyor" diyen Özince, "Ümit ederim ki, reel sektördeki mali yapıların da güçlenmesiyle bizim finans sektöründeki sıkıntımız yavaş yavaş zaman içinde geçecektir" dedi. 
     



 EKONOMİ 




















</TEXT>
</DOC>
