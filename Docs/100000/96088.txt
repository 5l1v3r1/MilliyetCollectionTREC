<DOC>
<DOCNO> 96088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sonspo12.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli genç golcü Serhat ''Son derece formda ve hazırım'' 
</HEADLINE>
<TEXT>

     Fenerbahçe'nin genç golcüsü Serhat Akın, yeni sezon öncesi son derece formda ve hazır olduğunu söyledi. 
     Serhat, internetteki ''www.serhatakin9.com'' adresli sitesinde yaptığı açıklamada, Dünya Kupası için milli takımla birlikte tüm çalışmalara katıldığını hatırlatarak, ''Bunun karşılığını gördüğüme inanıyorum. Son derece formda ve hazırım. Yeni sezonda çok daha iyi bir performans sergileyeceğim. Bu arada milli takımla birlikte çalışmalarda bana destek veren herkese buradan bir kez daha teşekkür etmek isterim'' diye konuştu. 
     Avusturya kampının son derece iyi bir şekilde sürdüğünü kaydeden Serhat, FC Traunstein maçında Simao'nun sakatlanmasına üzüldüğünü ve bir an önce iyileşip takıma katılmasını dilediğini ifade etti. 
     Serhat, hazırlık amaçlı bir turnuvaya katılacaklarını hatırlatarak, ''Bu turnuvada alacağımız sonuçlardan çok sergileyeceğimiz oyun bence çok daha önemli. Ama takımımızın son çalışmalardaki performansını gördükçe iyi bir oyun ortaya çıkaracağımıza inanıyorum'' dedi. 
     ''BAŞARILI OLMAK İÇİN HERŞEYİ YAPACAĞIM'' Yurt dışı kampları son derece yorucu olduğunu belirten Serhat, şunları kaydetti 
     ''Hele 50 günü aşkın milli takım kampından sonra bu kamp benim için biraz sıkıcı olabilirdi. Ama yeni sezonda başarılı olmak için herşeyi yapmayı aklıma koydum. Bu nedenle kampın hiç bir olumsuzluğundan etkilenmemeye kararlıyım. Zaten böyle bir durum da yok. Çünkü idmanlar dışında takımdaki arkadaş ve ağabeylerimle son derece hoş vakit geçiriyoruz. Bu arada teknik direktörümüz Werner Lorant'ın çok sayıda genç ismi denemesi, benim için avantaj oldu. 
     Takımdaki yaşıtlarımın sayısı arttı. Ama olmasa da farketmezdi, çünkü biz Fenerbahçe olarak çok iyi anlaşan bir ekibiz. Fenerbahçe taraftarıyla kucaklaşmak için sabırsızlanıyorum. Onlara buradan son derece formda olduğumuzu, iyiye gittiğimizi müjdelemek isterim. 
     Sabretsinler, kısa sürede çok farklı bir Fenerbahçe'yi karşılarında görecekler ve tüm yıl boyunca bizi izlemeye doyamayacaklar.'' 
     





</TEXT>
</DOC>
