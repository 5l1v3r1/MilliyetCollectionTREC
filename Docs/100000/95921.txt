<DOC>
<DOCNO> 95921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/guncel/gun03.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutana tahliye yok 
</HEADLINE>
<TEXT>

Akkise olaylarında ateş açma emri veren Astsubay Başçavuş ifadesinde, "Emir vermediğim halde askerler canlarını kurtarmak için havaya ateş açtılar" şeklinde ifade verdi 
     FEVZİ KIZILKOYUN Konya DHA 

     Konya’nın Ahırlı ilçesine bağlı Akkise beldesinde 11 ay önce meydana gelen, 1 kişinin ölümü, 25’i asker 30 kişinin de yaralanmasıyla sonuçlanan çatışmanın ardından "Kasten adam öldürmek, kasten adam öldürmeye teşebbüs ve bireylere kötü davranmak" suçundan tutuklanan jandarma bölük komutanı Astsubay Başçavuş Ali Çalışkan’ın tahliye talebi reddedildi. 
     Olay gecesi askere emir vermediğini belirterek tahliyesini isteyen Çalışkan, "Olay gecesi vatandaşlar bizi çembere aldı. Her taraftan taş ve sopalarla saldırı oluyordu. O sırada hiç emir vermediğim halde askerler canlarını kurtarmak için ateş etmeye başladı. Emir - komuta zinciri kırıldı. Bana saldırı başlayınca havaya ateş ettim. Havaya ateş açarak, araçlara kaçtık" dedi. 
     Aralarında Akkise Beldesi Belediye Başkanı Abdullah Kayaalp ile olaylar sırasında ölen Hasan Gültekin’in babası Kadir Gültekin’in de bulunduğu tanıklarsa olaylardan Çalışkan’ı sorumlu tuttu. Tanık olarak ifadelerine başvurulan 5 jandarma eriyse, "Komutan ateş emri vermedi. Köylüler saldırınca havaya ateş açtık. Komutanın ateş açtığını da görmedik" dedi. Mahkeme, Çalışkan’ın tutukluğunun devamına karar vererek, duruşmayı 13 Ağustos’a erteledi. 
     



 GÜNCEL 























</TEXT>
</DOC>
