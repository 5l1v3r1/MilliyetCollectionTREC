<DOC>
<DOCNO> 83204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/yazar/pulur.html </URL>
<DATE> 2002/05/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Van'da canavar değil şenlik 
</HEADLINE>
<TEXT>

     GEÇEN yıl Van'daydık, meşhur "TIR"ımız kapaklarını açmış, gelen gidenle konuşuyor, ya da eleştiriliyorduk... Genç bir kız geldi, kendisini "Devlet Tiyatrosu'ndan " diye tanıttı, cahilliğimize bakın ki, biz, Van'da, Devlet Tiyatrosu olduğunu bilmiyorduk, turneye geldiklerini sandık, meğer Van'da yerleşik Devlet Tiyatrosu varmış... 
     "Akdamar Çocuk ve Gençlik Tiyatroları Şenliği" program dergisini okurken bu aklımıza geldi. 
     23 Nisan'da başlayıp, 25 Mayıs'ta sona erecek olan bu şenliğe 14 ilköğretim okulu, 9 lise ve Van 100. Yıl Üniversitesi katılıyor. 23 okuldan 35 öğretmen ve 200 öğrenci Çehov'dan Turgut Özakman'a, Reşat Nuri'den Oktay Arayıcı'ya, yerli ve yabancı yazarların oyunlarını ve öğretmenlerin yönettiği oyunları oynuyorlar. 
     
     HER şey Van Devlet Tiyatrosu, Halk Eğitim Merkezi ve Milli Eğitim Müdürlüğü'nün, öğretmenlere yönelik açtığı "Yaratıcı Drama" kursuyla başladı. Kursu bitiren öğretmenler öğrendiklerini okullarında uyguladılar, festivale katılacak oyunları hazırladılar. 
     Bir öğretmen "Van Gölü insanları" imzasıyla festivale nasıl hazırladıklarını anlatıyor 
     "Eşi bulunmaz bir uğraştır tiyatro. Kimi zaman bir ağaçtı çocuklarımız, kimi zaman bir gezegen, toprağı yaşadık onlarla, kötü yola düşmüş biriydik bazen, bazen her şeyin sahibi, bazen bir araba, bazen uçsuz bucaksız yeşillik, bazen bakakaldık, askerdik, şofördük... Herkesi yaşadık, onları anlamayı öğrendik çocuklarımızla. Binbir türlü insana ve kültüre şahit oldu provalarımız. Tartıştık, fikir söyledik, oyladık, en uygunu bulmaya çalıştık demokrasiyi tattık. Vaktimizi paylaştık, sıkıntımızı, hatta sırlarımızı paylaştık, beraberliği ve güveni tattık. Çünkü tiyatro bireysel bir iş değildir. Tek kişilik oyunlar bile bir ekibin ürünüdür çünkü." 
     
     VAN'da, tiyatro şenliği yapmak, hem de tepeden inme değil, yörenin öğretmeniyle, yörenin çocuklarıyla... 
     Nereden nereye gelindiğini anlamanız için bir örnek... 
     1920'de, Kütahya'da göçmenler yararına, Kızılay bir temsil düzenler, Recaizade Mahmut Ekrem'in "Çok Bilen Çok Yanılır" piyesi oynanacaktır. Oyunda dalavereci bir "kadı" rolü vardır, Kütahya Kadısı bu oyunu İstanbul'a Şeyhülislamlık, fetva eminliğine şikayet eder, hem rolü oynayan oyuncunun, hem onu gülerek seyredenlerin gavur olduklarını, nikahlarının bozulduğunu, karıların boş düştüğünü ileri sürerek fetva ister. 
     Fetva gelir kadı'nın göreviyle alay etmek, şeriatı hiçe saymaktır, oyuncu da, onu gülerek seyredenler de, hem imanlarını, hem de nikahlarını tazelemek zorundadırlar. x 
     
     KÜTAHYA fetvasından, Van Tiyatro şenliğine... 
     İşte bu, Cumhuriyet'i aydınlatan ışığıdır. 
     Ve bir not... 
     Van'da Tiyatro şenliği yapmak, İstanbul'da tiyatro festivali düzenlemeye benzemez... 
     -------- 
     x Türk Tiyatrosu, Metin And, syf 27 - İş Bankası yayınları. 
     
     







Ecevit'in yeni misyonu 


Devletler hukuku, Org. Kıvrıkoğlu'nun tepkisi ve Türkiye'nin profili... 


Dış basın gördü 


Ecevit Çekilmem söz konusu değil 


Derviş 'Seçim erken olsun ' diyor 


AB'deki bıyıksız Türkler 


Özel okul zamları 2 


Neden şıkır şıkır oynamıyorlar 


İntiharlarda medyanın sorumluluğu ve Milliyet’in kararı 


BDDK, Ajda’nın peşinde 


Yasal boşluk var Kim terörist, kim çeteci belli değil 


Van'da canavar değil şenlik 


Devletleşen Partiler 


Muallim Mektebi'nde Trafik Kongresi 


İnsanın kendisinden farkı nedir 


Bankalar bilanço düzeltiyor’ 


</TEXT>
</DOC>
