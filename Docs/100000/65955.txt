<DOC>
<DOCNO> 65955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/aspo.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan sinir küpü 
</HEADLINE>
<TEXT>

Antalya beraberliği, Galatasaray’daki bütün öfkeleri de su yüzüne çıkardı. Yönetim Lucescu’ya, Lucescu futbolculara, futbolcular ise rakiplere ve sert oyuna isyan etti 
     HALİL ÖZER 

     SARI - Kırmızılı kulüpte, yönetim Lucescu’ya, Lucescu futbolculara, futbolcular rakiplere veryansın etti. Yöneticiler, Rumen Teknik Direktörün, kiralıklar konusunda yaptığı açıklamayı hayretle karşıladı. II. Başkan Fatih Altaylı "Biz kiralık oyunculardan korkmayız. Kaldı ki, biz bu oyuncuları Antalya’ya sattık. Bu sözü genel anlamda söylediğini de kabul edersek, onları ihtiyacımız olmadığı için kiraladığımızı hatırlatırım. Bize böyle pazarlık yapmak yakışmaz. Lucescu nasıl böyle söyler anlamıyorum" diye konuştu. 
     
Tekme - tokat      GALATASARAYLI futbolcular da rakiplerin sertliğinden şikayet ettiler. Kaptan Bülent, oyuncular adına yaptığı açıklamada "Her maçta bize karşı tekme tokat oynuyorlar. Avrupa’da bile böyle durumla karşılaşmıyoruz. Her yerimiz yara bere içinde. Böyle gitmez" dedi. Fatih Altaylı da "Oyuncularımızın kulaklarını bile koparıyorlar. Ama bu asla özür olmaz. Sen boş kaleye golü atama ondan sonra sertlikten şikayet et" yorumunu yaptı. Özer Saraçoğlu ise "Lucescu’nun söylediği doğru, rakiplerimiz insan avına çıkıyor" ifadesini kullandı. 
     
Arif’e yasak      TEKNİK Direktör Lucescu ise maç sonunda futbolcularını eleştiri yağmuruna tuttu. Rumen hoca, özellikle Ümit Karan, Arif ve Hasan Şaş’a çok kızarken, "Sizlere böyle futbol yakışmıyor. Kaçan gollere bir daha bakın. Siz Galatasaraylı futbolcusunuz. Kolayları hep zora sokuyorsunuz. Sizleri tanıyamıyorum" dedi. Lucescu, Ümit Karan’ı kaçırdığı gollerden dolayı uyarırken, Arif’e de serbest atış yapmasını yasakladı. Ünlü hoca, Hasan Şaş’tan da bir an önce kendini toparlamasını istedi. 
     



 SPOR 


























</TEXT>
</DOC>
