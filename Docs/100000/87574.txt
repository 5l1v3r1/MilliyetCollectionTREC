<DOC>
<DOCNO> 87574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur23.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Başbakan görevini sürdürüyor" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Başbakan Bülent Ecevit'in şu anda görevini sürdürdüğünü, kendileri için bu görevi nerede yürüttüğünün önemli olmadığını belirterek, ''Türkiye'de yönetim boşluğu yaşanmamaktadır'' dedi. 
     Bahçeli, resmi davetli olarak gittiği Çin Halk Cumhuriyeti'ndeki gezisini tamamlayarak, yurda döndü. 
     Bahçeli'yi, Esenboğa Havalimanı'nda bazı bakanlar, Ankara Valisi Yahya Gür, partililer ve vatandaşlar karşıladı. 
     Bahçeli ile Devlet Bakanı Tunca Toskay, Sanayi ve Ticaret Bakanı Ahmet Kenan Tanrıkulu ve Ulaştırma Bakanı Oktay Vural da yurda döndü. 
     Devlet Bahçeli, Esenboğa Havalimanı'nda gezisine ilişkin değerlendirmelerde bulundu, gündemdeki konulara ilişkin açıklamalar yaptı. 
     Başbakan Bülent Ecevit'in sağlık durumuna ilişkin değerlendirmelerde bulunan Bahçeli, Ecevit'in, tedavisinin tamamlanması sonucu en kısa zamanda sağlığına kavuşmasını temenni etti. 
     Ecevit'in, şu anda görevini sürdürdüğünü belirten Bahçeli, ''Bizim için bu görevi nerede yürüttüğü önemli değildir. Türkiye'de yönetim boşluğu yaşanmamaktadır. Bu konudaki tartışmaları, siyasi ahlak açısından doğru bulmuyorum'' diye konuştu. 
     Sağlık durumuna göre görevini sürdürmesine ilişkin kararın Ecevit'e ait olduğunu ifade eden Bahçeli, bu konuda dışarıdan baskı yapılmasının veya herhangi bir işlemin bugünkü şartlarda söz konusu olmaması gerektiğini söyledi. 
     





</TEXT>
</DOC>
