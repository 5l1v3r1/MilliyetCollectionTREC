<DOC>
<DOCNO> 88486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun08.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi ajanından FBI'ya ağır suçlamalar... 
</HEADLINE>
<TEXT>

     Amerikan Federal Soruşturma Bürosu'nda FBI görevli bir ajan, çalıştığı kuruluşa ağır suçlamalarda bulunarak, FBI'ı bürokrasiye boğulmak ve risk almaktan korkmakla itham etti. 
     Minneapolis kenti FBI ofisinde hukukçu olarak görev yapan ve FBI Başkanı Robert Mueller ile bazı Kongre üyelerine, FBI'ı 11 Eylül saldırıları öncesi ihmalkarlıkla suçlayan 13 sayfalık mektup gönderen Coleen Rowley, Senato Adalet Komisyonu'na verdiği ifadede, ''kuruluştaki bürokrasinin artık gülünç boyutlara ulaştığını'' söyledi. 
     Komisyonda, Iowa'dan Cumhuriyetçi Senatör Charles Grassley tarafından bir yurtsever olarak takdim edilen Rowley, FBI karargahının taşradaki ofislerin önüne engeller koyduğunu ileri sürerek, 11 Eylül saldırılarına girişmekle suçlanan hava korsanlarıyla birlikte olduğuna inanılan Zekeriya Musavi'yi sorgulamak istemelerine engel olunduğunu iddia etti. 
     FBI'ın bürokrasiye boğulduğunu ve çok sayıda ajanın bu yüzden gerekli kararı almalarının güçleştiğini ileri süren Rowley, ''Risk almaktan korkan FBI'da katı bir ast üst geleneği var ve birinin kendinden az kıdemli birisini araması görülmüş şey değil'' diye konuştu. 
     FBI Başkanı Mueller de Rowley'den önce Senato'da ifade verdi. 
     Komisyon üyelerinin 11 Eylül saldırılarıyla ilgili eleştiri yüklü sorularına yanıt veren Mueller, FBI'ın 11 Eylül saldırıları öncesinde ihmalkar davrandığı yönündeki açıklamaları spekülasyon olarak niteledi. 
     





</TEXT>
</DOC>
