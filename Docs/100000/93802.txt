<DOC>
<DOCNO> 93802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/siyaset/siy02.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye havalanacak 
</HEADLINE>
<TEXT>

Türkiye, ABD ve İngiltere ordularının yeni savaş uçağı olarak planlanan F - 35’lerin üretimine katılıyor. Türkiye, 2013’e kadar 175 milyon dolar ödeyecek ve 2015’de 150 adet alacak 
     UTKU ÇAKIRÖZER Ankara 

     Türkiye, ABD Savunma Bakanlığı Pentagon’da gelecek hafta imzalanacak anlaşmayla ABD ve İngiltere’nin yeni savaş uçağı "JSF - F - 35" Ortak Taarruz Uçağı projesine katılacak. Türk Hava Kuvvetleri, alacağı toplam 150 adet F - 35 uçağının ilkine 2015’de kavuşacak. ABD ve İngiltere ordularının yeni savaş uçağı olarak planlanan F - 35’lerin üretimi aşamasına Hollanda, Kanada, Norveç, İtalya ve Danimarka ile birlikte katılma kararı alan Genelkurmay, üretimin süreceği 2003 - 2013 arasında toplam 175 milyon dolar ödeyecek. Anlaşmayı, Savunma Sanayi Müsteşarı Dursun Ali Ercan, 11 Temmuz’da Washington’da imzalayacak. 
     
     F - 16 pazarlığı 
     Tanesi 40 milyon dolara mal olacak uçaklardan 2015 - 2030 arasında 150 adet alacak olan Türkiye, projeye toplam 6 milyar dolar bugünkü kurla 10 katrilyon lira ödeyecek. F - 35’lerin teslimatının başlayacağı 2015’e kadar Hava Kuvvetleri’nin yeni alınacak 30 adet F - 16 uçağıyla takviye edilmesi planlanıyor. Geçen mayıs ABD’ye giden Türk askeri heyetinin Pentagon’dan 30 F - 16 alımı için fiyat bilgileri istediği belirtildi. 
     Adedi 35 - 40 milyon dolar olan yeni F - 16’ların yaklaşık 1 milyar dolarlık 1.5 katrilyon lira maliyeti nedeniyle Genelkurmay, ABD’li yetkililere "Yeni uçakları almak için Türkiye’deki eski F - 16’ları satmamıza yardımcı olun" önerisinde bulundu. 
     F - 35 Programı, dünyada 5 bin adede ulaşacağı düşünülen uçak satışıyla, jet tarihinin en büyük askeri projesi. 
     



 SİYASET 















</TEXT>
</DOC>
