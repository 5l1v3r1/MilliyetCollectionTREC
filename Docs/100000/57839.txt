<DOC>
<DOCNO> 57839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/guncel/agun.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Birkaç gün üst üste kar yağınca büyük şehirler bir anda köykent oldu 
</HEADLINE>
<TEXT>
Her yer köykent 
Balkanlar'dan gelen soğuk hava, Türkiye'yi adeta perişan etti. Trakya Ekspresi'nde bin yolcu mahsur kaldı, İstanbul'da 1 kişi dondu. Askerler tanklarla yolda kalanları topladı, elektrikler kesildi, adalarda tatil yapanlar gemi seferleri iptal edilince otellerine döndü 
     DOĞAN HABER AJANSI 

     Sakarya'da kara saplanan ambulansta doğan ikizleri de donduran kar ve soğuk hava, bayram tatilinin son gününde Türkiye'yi teslim aldı. İstanbul'da bir kişi dondu, Trakya'da otoyollar kapandı, nehir ve göller dondu, trenler yolda kaldı, Akdeniz'de minare yıkıldı. Yollarda mahsur kalan araçlardaki yolcular, yer yer 1 metreyi aşan karda tank ve traktörlerle kurtarıldı. Bazı merkezlerde okullar tatil edildi, Antalya'dan Muğla'ya kadar olan sahil boyunca ormanlık bölgelerde yüzlerce çam ağacı köklerinden söküldü. 
     
     AVRUPA YOLU KAPANDI 
     Son yılların en sert kışını yaşayan Trakya, bayramı kar altında geçirdi. Edirne - İstanbul arasındaki TEM ile D - 100 Karayolu, ulaşıma kapandı. Edirne İstanbul seferini yapan ve 12 vagonda yaklaşık bin yolcu taşıyan Trakya Ekspresi, tipi nedeniyle yolda kaldı. İlk ve orta dereceli okullar Edirne ve Kırklareli'de 2 gün, Tekirdağ, Çanakkale ve Bursa'da da 1 gün tatil edildi. Sakarya Üniversitesi'nde bağlı tüm fakülte ve yüksek okullarda da bugün öğretim yapılmayacak. 
     
     İSTANBUL’A DA TATİL 
     Kar ve tipi İstanbul'da da yaşamı felç etti. İlk ve orta dereceli okulların bir gün tatil edildiği İstanbul’da bir kişi donarak hayatını kaybetti. Boğaz'da, fırtına ve şiddetli akıntı nedeniyle olası kazalara karşı, uzunluğu 200 metreyi geçen gemilerin transit geçişine izin verilmedi. Hamidiye Su İstasyonu'nda mahsur kalan 2 kişi, itfaiye ekiplerince kurtarıldı. 
     
     ASKERLER YARDIMA KOŞTU 
     Yolların kapanması nedeniyle 4 kişilik bir aile İpsala - Sultanköy yolu üzerinde otomobillerinde, mazotu biten bir otobüsteki 40 yolcu Havsa - Oğulpaşa Köyü yakınlarında, yine 40 yolcunun bulunduğu bir başka otobüs de Keşan - Siğilli köyü yakınlarında mahsur kaldı. Yolda kalanlara gıda maddesi ulaştırıldı. İpsala yakınlarında mahsur kalan bazı araçlarda bulunan vatandaşlar askerler tarafından tank ve kariyerlere bindirilerek, en yakın yerleşim merkezlerine ulaştırıldı. 
     
     HALI SAHA ÇÖKTÜ 
     Bolu bölgesinde iki gündür yağan kar 350'nin üzerinde köy yolunun kapanmasına neden oldu. D - 100 Karayolu ve trafiğin zaman zaman durma noktasına geldiği Bolu Dağı geçişinde zincirsiz araçlara izin verilmezken, yollarda çok sayıda maddi hasarlı kaza oldu. Serdivan Beldesi'nde biriken karların ağırlığına dayanamayan halı saha ile iki garajın çatıları çöktü, 4 otomobil ile 2 minibüs hasar gördü. Bursa Uludağ'da ise kar kalınlığı 186 santime ulaştı. 
     
     TATİLCİLERE ADA HAPSİ 
     Tatili Marmara ve Avşa adalarında geçirenler, gemi seferlerinin de iptal edilmesi nedeniyle adada kaldılar. Çanakkale'de feribot seferleri iptal edilirken Çanakkale - Çan, Çan - Biga, Çan - Bayramiç, Bayramiç - Ezine arasındaki yollar ile 400 köy yolu kapandı. Çanakkale'de iki arkadaşıyla önceki gün ava giden evli ve bir çocuk babası matbaacı 36 yaşındaki Erkan Sargın kayboldu. Arkadaşlarına ulaşamayan Sargın, bir sulama kanalına sığınıp, cep telefonuyla yakınlarına yardım mesajı çekti. 
     
     DOĞU'DA 3 METRE KAR 
     Kayseri ve çevresinde önceki gece başlayan ve saatteki hızı 80 kilometreyi bulan şiddetli fırtına elektrik hatlarında arızalara yol açtı. Kentin önemli bölümüne uzun süre elektrik verilemedi. Doğu'daki yüksek kesimlerde kar kalınlığı 3 metreyi buldu. Enerji nakil hatlarındaki arazılar nedeniyle Ardahan, Ağrı, Erzurum ve Kars'ta birçok yerleşim birimine bayram süresince elektrik verilemedi, ayrıca telefonlar sustu. 
     
     YİNE CEP KURTARDI 
     Ardahan'daki Ilgar Dağı'nda yol açma çalışması yaparken çığ altında kalan kar püskürtme aracının operatörü Erdal Işık, üzerinde biriken 3 metre kalınlığındaki kar altından, cep telefonu ile "156 Jandarma İmdat"ı arayıp yerini bildirdi. 3 saatlik çalışma sonucu iş makinası operatörü Işık, gelen ekipler tarafından kurtarıldı. İçel Anamur'da da sel sularına kapılan iki çocuk kurtarıldı, çok sayıda ev ve işyeri zarar gördü. 
     



 GÜNCEL 


















</TEXT>
</DOC>
