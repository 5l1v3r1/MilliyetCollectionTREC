<DOC>
<DOCNO> 76096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/siyaset/asiy.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’te siyonist’ kavgası 
</HEADLINE>
<TEXT>

TBMM, dün Ortadoğu’yu konuştu. Kamran İnan, "Beline bağladığı bombayla masumları öldürenler de kınanmalı" deyince AKP ve SP’liler, "Siyonist" diye bağırdı, masalara vurdu 
     ANKARA Milliyet 

     Dışişleri Bakanı İsmail Cem’in bilgi vermesi üzerine Ortadoğu konusunda açılan TBMM’deki genel görüşme "siyonist" tartışmasına sahne oldu. 
     ANAP’lı Dışişleri Komisyon Başkanı Kamran İnan, Ortadoğu’daki sorunun barış ve müzakere ile biteceğini vurgularken, "Beline bağladığı bombayla masum insanları öldürmek de kınanacak bir olaydır. İnsanların ölümüne ancak ağlanır, kan üzerine politika yapılmaz" şeklindeki sözleriyle tartışma yarattı. AKP ve SP milletvekilleri masalara vurarak, "Filistin’de ölen çocuklar insan değil mi Yazıklar olsun, siyonist" diye bağırdı. 
     
     Sen kimsin 
     SP’li Mehmet Bekaroğlu’nun Kamran İnan’a fazla söz verildiğini söylemesi üzerine oturumu yöneten Murat Sökmenoğlu, "Burası üniversite değil" diye tepki gösterdi. 
     Sökmenoğlu bu sözünü açıklamaya çalışırken kürsüde bekleyen DYP’li Mehmet Sağlam, "Benden sonra gelir konuşursun. Bu kürsü kimsenin babasının malı değil" dedi. Bu sözlere tepki gösteren ANAP Grup Başkanvekili İbrahim Yaşar Dedelek’e de kızan Sağlam, "Sen otur yerine. Sen kimsin, kim oluyorsun da bana akıl veriyorsun. Senin bana akıl verecek kadar seviyen yok" dedi, DSP’den tepki gelince de, "Sus be, aman be Kimseye hakaret etmiyorum" diye bağırdı. 
     
     Şaron’un avukatı 
     SP Grup Başkanvekili Ömer Vehbi Hatipoğlu, görüşme sonrası TBMM’de bir basın toplantısı düzenleyerek, İnan’ın konuşmasını eleştirdi. Hatipoğlu, "TBMM çatısı altında söz konusu zatın dışında bu çılgınlaşan Şaron’un avukatlığına soyunabilecek başka bir milletvekilinin var olacağına inanmıyorum" dedi. 
     AKP Grup Başkanı Bülent Arınç da, "Bir takım eleştiriler yapıp barbarlığı, oh olsun’ noktasında bir kısım insanları sevindirmek kimsenin aklından geçmemeli. Hitler’i nasıl soykırım ile suçluyorsak, Şaron’un nasıl yan yana geldiğini ibretle görmemiz gerekiyor" diye konuştu. 
     
     Yahnici’den eleştiri 
     MHP Genel Başkan Yardımcısı Şevket Bülent Yahnici de bölgede yaşanan kaosun İngilizlerle işbirliği yapan Arapların Türklere ihanet etmesinden kaynaklandığını ve bu ihanetin bedelini bugün masum insanların ödediğini vurgularken, Türkiye’nin Filistin halkının yanında olduğunu söyledi. 
     Şevket Bülent Yahnici, Bakan Cem’in gerekirse Washington’a gitmesini önerirken, Türk dış politikasının 3. tekil şahıslıktan kurtarılıp, kendisi yapan bir dış politika yapılmasını istedi. 
     



 SİYASET 













</TEXT>
</DOC>
