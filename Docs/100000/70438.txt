<DOC>
<DOCNO> 70438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sontur05.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Türkiye ile Arjantin'i böyle kıyasladı... 
</HEADLINE>
<TEXT>

     Devlet Bakanı Kemal Derviş, Türkiye ile Arjantin'in birbirinden çok farklı iki ülke olduğunu belirterek, ''Arjantin'de yaşanan olaylardan yola çıkarak benzeri etkilerin Türkiye'de de olacağını söylemek doğru bir yaklaşım sayılmaz'' dedi. 
     Derviş, SP Ankara Milletvekili Zeki Çelik'in yazılı soru önergesini yanıtlarken, Arjantin'de 2000 yılı itibarıyla kişi başına düşen milli gelirin yaklaşık 7 bin 800, Türkiye'de ise 3 bin 100 dolar seviyesinde olduğunu bildirdi. Türkiye'nin 2000 yılında dış ticaret dengesinin 26.7 milyar dolar açık verdiğini ifade eden Derviş, Arjantin'in ise 2000 yılı itibarıyla dış ticaret dengesinin 1.1 milyar dolar fazla verdiğini anlattı. 
     Devlet Bakanı Derviş, Arjantin'de 2000 yılında ihracatın ithalatı karşılama oranının yüzde 104, Türkiye'de ise yüzde 51 olarak gerçekleştiğini ifade etti. 
     Türkiye'de ekonomik aktivitelerin canlandırılması için hükümetin gerekli tedbirleri aldığını ve almaya devam ettiğini belirten Derviş, şunları kaydetti 
     ''Türkiye ve Arjantin arasında hem sosyal hem de ekonomik anlamda oldukça farklılıklar olduğu kuşku götürmez bir gerçektir. Bu nedenledir ki, Arjantin'de yaşanan olaylardan yola çıkarak benzeri etkilerin Türkiye'de de olacağını söylemek doğru bir yaklaşım sayılmaz. 
     Unutulmamalıdır ki, içinden geçtiğimiz süreç hem ekonomi yönetimi olarak hem de vatandaşlar olarak ciddi bir sınav niteliğindedir. Fakat temel makroekonomik göstergelere bakıldığında, tüm kesimlerin ortak özverisi ve fedakarlığı ile önemli bir bölümünün başarı ile tamamlanmış olduğu görülmektedir. Bu açıdan Türkiye'de sosyal bir patlama yaşanacağı konusundaki yorumlar hem doğru değildir hem de bütünlüğü ve eşgüdümü baltalamaya yönelik söylemlerdir.'' 
     






</TEXT>
</DOC>
