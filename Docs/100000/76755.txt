<DOC>
<DOCNO> 76755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/spor/yguven.html </URL>
<DATE> 2002/04/06/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Başkan yerinde ağırdır 
</HEADLINE>
<TEXT>

     Bayılıyorum Fenerbahçe’nin Şükrü Saracoğlu’ndaki maçlarına. Revivo benim evin önünden serbest vuruş kullansa, top santraya ulaşır. O kadar yakın... Sağa sola bakınarak birkaç dakikada stadtayım. 
     Bugün yine keyifle yola koyuldum, köşede yakalandım 
     -Maça değil mi .. 
     -Evet. 
     -Fener kazanır mı 
     -Evet .. 
     Afalladı bizim meraklı. İlk defa bu kadar apolitik bir laf duyunca benden, şaşırdı... Alışmış, "Top yuvarlak", "Ne bileyim ben", "Sana ne" gibi yanıtlarıma dondu kaldı, kurtuldum. 
     Düşündüm de, hakikaten kazanması lazım Fenerbahçe’nin... Öyle bir maç ki çünkü kurallara bağlı, zamanı belli, sportif bir hadise olmasa, vicdan sahiplerinin araya girip Göztepe’yi elinden alması gerekir Fener’in. Göztepeli futbolcuların günlerdir süren "İstanbul tatilindeki" ifadelerinden anlaşılan, Şükrü Saracoğlu’na çıktıklarında Topkapı Sarayı’nı gezen turistler gibi huşu içinde olacaklar. Teknik direktörleri Ümit Kayıhan diyor ki, "Staddan korkmazlarsa puan alırlar"... 
     Duy da inanma... Büyük konuşmamak lazım... Malum, sayın Lorant "beraberlik haklarından birini" daha kullanabilir. Sonra, ne bileyim, saat 03.00’de antrenman yapan futbolcuların biyolojik saatleri bu maça uymayabilir. Rüştü’nün kalede olmaması etkileyebilir... Hakemi var, Federasyonu var diye düşünürken bir de baktım basın tribünündeyim. Başkan Yıldırım da gelmiş, protokol tribününde yer seçiyor. Öyle bir yer olmalı ki, hem ceza katlanmamalı, hem de "Federasyonun kararını tanımıyoruz" diyen yönetim, geri adım atmamış olmalı. Sonunda "Başkan yerinde ağırdır" dedi Aziz Yıldırım ve eski yerine kuruldu... Federasyon düşünsün .. 
     Yıldırım oturdu, stad ayakta... "Ulusoy İstifa"... Anlaşılan Ata Aksu’nun eveleyip gevelemeleri de kesmemiş Fenerbahçeliler’i. 
     "Karalar giyip", federasyonu protesto etmeye gelince, o eylem,öbalon" olmuş UNIFEBlilerin ellerinde... Birkaç da siyah bayrak var. Ama asıl protesto ağızlarda. Fenerbahçe gol atıyor, "Ulusoy istifa"... Penaltı kazanıyor, "Ulusoy İstifa"... Bir gol daha "istifa"... İstifa 
     Dedim ya bayılıyorum Fenerbahçe’nin Şükrü Saracoğlu Stadı’ndaki maçlarına... İliklerine kadar heyecan yaşatıyorlar, iliklerine kadar ıslanmış taraftara. 
     Ben maç bitmeden beş dakika önce çıktım. Zaten bu maç burada bitmez... Son beş haftada üç büyüklerin her maçı, rakibinki bitene kadar en az üç gün sürüyor. Gelecek Pazar da İnönü’de Beşiktaş maçı var... 10 gün yürekleri ağzında Fenerbahçeliler’in. 
     



 SPOR 




























</TEXT>
</DOC>
