<DOC>
<DOCNO> 84167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo01.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un "cimbom" uğursuzluğu... 
</HEADLINE>
<TEXT>

     Birinci Süper Lig'de sezona ilk 5 takım arasına girerek UEFA Kupası'na katılma hedefiyle başlayan Bursaspor'a, her 2 yarıda oynadığı Galatasaray maçları yaramadı. 
     Bursaspor, 2001-2002 sezonunun 11. haftasında konuk ettiği sarı-kırmızılı ekip karşısında 5-0'lık tarihi bir skora imza atarken, bu maçın ardından yaptığı maçlarda başarısız sonuçlar almaya başladı. Galatasaray galibiyetiyle birlikte 5 maçta 15 puan almayı başaran yeşil-beyazlılar, tarihi galibiyetten sonra zor bir döneme girdi. İlk yarının kalan 6 maçında, 2 galibiyet ve 1 beraberlik çıkaran yeşil-beyazlı takım, 3 karşılaşmadan da eli boş ayrıldı. 
     Ligin ikinci yarısında toparlanan, fikstür dezavantajına karşın aldığı başarılı sonuçlarla ilk 5 arasındaki yerini koruyan Bursaspor'un çıkışı, 28. haftada yaptığı ve 2-1 yenildiği Galatasaray maçıyla yine sona erdi. 
     Bursaspor, Galatasaray yenilgisinin ardından ilk yarıda olduğu gibi yeniden düşüş yaşamaya başladı. Yeşil-beyazlı takım, ligin son 6 haftasında yaptığı maçlardan yalnızca 1 puan çıkartarak, UEFA Kupası'na katılma şansını da yitirdi. 
     





</TEXT>
</DOC>
