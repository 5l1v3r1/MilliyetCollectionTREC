<DOC>
<DOCNO> 61455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur15.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, HADEP'lilerin sözlü savunmasını alacak 
</HEADLINE>
<TEXT>

     Anayasa Mahkemesi, HADEP'in kapatılması istemiyle açılan davada, Yargıtay Cumhuriyet Başsavcısı Sabih Kanadoğlu'nun 17 Ocak Perşembe günü sözlü açıklamalarda bulunmasına karar verdi. 
     Yüksek Mahkeme, 30 Ocak Çarşamba günü de ilgili partinin temsilcilerinin sözlü savunmalarını dinleyecek. 
     Anayasa Mahkemesi Başkanvekili Haşim Kılıç, bu sabah yaklaşık iki saat süren toplantılarının ardından gündemlerindeki konulara ilişkin gazetecilere açıklamalarda bulundu. 
     Bazı siyasi partilere, çeşitli yasalarda öngörülen hususları yerine getirmediklerinden dolayı ihtar verilmesi taleplerinin görüşülmesine devam edildiğini bildiren Kılıç, Yargıtay Cumhuriyet Başsavcılığı'nca HADEP'in kapatılması istemiyle açılan davada Yargıtay Cumhuriyet Başsavcısı'nın sözlü açıklama, HADEP temsilcilerinin de sözlü savunma yapacakları tarihin belirlendiğini söyledi. 
     Yargıtay Cumhuriyet Başsavcısı Kanadoğlu'nun 17 Ocak Perşembe günü saat 10.00'da sözlü açıklamalarda bulunmasının kararlaştırıldığını belirten Kılıç, 30 Ocak Çarşamba günü saat 14.00'de de partinin ilgili temsilcilerinin sözlü savunmalarını dinleyeceklerini kaydetti. 
     Bu süreçten sonra dosya incelemeye alınacak ve Anayasa Mahkemesi Başkanı Mustafa Bumin'in belirleyeceği bir günde kapatma davası görüşülecek. 
     Kılıç, bir gazetecinin ''Ak Parti'ye ilişkin istemi bugün sonuçlanır mı '' sorusuna, ''Bilemiyorum. Olabilir de olmayabilir de'' yanıtını verdi. 
     Anayasa Mahkemesi heyeti, gündemindeki konuları görüşmek üzere saat 14.00'de yeniden toplanacak. 
     






</TEXT>
</DOC>
