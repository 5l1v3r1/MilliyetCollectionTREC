<DOC>
<DOCNO> 52275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko26.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mark 2 ay sonra 700 bin liranın altında... 
</HEADLINE>
<TEXT>

     İstanbul serbest piyasada Alman markının fiyatı, 2 aylık aradan sonra yeniden 700 bin liranın altına geriledi. 
     Kapalıçarşı'da güne 708 bin liradan başlayan mark, öğleden sonra 698 bin liradan satıldı. Akşam saatlerinde ise mark 695 bin liraya indi. 
     14 Eylül tarihinde 700 bin liranın üzerine çıkan Alman Markı, 9 
     Ekim'de 773 bin liraya kadar yükselmişti. 
     ABD doları ise akşam saatlerinde 1 milyon 546 bin lira düzeyinden el değiştiriyor. 
     Sabah açılış fiyatına göre, dolar fiyatında 17 bin liralık gevşeme gözleniyor. 
     İMKB ise 1. seansta düne göre 284.44 puan yükselerek 10.450 puandan kapandı. 1. Seansta hisseler ortalama yüzde 2.80 değer kazandı. 
     İkinci seans sonunda ise borsa 185 puan artarak günü 10.636 puandan kapattı. Hisselerin gün içindeki artış oranı ise yüzde 4.63 oldu. 
     Türkiye'ye 9 milyar dolar civarında ek kaynak sağlanacağına ilişkin basında çıkan haberlerin ardından, Devlet Bakanı Kemal Derviş'in de, ''Bu akşam saatlerinde uluslararası finans merkezlerinden önemli bir açıklama bekliyoruz'' açıklamasında bulunması, piyasalarda olumlu yankı buldu. 
     Mark değerindeki düşüşde, dolar karşısında değer kaybetmesinin de etkisi bulunduğu bildirildi. Uluslararası piyasalarda dolar mark paritesi 2,2245 seviyesinde bulunuyor. 
     
</TEXT>
</DOC>
