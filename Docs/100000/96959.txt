<DOC>
<DOCNO> 96959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/yazar/dundar.html </URL>
<DATE> 2002/07/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bir yetim daktilo 
</HEADLINE>
<TEXT>

     Özden Toker, kızı Gülsün’le ibni Sina Hastanesi yoğun bakım servisine öğleyin geldi. 
     Eşi Metin Toker, 1.5 aydır suni solunum cihazına bağlıydı. 
     Bilinci açıktı, ama konuşup yazamıyordu bir gazeteci için ne dayanılmaz durum .. 
     Özden Hanım, yatağın kenarına oturup 47 yıllık eşinin ağarmış saçlarını okşadı 
     "Merak etme, ben hep yanındayım. Sen bana çok iyi bir eş oldun. Çok güzel bir hayatımız, çok iyi bir ailemiz oldu" dedi. 
     Sıcacık gülümsedi Metin Toker... 
     Gözleriyle vedalaştılar. 
     Bu ziyaretten 3 saat sonra ailenin emektarı Yılmaz, odaya girdiğinde birden ekrandaki kalp çizgisinin düzleştiğini gördü. 
     Türk basınının en yetkin not defteri böyle kapandı. 
     
     Önceki gün Pembe Köşk’te hüzünlü bir telaş vardı. Bir ara yaşlı gözlerin arasından sıyrılıp üst kata, hep sohbet ettiğimiz çalışma odasına çıktık. 
     Masasının arkasındaki kütüphanede bir gazeteden kesilmiş "Kendine iyi bak Metin" yazısı muzip gülümsüyordu. 
     59 yıllık meslek hayatının kim bilir kaç milyon tuşunu basmış emektar Facit daktilo, üstadın anılarını yazmak üzere temizlenmiş gıcır gıcırdı. Anıların yazılan bölümü, hemen daktilonun yanı başındaydı. 
     Şöyle başlıyordu 
     "1943’ün o sonbahar günü Cumhuriyet gazetesinde Nadir Nadi beni yazı işleri müdürü Feridun Osman Menteşeoğlu’na teslim etti. Feridun Bey Otur’ dedi, oturdum. Niçin gazeteciliği istediğimi sordu. Vadim O Kadar Yeşildi ki’ hikayesini anlattım". 
     
     Anılar 223. sayfada, Tan olayında kesiliyordu. Hastalanmasına rağmen, şevkle yazdığı "Gazeteci Olan Adamın Hikayesi" başlıklı anılarına ara vermemek için Amerika’ya tedaviye gitmek istememişti. 
     Kendisinin de söylediği gibi, gazetecilik virüsü her tür virüsten daha kalıcıydı. 
     Meslekte 50. yılını kutlarken "Yazı beni bırakana kadar ben onu bırakmam" demişti. 
     Bırakmadı. 
     Hasta yatağında bile elinin tuttuğu, dilinin yettiği son ana kadar köşesini boş bırakmadı. 
     
     Bu nisanda kaleme aldığı bir makalesinde benim için "Bazı saplantıları görmezden gelinirse yerinin ehlidir" diye yazmıştı. 
     Kendisi "saplantıları" görmezden gelmez, ağabeyce söylerdi. 
     O yazıdan sonra aradığımda "prostatının azdığını, geceleri uyuyamadığını, radyoterapinin yorduğunu" anlattıktan sonra vasiyet gibi 3 altın öğüt verdi 
     "Bir Yazdığın her şeye dikkat et. Geldiğin yere kolay gelmedin. Orada kalmak da zordur. 
     İki Kimseyi fazla iltifat edip büyütme. Bunda aşırı gitmek seni küçültür. 
     Üç Kliklerin koro halindeki eleştiri ya da övgüsüne katılma. Kendi çizgini koru." 
     
     Kaybedilen Metin Toker olunca ikinci öğüdü tutmak zorlaşıyor. 
     Baksanıza, onun ardından yazdığım bu yazının girişi bile bize Akis geleneğinden miras bir anlatım tarzı... 
     Onun sadece not defterini, martini eşliğindeki hoş sohbetini, her sıkıştığımızda yardıma koşan engin tecrübesini, babacan sevecenliğini, kulağımızda daima çınlayacak öğütlerini değil, sadeliğini, içtenliğini ve en önemlisi kuşağının, gazetecilikten başka her kapıya sırtını çeviren o mesleki duyarlılığını da çok özleyeceğiz. 
     
     







Metin Toker’e saygı 


Eveeet, evet... 


Basket günleri... 


Hükümet, seçim ve Derviş 


Siyasetin fotoromanı 


Kıvılcımla ateş... Ya da Derviş’in sorumluluğu 


Gül, ABD, hukuk 


Bir yetim daktilo 


Üniversitede kimsenin yeri garanti değil 


Kadın yazarlar çirkin olmak zorunda mı 


"Metin Toker" diye bir müessese... 


Basında Toker’li yıllar 


25 özel bankamız, bir Standard Chartered etmiyor 


Gençlerin çoğu hayatından memnun, gelecekten ümitli 


</TEXT>
</DOC>
