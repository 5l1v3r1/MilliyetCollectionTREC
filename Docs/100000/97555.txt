<DOC>
<DOCNO> 97555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur07.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmciler en çok Japon turistleri seviyor 
</HEADLINE>
<TEXT>

     Sessiz ve düzenli olmalarıyla bilinen Japon turistler dini inançları gereği her söylenene inandıkları ve kaldıkları odaları sanki hiç kullanılmamış gibi tertipli ve düzenli bıraktıkları için otelcilerin gözdesi oldu. 
     Düzenli ve saygılı yaşam tarzları ile bilinen Japonlar'ın aynı alışkanlığı tatilde de sürdürmeleri, turizmcilerin sevgisini kazanmalarına yetiyor. 
     Japon turistler, sempatik tavırları ve tatil yaptıkları yerlerde koyulan kurallara harfiyen uymaları ile otel işletmecileri için ideal turist tipi olarak görülüyor. 
     Konya Turistik Otelciler ve İşletmeciler Derneği Başkanı Hasan Balıkçı, Japonların diğer turistlerden farklı olduklarını daha otele girmeden gösterdiklerini belirterek, ''Tur operatörlerinden kusursuz hizmet bekleyen Japon turistlerin valizleri bile aynı ölçülere sahip olur ve üzerlerinde karışıklığı önlemek için aynı karakterde yazılmış isimleri bulunur. Bu tertipleri ile kayıt işlemleri için hiç zaman kaybetmeyen Japonlar, çok önemli bir görevi yerine getiriyormuşçasına oteli dolaşırlar'' dedi. 
     -''HER SÖYLENENE İNANIYORLAR''- Temizliğe büyük önem veren Japon turistlerin titizlikleri ile başta turizm işletmecileri olmak üzere tüm sektörü memnun ettiğini vurgulayan Balıkçı, şunları söyledi 
     ''Japonların çok uzun süren banyo seansları vardır. Temizliğe bu kadar düşkün oldukları halde, su, şampuan ve sabun gibi temizlik maddelerini de inanılmaz şekilde tutumlu kullanırlar. Her konuda mutlaka soracak bir soru bulan meraklı Japonlar, mensubu oldukları Budizm dininin bir gereği olarak da her söylenene inanıyorlar. Bu da onların en büyük zaafını oluşturuyor. Japonların en olumlu özellikleri ise kaldıkları odaları hiç kullanılmamış gibi düzenli bırakmaları. Bu özellikleri ile otelcilerin haklı sevgisini kazanıyorlar.'' Turizmcilerin Japonlar'dan sonra en çok sevdiği turislerin Fransız ve Almanlar olduğunu belirten Balıkçı, Fransızların banyo yapmadan yemeğe inmediklerini, Almanların ise her konuda disiplini elden bırakmadıklarını söyledi. 
     Balıkçı, temizlik ve düzen konusunda en çok şikayetçi oldukları turistlerin başında ise Araplar'ın geldiğini ifade ederek, özellikle İsrailli ve İtalyan turistlerin çoğunun, hiç bir uyarıyı dikkate almayarak kendilerini çok zor durumda bıraktıklarını vurguladı. 
     Bazı Arapların odalarını dağınık ve çok kirli bıraktıklarını anlatan Balıkçı, özellikle yatağında pilav yiyen Araplar'dan şikayetçi olduklarını sözlerine ekledi. 
     





</TEXT>
</DOC>
