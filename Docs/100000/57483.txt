<DOC>
<DOCNO> 57483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sondun01.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DTM'nin enkazının kaldırılması için yarım milyar dolar harcandı 
</HEADLINE>
<TEXT>

     ABD'de 11 Eylül'de meydana gelen terörist saldırılarda yıkılan New York'taki Dünya Ticaret Merkezi binasının enkazının kaldırılması için, 500 milyon dolardan fazla harcama yapıldı. 
     New York kent bütçe ofisi yetkilisi Bernard O'Brien'in verdiği bilgiye göre, bugüne kadar yapılan harcama tutarı 519 milyon doları buldu. Bu paranın 201 milyon dolarının, bölgede güvenliği sağlayan polislere fazla mesai olarak ödendiği belirtiliyor. 
     Günde yaklaşık 2.2 milyon dolar fazla mesai alan polisler bölgede asayişi sağlamaktan trafiği düzene sokmaya ve cesetlerin kimliklerinin belirlenmesine kadar çeşitli görevleri yerine getiriyorlar. Binaların çökmesi sonucu 343 personelini kaybeden itfaiye müdürlüğü görevlileri ise aynı sürede 49 milyon dolar fazla mesai aldılar. 
     İkinci büyük harcama kalemini ise yaklaşık 1.2 milyon ton ağırlığındaki enkazı başka yere taşıma işini üstlenen firmalara yapılan ödemeler oluşturdu. Bu şirketlere 3 ayda 199 milyon dolar ödendiği kaydedildi. Buna karşılık New York kent bütçesine federal bütçe ve yardım fonlarından 330 milyon dolar transfer edildi. 
     New York belediyesinin Dünya Ticaret Merkezi binasının enkazını kaldırmak için yapacağı toplam harcamaların 12 milyar doları bulacağı bildiriliyor. Ancak kent yöneticileri kendilerini asıl kaygılandıran konunun, kent ekonomisinin kısa sürede eski canlılığına kavuşup kavuşmayacağı olduğunu anlattılar. 
     Bu arada Dünya Ticaret Merkezi binasının ayakta kalan son parçası olan 15 metre boyundaki çelik panel dün işçiler tarafından yıkıldı. Bu panelin, ileride 11 Eylül saldırıları anısına oluşturulacak bir anıtta kullanılmasının düşünüldüğü belirtildi. Söz konusu parça, Dünya Ticaret Merkezi'nin kuzeydeki kulesinin bir parçasıydı. Güneydeki kuleden alınan bir başka parça daha önce ileriye dönük olarak saklanmıştı. 
     






</TEXT>
</DOC>
