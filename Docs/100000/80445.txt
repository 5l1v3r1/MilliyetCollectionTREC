<DOC>
<DOCNO> 80445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/ekonomi/eko03.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Honda vites büyüttü 
</HEADLINE>
<TEXT>

Anadolu Grubu ile yollarını ayıran Honda, aralarında yeni model üretiminin de bulunduğu bir hamle başlatıyor... 
     LEVENT KÖPRÜLÜ 

     Anadolu Grubu ile 1992’de başlayan ortaklığı sona eren Honda, Gebze fabrikasında yeni bir modelin üretimi, ayrıca kapasite ve ihracat artırımı için planlar yaptığını açıkladı. 
     Yeni ürünler Civic 3 ve 5 kapı, Civic Type - R ve yeni CR - V’nin tanıtımında konuşan Honda Türkiye Genel Müdürü Katsumi Sawai, iç pazardaki talebe göre Gebze fabrikasının kapasitesini adım adım artıracaklarını belirtti. Doğu Avrupa, Rusya, Ukrayna ve Körfez ülkelerine de açılmayı planladıklarını anlatan Sawai, bu yıl 2 bin araç ihraç edeceklerini, 2005’te ise 15 - 20 bin adetlik ihracatı hedeflediklerini anlattı. 
     
     Zor günler sürüyor 
     "Türkiye’de çetin günler sürüyor" diyen Sawai, ilk üç aylık satışların, geçen yıla oranla yüzde 66 azaldığını hatırlattı. Honda’nın ürün gamını genişleterek faaliyetlerine devam edeceğini ifade eden Sawai, "Genç nüfusa ve Türkiye’nin potansiyeline güveniyoruz" dedi. 
     
Yeni model      Anadolu Grubu ile görüşmelerin geçen Ağustos ayında başladığını ve devir izni için Hazine’ye 10 Nisan 2002’de başvurulduğunu, cevabın gelmesinin ardından da 1 hafta önce tüm hisse devrinin tamamlandığını belirten Sawai, şu an Rekabet Kurulu’ndan yanıt beklediklerini söyledi. 
     Bugüne kadar istediklerini pek elde edemediklerini, bu yüzden de kapasite artıramadıklarını ifade eden Sawai, yeni model üretimi için de hazırlık ve temasların sürdüğünü kaydederek "Türkiye’de bulunduğum süre içinde yeni bir model üretmek, benim için görevdir. Bu, benim başarım olacak" dedi. 
     
     Euro Civic’ler 
     Honda’nın yeni pazara sunduğu 3 ve 5 kapılı Euro Civic’ler 25.5 - 27.2 milyar, Type - R 39 milyar, yeni CR - V ise 47.5 milyardan başlayan fiyatlarla satılacak. Honda’nın Japonya’da satış rekortmeni olan minik Jazz modeli ise Mayıs ayında Türkiye’ye getirilecek. 
     



 EKONOMİ 




















</TEXT>
</DOC>
