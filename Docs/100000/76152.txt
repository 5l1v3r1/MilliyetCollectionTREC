<DOC>
<DOCNO> 76152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun04.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Sürgüne gitmektense şehit olmayı tercih ederim" 
</HEADLINE>
<TEXT>

     Filistin Devlet Başkanı Yaser Arafat, ''sürgüne gitmektense şehit olmayı tercih ettiğini'' söyledi. 
     Arafat, İsrail Başbakanı Arien Şaron'un, kendisinin Avrupalı diplomatlar eşliğinde sürgüne gidebileceği yönündeki önerisiyle ilgili olarak El Cezire televizyonuna yaptığı açıklamada, ''Burası onun vatanı mı yoksa bizim mi Biz buraya, Hazreti İbrahim gelmeden önce yerleştik, ancak, İsraillilerin tarih ya da coğrafyadan anlamadığı görülüyor'' dedi. 
     Filistin Devlet Başkanı Arafat ayrıca, Müslüman ve Hıristiyanların kutsal yerlerine karşı girişilen İsrail ''saldırılarına'' engel olunması için dünyaya çağrıda bulundu. 
     
     AMERİKALI SENATÖR MITCHELL 
     Öte yandan, Ortadoğu barışı konusunda adını taşıyan bir planın hazırlayıcılarından Amerikalı senatör George Mitchell, Arafat'ın, terörizmle mücadelede yeterli çabayı göstermediğini söyledi. 
     Mitchell, CNN televizyonunda yaptığı açıklamada, Washington yönetiminin yakında, İsrail-Filistin gösrüşmelerine yeniden başlanmasına yönelik çabalarını artıracağı öngörüsünde bulundu. 
     ABD Başkanı George Bush ve Dışişleri Bakanı Colin Powell'ın, bölgedeki şiddet olaylarını sona erdirme girişimleri kapsamında giderek daha fazla rol üstlendiğini belirten Mitchell, ''Başkan Bush'un yaptığı herşey halka yansımıyor'' dedi. 
     Arafat'ın, toplumunun tüm öğeleri üzerinde tam kontrolünün bulunmadığını kabul eden Mitchell, ancak yine de Filistin liderinin, sahip olduğu otorite içinde tüm çabayı göstermediğini, daha fazlasını yapabileceğini ve terörizmi büyük ölçüde azaltabileceğine inandığını söyledi. 
     Mitchell, ''Bölgedeki insanlar, şiddet olaylarıyla da barış içinde de, birlikte yaşayacaklar. Ve bence, şiddetten bıkacaklar ve siyasi uzlaşmanın, şu an içinde bulundukları durumdan çok daha üstün olduğunu farkedecekler'' dedi. 
     
     EREKAT'TAN BUS'A ÇAĞRI 
     Bu arada Arafat'ın üst düzey yardımcılarından Saib Erekat, Bush'u Ortadoğu'da ''ağırlığını koymaya'' ve şiddetin sona erdirilmesini amaçlayan bir BM Güvenlik Konseyi kararının uygulanması için çaba göstermeye çağırdı. 
     Erekat, CNN televizyonunda yaptığı açıklamada, Konsey'in 1402 sayılı son kararının çatışmaları sona erdirmek için gerekli tüm unsurları içerdiğini söyledi. 
     3.3 milyon Filistinlinin, ''köylerinde, kentlerinde ve mülteci 
     kamplarında hayvanlar gibi sıkıştırıldığını'' belirten Erekat, ''Filistinliler ve İsraillilerin yardıma ihtiyaçları var. Uluslararası toplum, müdahalelerini artırmalı'' dedi. 
     






</TEXT>
</DOC>
