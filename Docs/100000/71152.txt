<DOC>
<DOCNO> 71152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo10.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de 5 futbolcu bu sezon golle tanışamadı 
</HEADLINE>
<TEXT>

     Fenerbahçe'nin Süper Lig'de bu sezon 25 haftada attığı 50 golde toplam 17 futbolcunun imzası bulunurken, 
     sadece 5 futbolcudan gol sesi çıkmadı. 
     Sarı-lacivertli takımda, Mustafa Doğan, Ali Güneş, Fatih, Simao ve Serkan bu sezon gol atamayan futbolcular. Mustafa Doğan takımının bu sezon oynadığı 25 maçın 14'ünde, Ali Güneş 15'inde Serkan ise sadece bir maçta forma giyerken, yeni transferlerden Fatih 6, Simao ise 4'ünde yer aldı. 
     Mustafa Doğan ve Ali Güneş, Super Lig'in ilk yarısında Mustafa Denizli ile çıkılan 17 maçın 13'ünde oynama şansı yakalarken, yeni teknik direktör Werner Lorant yönetiminde çıkılan 8 maçta Mustafa Doğan 1, Ali Güneş ise 2 maçta forma giyme şansı yakalayabildi. 
     Serkan ise bu sezon sadece ligin ilk yarısındaki Trabzonspor maçında oynadı. 
     Sarı-lacivertli takımın bu sezon Süper Lig'de attığı 50 golün sadece 18'i yabancı oyunculardan geldi. Yabancı oyuncular içinde en golcüler, 6'şar gol ile Andersson ve Revivo olurken, Rapaiç 3, Zoran Mirkoviç 2, Lazetiç 1 gol attı. 
     Türk sporcu statüsünde oynayan Mert Meriç ve Deniz Uygar'ın ise bu sezon Süper Lig'de ikişer golü var. Fenerbahçe'nin Süper lig'deki 50 golünün 10'una adını yazdıran genç futbolcu Serhat, sarı-lacivertli takımın en çok gol atan oyuncusu oldu. 
     Serhat, forma giydiği 22 maçta 10 gole ulaşarak bu sezon Fenerbahçe'nin bugüne kadarki en golcü futbolcusu oldu. 
     






</TEXT>
</DOC>
