<DOC>
<DOCNO> 63497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/guncel/gun08.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor tabelası İngilizce olur mu 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Didim ve Kuşadası’ndaki muayenehane tabelalarında İngilizce dişhekimi’ anlamına gelen dentist’ yazan iki dişhekimine 10’ar günlük kapatma cezası verildi. . Bu olay "turistlik yerlerde doktorlar tabelalarına yabancı dilde mesleklerini yazabilirler mi" sorusunu gündeme getirdi. Görüşler şöyle 
     
     Nezih Yavuz Tan Diş Hekimi 
Etik zorunluluk      Diş hekimlerinin tabela standartını belirleme yetkisi Türk Diş Hekimleri Birliği’ne verilmiş. Biz de bu yetkimizi kullanarak tabela standartını belirlemişiz. Bizim belirlediğimiz tabela standartında dentist’ kelimesi yok. Beyaz üzerine siyah kullanarak sadece isim, unvan, varsa akademik unvan, kat ve daire numarasının yazılmasına izin veriyoruz. Türkiye’nin her tarafı turistik bölge. Nevşehir Fransızca, Karadeniz Rusça yazmak isteyebilir. Bir avukat ya da mali müşavirin tabelasında hiç İngilizce karşılığını gördünüz mü Meslek örgütü bir standart belirlemişse tüm meslek üyelerinin uyması gerekir. Meslektaşlar arasında rekabeti önlemek açısından düşünülmüş bir standart. Bu yasal, etik bir zorunluluk. 
     
     Celal Yıldırım Diş Hekimi 
Üstünlük taslıyorlar      Bazı insanlar kendi tabelalarıyla toplumu yönlendirmeye çalışıyor. Kendilerinin diğer diş hekimlerinden daha üstün olduğu yönünde bir yönlendirme söz konusu tabelalarda. Sağlık turizmi yapmanın yolu illa ki kendi dilinin dışında başka bir ülkenin adlandırdığı kavramı kullanmak değildir. Eğer insanların şu veya bu şekilde dişleri ağrıyorsa sokaktaki insana sorsa diş hekiminin nerede olduğunu gösterir. Sağlık hizmetini bu şekilde simsarcı mantığa bırakan, tabelaları bu anlamda kulanılan bir zihniyetin sağlıkla bir bağlantısı olmadığını düşünüyorum. Şimdi Çinlilerin gelmesi söz konusu. Çince yazacak halimiz yok. Tabelaları var olan piyasa koşullarına göre düzenlemek doğru değil. 
     
     Nedret Koruyan Turizmci 
Huzuru kaçırır      Her yere İngiliz gelmiyor ama İngilizce uluslararası bir dil. Bunu Çinlisi de, Yunanlısı da, Fransızı da anlar. Tabelalara dentist’ yazıldığı için muayenahane kapatılması doğru bir karar değil. Didim, Kuşadası gibi yerler turizm bölgeleri ve çok sayıda yabancı geliyor. Yabancıların da çok ani bir şekilde sağlık ihtiyacı olabilir. Bunun doğru olduğunu düşünmüyorum. Başka yerlerde de, İstanbul’da da dentist’ yazıyor. Hassasiyet göstereceksek başka konularda göstermeliyiz diye düşünüyorum. Bu turistlerin rahatını, huzurunu kaçıracak birşey. Gittiği yerde bir dişçinin, doktorun bulunduğunu gören turist tatilini daha rahat geçirecektir. 
     
     Bahattin Yücel eski Bakan 
Çağdışı buluyorum      Dünyaya açılmış, Avrupa Birliği’ne girmek için özel çaba harcamakta olan, ya da özel çaba harcadığını öne süren bir hükümet döneminde tabelalarda batı dillerinde meslek belirtilmesine karşı çıkmayı çok aşırı bir zorlama olarak görüyorum. Türkiye’ye 10 - 12 milyon yabancı geliyor, bu sayıyı 20 milyona çıkarmaya çalışıyoruz. Bu tür girişimler bana çok komik geliyor. Tabela kirliliği, yanlış kelimelerin kullanılması ya da yanıltıcı bilgiler karşısında kamu yönetiminin tabii ki bir takım önlemler alması gerekir. Ama diş hekimi’ yerine dentist’ yazıyor gerekçesiyle muayenahane kapatmayı çok çağdışı buluyorum. Son derece yanlış, Türkçe dilinin kullanılmasını ön plana çıkarma çabası var. Kuralların güncelleşmesi için diş hekimleri odalarının girişimde bulunması gerekebilirdi. 
     



 GÜNCEL 



















</TEXT>
</DOC>
