<DOC>
<DOCNO> 62609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo14.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün'den ilginç açıklamalar... 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, ligin ikinci yarısı için iddialı konuştu. 
     Ogün, kulübün resmi internet sitesi ''www.fenerbahce.org''da yaptığı açıklamada, ligin ikinci yarısındaki 17 karşılaşmayı da kazanacaklarını ileri sürerek, ''Çünkü çok iyi derecede bir kenetlenmeye girdik. Bu belki hocamızın bize vereceği, vermeye başladığı bir havadır. Şampiyonluk ipini göğüsleyeceğimize inanıyorum'' dedi. 
     Geçen sezon da çok kötü bir dönemden sıyrılarak şampiyon olduklarını hatırlatan Ogün, ''Lig uzun bir maraton. İnişli çıkışlı dönemlerimiz oluyor. Bazen 1-0 olsun bizim olsun diyorsunuz. 
     Antalya'da başladığımız gol serisini ligde de devam ettirip, yeniden şampiyonluğu yakalayacağız'' diye konuştu. 
     
     Lorant... 
     Ogün, yeni teknik direktör Werner Lorant'ın disiplinli, ciddi ve her zaman başarılı olmayı isteyen bir yapısı bulunduğunu belirterek, ''Atacağımız en kısa pasta bile ciddi olmamızı istiyor. Aradığı başarıyı Fenerbahçe'de bulabileceğine inanıyor'' dedi. 
     Alman teknik adamla aynı dili konuşmanın avantaj olduğunu anlatan milli futbolcu, ''Bazen Oğuz hoca başka bir grubu çalıştırırken, Lorant'ın tercümanlığını ben yapıyorum. Kendisi de birebir konuşmalarımızda benden büyük beklentileri olduğunu söylüyor. Ben de güvenini boşa çıkarmayı istemem'' diye konuştu. 
     
     "Stada tel örgü yakışmaz" 
     Fenerbahçe taraftarını ''muhteşem'' diye tanımlayan Ogün, onların adeta 12. adamları olduğunu söyledi. 
     Taraftarın bu sezon ekonomik krizden etkilendiğini belirten deneyimli oyuncu, şunları kaydetti 
     ''Takım iyi gittiği sürece taraftar tribünleri doldurur. Biz Samandıra'dan maça gelirken ilk baktığımız yer kale arkası tribünleri oluyor. Eğer doluysa oradan girişe gidene kadar acayip bir psikolojiye giriyorsunuz. Aldığımız sonuçlarla onları üzdük. İnanıyorum ki ikinci yarı yine çok güzel bir taraftar topluluğu göreceğiz'' diye konuştu. 
     Ogün, taraftarlar arasında yaşanan kavga ve şiddeti anlayamadığını vurgulayarak, bazı kesimlerin bu tür davranışlarının, tel örgülerin tamamıyla kalkmasına engel olduğu görüşünü savundu. 
     Futbolda şiddete asla yer olmadığını ifade eden Ogün, ''Ben yenildiğimiz zaman gidip bir Galatasaraylı futbolcuyu dövmüyorum. O beni yenerek, gelirime engel oluyor. Taraftarın böyle bir sıkıntısı da yok. Fenerbahçe muhteşem bir stat yapıyor. Bana göre o muhteşem stada tel örgü yakışmaz. Fenerbahçe taraftarına yakışan, o tel örgülerin bir an önce kaldırılmasıdır'' dedi. 
     
     "Zidane ve Raul ile oynamak isterdim" 
     Takımdaki yabancı oyuncuların çok kaliteli olduğunu anlatan Ogün, bu oyuncuların geçen yıl şampiyonlukta takıma büyük katkı sağladıklarını söyledi. 
     Andersson'un üst düzey bir futbolcu olduğunu ve kulüp başkanı Aziz Yıldırım'ın bu futbolcuya 2 yıl daha oynayacağını söylediğini kaydeden Ogün, ''Her ne kadar bir dönem gol atamasa da o çok iyi bir golcü'' dedi. 
     Beraber oynamayı istediği en iyi yerli oyuncuların kendi takımlarında bulunduğunu da vurgulayan Ogün, ''Yabancı oyuncu olarak Zidane ve Raul ile oynamayı çok isterdim'' diye konuştu. 
     
     "Büyük takımda kaptan olmak zor" 
     Kaptan Ogün, büyük takımlarda kaptanlık yapmanın çok zor olduğunu da belirterek, ''Forma giyseniz de giymeseniz de kötü gidişte ilk hedef olanlardan birisiniz. Ama kaptan demek günah keçisi demek değildir. Bazen bir kaptan olarak bunalıma giriyorsunuz'' dedi. 
     Milli takımdaki kaptanlığının çok başarılı bir döneme denk geldiği için aynı zorlukları yaşamadığını belirten Ogün, kaptan olarak takımdaki futbolcuların her sorunuyla ilgilenmesi gerektiğini bildirdi. 
     Oynamadığı maçlarda kaptanlık görevi yapan Revivo ve Mustafa'yı da başarılı bulduğunu dile getiren Ogün, ''Ancak bir sakatlık söz konusu olmadıkça onlara kaptanlık bandını göstermeyeceğim'' diye espri yaptı. 
     
     "3 yıl daha oynarım" 
     Fenerbahçe Kaptanı Ogün, 32 yaşında olduğunu ve 3 yıl daha futbol oynayabileceğine inandığını söyledi. 
     Türkiye'ye 32 yaşında yabancı futbolcuların geldiğini, ancak yerli oyunculardan, bu yaşa gelince futbolu bırakmasının beklendiğini ifade eden Ogün, bunun yanlış bir düşünce olduğunu anlattı. 
     Bugün, 26-27 yaşında yapabildiklerini belki yapamadığını, ama 32 yaşın deneyimiyle de o dönemde yapamadıklarını şimdi yapabildiğini kaydeden Ogün, ''Sağlığım yerinde. Futbolu 3 yıl sonunda Fenerbahçe'de bırakmayı düşünüyorum'' dedi. 
     Ogün, yapacağı en iyi jübilenin Fenerbahçe ile Trabzonspor arasında yapılacak bir maçla olacağını, yeşil sahalardan koptuktan sonra teknik direktörlük yapmak istediğini sözlerine ekledi. 
     






</TEXT>
</DOC>
