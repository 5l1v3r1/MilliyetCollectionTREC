<DOC>
<DOCNO> 75947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun03.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Peres "İsrail operasyonları 3 veya 4 hafta sürecek" 
</HEADLINE>
<TEXT>

     İsrail askerlerinin, Batı Şeria'daki Filistin güvenlik şefi Cibril Racub'un, Ramallah dışındaki karargahına saldırı düzenlediği bildirildi. 
     Filistinli yetkililer, İsrail güçlerinin karargaha tank ve makineli tüfeklerle saldırdığını söylediler. 
     Yetkililer, İsrail askerlerinin, saldırıdan önce 60 Filistinli sivili, tankların önünde canlı kalkan olarak kullandığını öne sürerken, İsrail ordu sözcüsü Yarbay Olivier Rafowicz, iddiaları reddetti. 
     İsrail, gazetecilerin olay yerine gelmesine izin vermezken, saldırı, bağımsız kaynaklarca da henüz doğrulanmadı. 
     Bu arada Racub, telefonla Reuters'e yaptığı açıklamada, karargahında 400 Filistinlinin bulunduğunu söyledi. 
     İsrail askeri kaynakları, Racub'un, İsrail'e yönelik intihar eylemleri ve diğer saldırılara ilişkin aranan 50 kadar üst düzey Filistinli militanı karargahında barındırdığını öne sürüyor. 
     İddiaları reddeden Racub ise, Filistinli yetkililer ve kadın işçilerin, Batı Şeria'daki İsrail saldırılarından korunmak için kendisinden sığınma istediğini belirtti. 
     Racub, ''teslim olmayacaklarını'' ve İsrail güçlerinin karargaha girmesi halinde ''katliam çıkacağını'' söyledi. 
     
     Peres 
     Öte yandan İsrail Dışişleri Bakanı Şimon Peres, MS-NBC televizyonuna yaptığı açıklamada, İsrail askerlerinin Filistin topraklarında 3 ya da 4 hafta kalacağını ve bölgeleri işgal etme niyetinde olmadıklarını söyledi. 
     Peres'in bu açıklamasıyla, ilk kez üst düzey bir İsrailli yetkili tarafından, askeri operasyona ilişkin bir süre verildi. 
     
     Kudüs'teki intihar saldırısı 
     Bu arada, Kudüs'te akşam düzenlenen intihar saldırısında yaralanan 19 yaşındaki bir polis yetkilisinin öldüğü bildirildi. 
     Kudüs'ün batı kesiminde bir aracın havaya uçması sonucu meydana gelen patlamada kamikaze de yaşamını yitirmişti. 
     






</TEXT>
</DOC>
