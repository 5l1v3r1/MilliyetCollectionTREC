<DOC>
<DOCNO> 66956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sontur12.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinerci çocuklardan çatıda eylem.. 
</HEADLINE>
<TEXT>

     Kadıköy'de metruk bir binada kalan ve ''tinerci'' olarak bilinen çocuklar, hırsızlık olayına karıştığı iddiasıyla bir arkadaşlarının polis tarafından gözaltına alınmak istenmesini, çatıda eylem yaparak engellemeye çalıştı. 
     Üsküdar'da dün gece bir otomobili çalmak isteyen 3 kişiden 2'sini yakalayan Üsküdar Emniyet Müdürlüğü'ne bağlı polis ekipleri, olay sırasında kaçan O.Y'yi 17 de yakalamak için, saklandığı Kadıköy Rıhtım Caddesi İzzettin Sokak 12 numaradaki 3 katlı metruk binaya gitti. 
     Polislerin geldiğini gören O.Y. ile aynı binada kalan 10 ile 18 yaşları arasındaki 7 çocuk, polisleri yaklaştırmamak için çatıya çıkarak aşağıya kiremit ve taş atmaya başladı. 
     Polis, çocukların kiremit ve taş atması yüzünden İzzettin Sokak'a araç ve yayaların girişini engellerken, ''Savcıyı istiyoruz'', ''Sema Pişkinsüt gelsin'' diye bağıran çocukların attığı kiremitlerden bazılarının isabet ettiği park halindeki 34 AUY 87 plakalı otomobil hasar gördü. 
     Olay yerine gelen Kadıköy İlçe Emniyet Müdürü Orgun Aksu, meraklı vatandaşları ve gazetecileri binadan uzaklaştırarak, ''tinerci çocukları'' ikna etmeye çalıştı. 
     Aksu'nun, ''çevreye zarar vermekten vazgeçerek aşağıya inmeleri'' çağrısında bulunduğu çocuklara, bir polis memuru tarafından binanın 2. 
     katının balkonundan sigara da uzatıldı. 
     Polisin girişimleri sonucu oto hırsızlığına karışan O.Y. polise teslim oldu. Bunun üzerine diğer çocuklar da çatıdan aşağı inerek, emniyete götürüldü. 
     






</TEXT>
</DOC>
