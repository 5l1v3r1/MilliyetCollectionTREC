<DOC>
<DOCNO> 69271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sondun03.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai "Ülke içi çatışmalar için ABD'den yardım isteyebiliriz" 
</HEADLINE>
<TEXT>

     Afganistan'daki geçici hükümetin başkanı Hamid Karzai, ülkesinde zaman zaman bazı gruplar arasında meydana gelen çatışmaları durdurmak için Amerikan askerlerinden yardım isteyebileceklerini söyledi. 
     Karzai, Associated Press'e yaptığı açıklamada, Afganistan'daki komutanların ülkenin istikrarlı bir gelecek kurma çabalarına tehdit oluşturmaları halinde böyle bir yola başvuracaklarını kaydetti. 
     ABD ve diğer ülkelerin askerlerinden çatışmaları sona erdirme yönünde yardım talep etmekte tereddüt etmeyeceklerini belirten Karzai, ''Eğer Afganistan'ı istikrarsızlığa sürüklemek için kasti bir çaba içinde olan bir unsur varsa ve biz durduramıyorsak, o zaman tabii ki güvenlik güçlerini yardıma çağıracağız'' diye konuştu. 
     Terörizme karşı savaştığını söyleyen askeri liderlerin ülkede bir hükümetin işbaşında olduğunu unutmamaları ve kendi başlarına hareket etmemeleri gerektiğini ifade eden Karzai, sözlerine şöyle devam etti 
     ''Terörizme karşı savaşmak için bir mekanizme olmalı, ancak terörizme karşı yapılan bu savaş, merkezi yönetimi güçlendirmek için bir vasıta olarak kullanılmalıdır. Amerikalılara bu konudaki görüşlerimizi aktardık.'' Afganistan'ın değişik bölgelerinde, bazı gruplar arasında zaman zaman çatışmalar meydana geliyor. Doğudaki Paktia eyaletinde bir süre önce meydana gelen çatışmada 50 dolayında kişinin öldürüldüğü bildirilmişti. 
     






</TEXT>
</DOC>
