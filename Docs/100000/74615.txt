<DOC>
<DOCNO> 74615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/spor/spo05a.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KOMEDİ 
</HEADLINE>
<TEXT>

Federasyonun dünkü kararı kargaları bile güldürdü. Beşiktaş’a ikinci yıldız hakkını verdi, ama havuz payının çoğalmaması için şampiyonluk sayısını artırmadı. Galatasaray’a da üçüncü yıldız şansı doğdu 
     Gaf üstüne gaf 
     FUTBOL Federasyonu, tarihi skandallarına bir yenisini ekledi ve Beşiktaş’a ikinci yıldız hakkını verirken, "gaf üstüne gaf" yaptı. Siyah - Beyazlı kulüp, geçen yıl, 1956 - 57 ve 1957 - 58 sezonlarında, Türkiye çapında düzenlenen Federasyon Kupası’nda iki kez kazandığı ve şimdiki Şampiyonlar Ligi’nin ayarında olan Şampiyon Kulüpler Kupası’nda ülkemizi temsil ettiği gerekçesiyle, iki şampiyonluk verilmesini istemişti. Federasyon, otomatikman ikinci yıldızı gerektiren bu başvuruyu reddetmiş, Beşiktaş önce Tahkim Kurulu’na başvurmuş, ardından bu başvurusunu geri çekmişti. 
     
     UEFA’dan belgeledi 
     BEŞİKTAŞ, daha sonra UEFA’ya başvurarak 1957 - 58 kupa şampiyonu olarak 1958 - 59’da Türkiye’yi, Şampiyon Kulüpler Kupası’nda temsil ettiğini belgeledi. Siyah - Beyazlı ekip, 1956 - 57 şampiyonluğu sonrası, ismi UEFA’ya geç bildirildiği için aynı kupaya katılamamasını da kanıtladı. Futbol Federasyonu da yeni başvuruyu inceledi, "komik" kararla söz konusu sezonlardaki kupa birinciliğini, lig şampiyonluğu olarak kabul etmediğini, ancak Türkiye’yi şimdiki statü gereği şampiyonların ve ikincilerin gittiği Şampiyonlar Ligi’nde temsil ettiği için ikinci yıldıza hak kazandığını açıkladı. 
     
     Hukukçular uydurdu 
     FUTBOL Federasyonu, sayı hesabına katmamasına, yani 9 şampiyonluğu bulunan Beşiktaş’ı 11’e yükseltmemesine rağmen, ikinci yıldızı hak ediş gerekçesini, 2000 - 2001 sezonunda ligler statüsüne "Türkiye Profesyonel Birinci Ligi’nde şampiyon olmuş kulüpler, her beş şampiyonluğa bir yıldız takma hakkını kazanır" olarak yazılan 29. maddesinin b bendine dayandırdı. Oysa bu maddenin açık açık lig şampiyonluğunun, yıldız sayısını belirlediğini emretmesine rağmen, Futbol Federasyonu hukukçuları, kanundaki boşluklardan akıllıca yararlanarak işi rayına oturttular, kendilerince olaya çözüm buldular. 
     
     Tepkiler engellendi 
     ANCAK Futbol Federasyonu’nu dünkü kararıyla Beşiktaş’a ikinci yıldızı takarken, bir yandan da Siyah - Beyazlı kulübün gelirini engellemiş oldu. Federasyonun, yıldız getiren iki şampiyonluğu, lig şampiyonluğu olarak kabul etmemesinin ardındaki neden basitti. Beşiktaş’ın şampiyonluk sayısı artarsa, naklen yayın havuzundaki payı da artacak, dolayısıyla diğer kulüplerin aldığı para düşecekti. Süper Birinci Lig’de, başta Fenerbahçe ve Galatasaray olmak üzere diğer kulüplerin göstereceği tepki yüzünden Futbol Federasyonu skandal gerekçeli böyle bir formül bularak muhtemel bir krizi önledi. 
     
     Cim - Bom pusuda 
     FEDERASYONUN, gerekçesi olmayan ve hukun dilinde "gerekçe olmayınca" uydurulan hakkaniyet kararı şimdi Galatasaray’a da hak doğurdu. Çünkü 1955 - 56 sezonunda İstanbul Mahalli Profesyonel Ligi’nde şampiyon olan Sarı - Kırmızılı takım, bir sezon sonra ülkemizi Şampiyon Kulüpler Kupası’nda temsil etmiş, Romanya’nın Dinamo Bükreş takımına 3 - 1 ve 2 - 0 yenilerek elenmişti. Cim - Bom’un başvurması halinde Futbol Federasyonu, yine lig şampiyonluğu vermeyecek, ama Beşiktaş’a tanıdığı haktan yola çıkarak Sarı - Kırmızılı kulübe de üçüncü yıldızın takılmasına neden olacak. 
     
Fenerbahçe sökecek      FUTBOL Federasyonu’nun Türkiye’yi Avrupa Kupaları’nda temsil eden takımları "Şampiyon" olarak değerlendirmesi Fenerbahçe Yönetimi’ni beklemeye aldı. Galatasaray’a da 56 57 sezonunda İstanbul Ligi Birincisi olarak Şampiyonlar Ligi’ne gittiği için yıldız verilmesi halinde, Sarı - Lacivertli yönetim formasında yer alan iki yıldızı çıkartarak, kararları protesto edecek. 
     
Beşiktaş farklı yorumladı      FUTBOL Federasyonu’nun Beşiktaş’ın yıldız sayısını artırmasına karar vermesi, Siyah - Beyazlılar’da memnuniyetle karşılandı. Yönetim tarafından yapılan basın açıklamasında karar, şampiyonluğun dokuzdan 11’e çıkartıldığı şeklinde yorumlandı, dört şampiyonluk daha kazanılması halinde üçüncü yıldızın takılacağına değinildi. 
     1956 - 1957, 1957 - 1958 yılında Türkiye 1. Ligi şampiyonu kabul edildiklerini ileri süren yönetim, bunu bir basın bildirisiyle yayın organlarına iletti. İki yıldızı cuma günkü Antalya maçından itibaren takacaklarını belirten Beşiktaş Yönetimi, ayrıca bugün, konuyu yıllar önce gündeme getiren eski yönetici Cenk Koray’ı mezarı başında anacak. 
     



 SPOR 




























</TEXT>
</DOC>
