<DOC>
<DOCNO> 52266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko17.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC'ten kartel dışındaki üreticilere tehdit... 
</HEADLINE>
<TEXT>

     Petrol İhraç Eden Ülkeler Teşkilatı OPEC , Kartel üyesi olmayan ülkelerin petrol üretminin önemli ölçüde kısılmasına katılmaması, bu konuda işbirliği yapmamaları halinde, fiyat savaşı çıkabileceğini bildirdi. 
     OPEC üyesi ülkelerin Viyana'daki olağan toplantısında, bakanlar, Kartel dışındaki petrol üreticisi ülkelerin işbirliğine yanaşmamalarına giderek artan sabırsızlık ve tahammülsüzlük göstermeye başladı. 
     İran Petrol Bakanı Bijan Namdar Zangeneh, Viyana'da kalacağı otele varışında gazetecilere açıklamasında, OPEC'in üretimindeki herhangi bir kesintinin Kartel dışındaki üreticilerin gerçek katkısına tabi olduğunu belirterek, ''dostlarımızın bu şartlarda bize yardım edeceğini umuyoruz'' dedi. 
     Rusya ve Meksika gibi OPEC dışındaki petrol üreticisi ülkelerin petrol üretimlerini ne kadar kısmalarını istediğini açıklığa kavuşturmaktan kaçınan Zanganeh, ciddi üretim kısıntıları beklediğini bildirdi. 
     OPEC'e hemen hemen tam destek veren Rusya haricinde, OPEC dışındaki hiçbir önemli petrol üreticisi ülke, petrol gelirlerinin azaldığı bir zamanda üretimi kısmaya gönüllü değil. 
     OPEC'in ikinci büyük petrol üreticisi İran, Kartel dışındakilerin de üretimi kısmalarını en fazla isteyenlerin başında gelirken, Rusya 7.1 milyon varillik günlük ham petrol üretimini sadeec 30 bin varil 
     binde 4 kısmaya söz verdi. 
     OPEC üyeleri kendi günlük ham petrol üretimlerini 1.5 milyon varil yüzde 6 oranında kısmayı hedefliyor, ancak, Kartel dışındaki petrol üreticisi ülkelerin mevcut düzeyde üretim yapmaları ya da üretimlerini artırmaları halinde, tüm çabalarının boşa gideceğinden endişeliler. 
     Katar Petrol Bakanı Abdullah Al Attiyah'ın deyişiyle, ''OPEC dışındaki ülkeler olmaksızın, korkarım, üretimdeki bu kısıntı işe yaramayacak ve faydasız olacaktır''. 
     Al Attiyah, gazetecilere açıklamasında, OPEC dışındaki petrol üreticisi ülkelerin petrol üretimlerini artırıp dünya pazarından daha büyk pay kapmaya çabalayacakları endişesini dile getirdi. Al-Attiyah, ''bu fiyat savaşına davet çıkartabilir, herkes için felaket olabilir'' dedi. 
     ABD'de 11 Eylül'deki terörist saldırıların ardından, petrol fiyatlarının uluslararası piyasalarda yüzde 25'i aşan oranda düşmesi karşısında, OPEC, toplam arz-talep dengesine kavuşulması için günlük toplam ham petrol üretiminin 1 milyon varilden fazla kısılmasını gerekli görüyor. 
     OPEC üyesi ülkelerin günlük ham petrol üretim kotası toplamı 23.2 milyon varil olmasına karşın, üyeler 800 varil günlük kotanın üzerinde petrol pompalıyor. Dünya petrol üretiminin yaklaşık üçte biri OPEC tarafından karşılanıyor ve Kartel üretimini bu yıl üç kez kısma kararı aldı. 
     Londra borsasında Brent petrolünün varil fiyatı 61 sent artışla 21 dolara, New York borsasında Aralık ayı teslimatı Batı Teksas petrolünün varil fiyatı ise 42 sent artışla 21 dolar 65 sente yükseldi. 
     






</TEXT>
</DOC>
