<DOC>
<DOCNO> 58125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/soneko15.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Arjantin gibi olmaktan korkuyor 
</HEADLINE>
<TEXT>

     İsrail Başbakanı Ariel Şaron'un ekonomi politikaları giderek daha fazla tepki çekiyor. 
     İsrail basını ''İsrail Arjantin olmamalı, hemen seçime gidelim'' çağrısı yaptı. 
     Yediot Ahronot Gazetesi, Şaron'un ekonomik planını çıkar gruplarına empoze etmekte başarısız oluşunu sert bir şekilde eleştirerek, ''Krizdeyiz. Bu keyfi bir estetik operasyon değil. Hayat kurtarmak için yapılan bir sezaryan. Şaron planını sunmalı ve bunu desteklemeyen gitmeli. Yeni bütçe yoksa yeni seçimler var. Hükümet görevini yapamıyorsa değiştiririz'' diye yazdı. 
     Şaron, İsrail ekonomisinin içinde bulunduğu derin krize karşın halen tüm kesimlerinin desteğini alamadığı için bir acil önlemler paketi oluşturamadı. 
     2002 bütçesini koalisyonu oluşturan partilerin temsil ettiği 
     çeşitli çıkar gruplarından gelen itirazlar üzerine geri çekerek yeniden düzenleyen Şaron, parlamentoda bütçeyi yeni hali ile dahi geçirecek çoğunluğa sahip değil. 
     Bu nedenle bugün yapılması planlanan bütçe görüşmeleri Pazar gününe ertelendi. 
     2002 yılı bütçesinde 6.15 milyar dolarlık kesinti öngörülüyor. 
     Ancak hiçbir kesim bu kesinti için kendilerine ayrılan kaynaklardan özveride bulunmak istemiyor. Koalisyondaki 3 dinci partinin yanısıra Eğitim ve Sağlık bakanları da, kaynaklarında kesintiye gidilmesi halinde bütçeye olumsuz oy vereceklerini açıkladılar. 
     Negev Çölü'nde yerleşimi teşvik için tanınan vergi muafiyeti ve devlet subvansiyonu gibi ayrıcalıkları içeren ''Negev Yasa''sının iptal edilmemesi için Negev'de bugün binlerce işçi greve gitti. 
     İşçi sendikaları, asgari ücretin ve sigorta ödemelerinin dondurulması halinde genel grev tehtidinde bulunuyor. İş çevreleri ise aksi yönde baskı yapıyor. Yahudi yerleşimciler ve koalisyondaki aşırı sağ partiler de, yerleşimcilere verilen mali desteğin durdurulmasına kesinlikle karşı çıkıyorlar. 
     ABD'nin İsrail Büyükelçisi Dan Kurtzner, dün bir konferansta yaptığı konuşmada Şaron'a ekonomik krizden çıkması için tavsiyelerde bulundu. Kurtzner, hükümetin bütçeden kaynak isteyen baskı gruplarına boyun eğmemesi, Yahudi yerleşim merkezlerine kaynak aktarımını durdurması ve faiz oranları düşürmesi gerektiğini söyledi. 
     Kurtzner, İsrail'in kara para aklanması ve yasa dışı patent kullanımını engellemek için yeterli önlem almamasını da eleştirdi. 
     İsrail basını, Kurtzer'in ''alışılmış teammüllerin dışına çıkan'' konuşmasının hayret ve tepki uyandırdığını belirtti. 
     






</TEXT>
</DOC>
