<DOC>
<DOCNO> 78687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko19.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı Öztrak "Reel faizlerde ciddi düşüş bekliyoruz" 
</HEADLINE>
<TEXT>

     Hazine Müsteşarı Faik Öztrak, reel faizlerde ''ciddi bir düşüşün'' ortaya çıkmasını beklediklerini bildirdi. 
     Öztrak, ''Borçlanma kanunu ile Hazine'nin borçlanma politikalarının'' ele alındığı, Müsteşar Yardımcıları ve ilgili Genel Müdürlerin de katıldığı bilgilendirme toplantısında, reel faizlerin düşmesiyle birlikte, sürdürülebilir bir büyüme ortamını öngördüklerini söyledi. 
     Öztrak, sürdürülebilir büyüme ortamını etkileyebilecek gelişmeleri anlatırken, özel kesimin artık, kamu kesiminin kendi içinde ve özel kesime dönük uygulamalarında ''oyunun kuralının'' değiştiğini belirterek, şunları söyledi 
     ''Özel sektör bu değişikliğin, sadece krizin atlatılmasına yönelik olmadığı bu noktadan itibaren, geriye dönüşün mümkün olmadığını anlaması, bu çerçevede kendisini yeniden yapılandırmasına bağlı. Aksi taktirde bu yeniden yapılandırma olmazsa, bu gelişmelerin özel kesime maliyeti çok yüksek olabilir. 
     Bu maliyetin çok yüksek olması halinde de beklenen sürdürülebilir büyüme oranına geçilmesi zaman alabilir. İşte bu kapsamda özel kesimin bu uyumu sağlayabilmesi bakımından, kendisinin önemli bir takım tedbirleri alması gerekir.'' Kamu kesiminin, belirli ''kolaylaştırıcı rolleri'' oynayabilmesi gerektiğinin altını çizen Müsteşar Öztrak, şöyle devam etti 
     ''Ama bu hiçbir zaman subvansiyonlar şeklinde olmamalı. 
     Sürdürülemez vergi indirimleri, finansmanın bozulması pahasına sürdürülemez vergi indirimleri şeklinde olmamalı. Bu büyük ölçüde dış piyasalardan sağlanabilecek uzun vadeli imkanların çok açık seçik yeniden yapılandırma koşullarına bağlı olarak özel kesime aktarılması şeklinde olabilir. Bu çerçevede son olarak kısa vadede bankacılık sisteminin, özel bankalara dönük yeniden yapılanmanın süratle tamamlanması ve İstanbul Yaklaşımı'nın bir an evvel işletilmesi bu kapsam içinde büyük önem taşıyor.'' Öztrak bu arada, Hazine içerisinde ''Borç Yönetim Komitesi'' oluşturulacağını iç ve dış borçlanmanın ayrı ayrı yürütüldüğü borçlanma birimleri, alacak, iç ve dış borç ile bu kapsamda doğacak risklerin bir bütün olarak yönetildiği ''Risk Yönetim Birimi'', iç ve dışborç kayıtları ve ödeme işlemlerinin yürütüldüğü ''Borç İşlemleri Birimi''nin kurulacağını bildirdi. 
     





</TEXT>
</DOC>
