<DOC>
<DOCNO> 87219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/soneko24.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank, 2001'de 580 trilyon zarar etti 
</HEADLINE>
<TEXT>

     Türkiye Halk Bankası'nın, 2001 yılını 580 trilyon liralık bir zararla kapatmış olmakla beraber güçlü bir bilanço ve sermaye yeterlilik rasyosunun oluştuğu bildirildi. 
     Resmi Gazete'nin mükerrer sayısında Türkiye Halk Bankası'nın 2001 yılına ait Yönetim Kurulu Raporu, Denetim Kurulu Raporu ile Deloitte and Touche Totmatsu üyesi DRT Denetim Revizyon Tasdik Yeminli Mali Müşavirlik firması tarafından hazırlanan Banka'nın 2001 hesap dönemine ait bağımsız denetim raporu yer aldı. 
     Halkbank'ın 2001 yılına ait Yönetim Kurulu Raporu'na göre, geçen yıl bankanın mali yapısındaki olumlu gelişmeler sonucunda ayrılan karşılıklar hariç 0 trilyon lira faaliyet karı elde edildi. 
     Bununla beraber, takip hesaplarında izlenen alacaklara ayrılan 1 katrilyon 110 trilyon lira karşılık nedeniyle 2001 yılı sonu 580 trilyon liralık bir zararla kapanmış olmakla beraber güçlü bir bilanço ve sermaye yeterlilik rasyosu oluştu. 
     Halkbank şubeleri yeniden düzenlenerek 22 Merkez Şube ve 4 kurumsal şube belirlendi. Diğer şubeler çeşitli kıstaslar dikkate alınarak 22 Merkez şube etrafında toplandı. 
     Banka faaliyetleri ile ilgili politikaların belirlenmesi için Genel Müdürlükte ve şubelerde bulunan yönetici direktör ve direktör ünvanlı personelin katılımı ile Banka Yönetim Konseyi oluşturuldu. 
     Konsey üyelerinin katılımı ile Bankayla ilgili çeşitli konularda 23 komite meydana getirildi. 
     Komitelerde belirlenen politikalar, Yönetim Konseyi'nde görüşelerek Bankanın daha ileri seviyelere taşınması yolları aranıyor. 
     Burada üretilen politikalar ise Yönetim Kurulu'na politika teklifleri olarak sunulacak. 
     Resmi Gazete'nin mükkerrer sayısında, ING Bank Türkiye İstanbul Şubesi, Anadolu Finans Kurumu, Türkiye Sınai Kalkınma Bankası, Family Finans Kurumu'nun geçen yıl, Credit Agricole Indosuez Türk Bankası'nın ise 1 Ocak-31 Aralık 2000 hesap dönemine ait bağımsız denetim kuruluşları tarafından hazırlanan raporlar da yer aldı. 
     





</TEXT>
</DOC>
