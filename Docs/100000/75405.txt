<DOC>
<DOCNO> 75405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/guncel/gun06.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanju’dan kırmızı kartlık hareket 
</HEADLINE>
<TEXT>

Eski futbolcu Tanju Çolak’ın, sattığı cipi çalınmış gibi göstererek sigorta şirketinden para aldığı iddia edildi 
     ANKARA Milliyet 

     Ankara Emniyet Müdürlüğü, ünlü futbolcu Tanju Çolak hakkında, "çalıntı araba olayına karıştığı" gerekçesiyle yakalama emri çıkarttı. Çolak’ın "sattığı arabayı çalınmış göstererek kasko şirketinden milyarlarca lira aldığı" iddiası da soruşturma kapsamında araştırılıyor. 
     
     Plakada mühür yok 
     Asayiş şubesi ekipleri, önceki gece Bahçelievler’de şüphe üzerine 34 EOA 09 plakalı Range Rover model bir aracı durdurdu. Plakasında resmi mühür olmamasından şüphe edilerek kontrol edilen aracın sürücüsü Atilla Ceylan gözaltına alındı. 
     Bu sırada aracın ruhsatında yapılan incelemede, araç sahibinin Gökhan Sevgi isimli kişi olduğu anlaşıldı. Ancak, aracın üzerindeki motor ve şase numarasına göre yapılan bilgisayar incelemesi sonucu lüks cipin, ünlü futbolcu Çolak’ın bir süre önce çalınan aracı olduğu ortaya çıktı. Polis, "42 D 249 50 A" motor sayılı aracın Çolak’a ait 34 TC 0055 plakalı araç olduğunu saptadı. Emniyet’te yapılan sorgusunda Sevgi, aracı Çolak’tan parayla satın aldığını söyledi. 
     
     Gözaltına alınacak 
     Bunun üzerine Asayiş şubesi, kasko şirketinden, çalındığını öne sürdüğü arabası için para aldığı da iddia edilen Tanju Çolak’ın yakalanması için İstanbul Emniyet Müdürlüğü’ne talimat gönderdi. Kıbrıs’ta olduğu sanılan Çolak, Türkiye’ye giriş yaptığı anda gözaltına alınarak, sorgulanmak üzere Ankara’ya götürülecek. 
     



 GÜNCEL 
























</TEXT>
</DOC>
