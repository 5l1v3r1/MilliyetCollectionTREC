<DOC>
<DOCNO> 78202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sonspo11.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Şen "Federasyon başkanı Ulusoy başarılıdır" 
</HEADLINE>
<TEXT>

     Milli Takımlar Teknik Direktörü Şenol Güneş, A Milli Futbol Takımı'nın başına hak ederek geldiğini ve torpilli olmadığını söyledi. Fenerbahçe Kulübü eski başkanlarından Ali Şen ise, Futbol Federasyonu Başkanı Haluk Ulusoy'un başarılı olduğunu söyledi. 
     Şenol Güneş, Rize Kültür ve Sosyal Yardımlaşma Vakfı'nın Sarıyer'deki sosyal tesislerinde düzenlediği genel kurul toplantısı öncesi yaptığı konuşmada, kendisini eleştirenlere yanıt verdi. Güneş, ''Biz işimizi ne kadar iyi yaparsak, onları o denli sustururuz. Ben bu göreve torpilli gelmedim. Görev aldığımda Başbakan Yardımcısı Mesut Yılmaz'ın adı bile ortaya atıldı. Bu saygısızlıktır. Herkes sorumluluğunu yerine getirmeli. Rakip yaratmayalım. Gereksiz konularla, olumsuz fikirlerle ortaya çıkmayalım'' şeklinde konuştu. 
     Türkiye'de futbolun artık yaşamın kendisi olduğunu kaydeden Güneş, şunları söyledi 
     ''Futbol, spor kavramının dışına çıktı. Günümüzde de sen-ben 
     kavgası çok yaşanıyor. Milli takımda biz duygusunu oluşturduk. 
     Ayrıca milli takım sadece benim değil, bütün Türkiye'nindir. Önemli olan azimle çalışmak, konuşarak değil, çalışarak hedefe ulaşmaktır. 
     2002 Dünya Kupası Finalleri'ne gidemeyebilirdik. Ancak bunu başardık. 
     Dünya Kupası'nda şampiyonluk amaç değildir, sadece bir araçtır. Yanlış işler yaparak şampiyon olmaktansa, doğru işlerle hedefe varmak daha iyidir.'' 
     
     ''BAŞARI İSTENMİYOR'' 
     Şenol Güneş, bazı kesimlerin Futbol Federasyonu Başkanı Haluk Ulusoy'un görevden gitmesini istediğini belirterek, ''Demek ki başarı istenmiyor'' dedi. 
     Herkesin yanlış yapabileceğini ifade eden Güneş, ''Bugün kuranlarla, yıkanların kavgasını yaşıyoruz. Kuranlar emek dökenlerdir. 
     Diğerleri ise hiçbir şey yapmadan yıkanlardır. Kalecilik yaptığım dönemde yediğim bir golde bana Sen hatalısın dediler. Bunu söyleyenler bana ne verdi de böyle konuştular'' şeklinde konuştu. 
     Güneş, Türkiye'de hala fanatizm ve şike konularının konuşulduğunu vurgulayarak, ''Bunları gidermeliyiz. Çünkü biz Avrupalıyız'' dedi. 
     
     ŞEN ''ULUSOY BAŞARILIDIR'' 
     Fenerbahçe Kulübü eski başkanlarından Ali Şen ise, sarı-lacivertli kulübün bazı yöneticilerinin Futbol Federasyonu Başkanı Haluk Ulusoy'u eleştirdiğini, zaman zaman kendisinin de aynı şeyi yaptığını, ancak Ulusoy'un başarılı olduğunu söyledi. 
     A Milli Futbol Takımı'nın 2002 Dünya Kupası Finalleri'ne giderken, herkesin destek vermesi gerektiğini ifade eden Şen, ''Ulusoy'dan başlayarak bütün ekibe destek vermeliyiz. Futbol Federasyonu, Türk futbol tarihinin en başarılı yönetimidir. 
     Dönemlerinde 2 kez Avrupa Şampiyonası finallerine gidildi, şimdi de Dünya Kupası'na gidiliyor. Ayrıca Dünya Kupası'na giden takımın teknik direktöründe karizma aradılar'' diye konuştu. 
     Şen, Türkiye'de bazı düşüncelerin değişmesi gerektiğini kaydederek, konuşmasını şöyle sürdürdü 
     ''Milli takıma milliyetçi duygularla yaklaşılmamalı. Bir futbolcu Ben milli takımda oynamak istemiyorum diyebilmeli. Ben Fenerbahçe Kulübü başkanıyken, milli takımın Galler ile yaptığı maçtan önce, kalecimiz Rüştü sakattı. Bana geldi ve Gitmezsem beni vatan haini ilan ederler dedi. Ben Rüştü'nün gitmesine izin vermedim ve göndermiyorum dedim. Bu nedenle çok eleştirilmiştim.'' 
     
     YILDIRIM'A HEM DESTEK, HEM ELEŞTİRİ 
     Ali Şen, yaptığı konuşmada, Fenerbahçe Kulübü Başkanı Aziz Yıldırım'a, bir yandan destek verirken, bir yandan da eleştiride bulundu. 
     Yıldırım'ın tesisleşme konusunda Fenerbahçe'ye büyük hizmetlerde bulunduğunu, ancak insan ilişkilerinde zayıf kaldığını savunan Şen, geçtiğimiz gün 1907 Fenerbahçe Derneği'nin düzenlediği ''Bahçedeki Fener'' belgeselinin gösterimine Yıldırım'ın katılmamasını eleştirdi. 
     Şen, Beşiktaş'ın formasına 2. yıldızı takmasına da değinerek, şöyle konuştu 
     ''Beşiktaş 2. yıldızı almak için UEFA'ya başvurduğunda bunu yadırgadım. Siyah-beyazlılar 1956'dan 1958'e kadar başarılı olup Türkiye'yi Avrupa'da temsil etmişlerdi. O yıllarda Real Madrid ile oynamışlardı ve maçı da ben izlemiştim. Yanlız UEFA yerine, bu konuları Futbol Federasyonu ile halletmeliydiler.'' 
     





</TEXT>
</DOC>
