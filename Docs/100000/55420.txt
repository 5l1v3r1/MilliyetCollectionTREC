<DOC>
<DOCNO> 55420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/guncel/gun01.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin’de tufan 
</HEADLINE>
<TEXT>

Üç gündür aralıksız devam eden yağış sonucu sular altında kalan kent, savaştan çıkmışa döndü. Yollar kapandı, evleri su bastı, otomobiller denize uçtu... 
     ALİ ŞEN, MUSTAFA İNSAN, MUSTAFA ERCAN DHA 

     Üç gündür aralıksız devam eden yağış Mersin’i felç etti. İki kişinin yaşamını yitirdiği sellerde kentin altyapısı tamamen çökerken, binlerce ev ve işyerini su bastı, onlarca araç denize kadar sürüklendi. Yağışlar sırasında, yıllık yağış ortalaması metrekareye 618 kilo olan Mersin’e bir gecede 174, üç günde de toplam 276 kilo yağmur düştü. 
     Önceki gün şiddetini artıran sağanak yağmur gece boyu sürerken, elektrik kesintisinin yaşandığı kent merkezinde, birkaç gün içinde suların çekilmemesi halinde Türk Telekom’un altyapısının tamamen çökeceği açıklandı. 
     
     iki ölü var 
     Yağmur suyunun sele döndüğü Mezitli’de sel sularına kapılan Kerim Girişken 25 ile Bahçelievler’deki apartmanın su basan bodrum katına tahliye için inen Serhat Sevgi 27 elektrik akımına kapılarak yaşamını kaybetti. 
     Gece boyu yıkılan köprüler ve sel suları nedeniyle Adana - Mersin tren seferleri iptal edilirken, Mersin’den Antalya ve Ankara’ya otobüs seferleri de durduruldu. Kentiçi ulaşım da aksayınca, Mersin, Tarsus ve Erdemli ilçelerinde tüm okullar tatil edildi. Mersin Üniversitesi Rektörlüğü de, tüm fakülte ve yüksekokulların 3 gün tatil edildiğini açıkladı. 
     
     Deniz kabardı 
     Kent merkezinden geçen Müftü Deresi taşma tehlikesiyle karşı karşıya kalınca, dere kenarındaki yerleşim birimleri tahliye edildi. Toros Dağları’ndan gelen Çavuşlu Deresi’nin taşması sonucu birçok ev ve işyerini sular bastı. 
     Bu arada yoğun yağış nedeniyle deniz de kabardı. Altyapının yetersiz olması nedeniyle taşan sular yolları ulaşıma kapattı. Binlerce araç trafikte kalırken, suda kalan otomobillerdeki vatandaşlar, kendilerini dışarı atarak kurtuldular. Sular altında kalan araçları polis panzerleri ve çekiciler kurtardı. 
     
K bus devam edecek      Mersin Belediyesi ve Ankara, Adana ve Mersin Sivil Savunma ekipleri ilde seferberlik başlatırken, kentte yayın yapan tüm yerel radyo ve TV’lerden, dün sabaha kadar, ellerinde çekici, dozer ve iş makinesi olanlar yardıma çağrıldı. İnsan boyunda selin oluştuğu Mersin’de haberleşme zaman zaman aksarken, meteoroloji, sağanak yağışın 1 hafta daha devam edeceğinin tahmin edildiğini açıkladı. Birçok kayıp başvurusunun yapıldığı Mersin’e, ilk etapta Sosyal Yardımlaşma Fonu’ndan 400 milyar lira gönderildiği belirtilirken Kızılay da, 10 kişilik yardım ekibiyle 2 seyyar mutfak gönderdi. 
     
     
     



 GÜNCEL 













</TEXT>
</DOC>
