<DOC>
<DOCNO> 57890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/yazar/akyol.html </URL>
<DATE> 2001/12/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İyi yönetilmek.. 
</HEADLINE>
<TEXT>

     KRİZİN faturası, iyi yönetilmenin ne kadar önemli olduğunun belgesidir. Krizden çıkmak için yapmak zorunda olduğumuz reformlara bakınız, hepsi kötü yönetilmiş olmanın faturalarını karşılamak içindir... 
     Genç emeklikten politik taban fiyatlarına, kamu bankalarının "görev zararlarına", şişkin kamu kadrolarına kadar, kötü yönetim faturaları. 
     Birkan Erdal'ın "Daha İyi Bir Türkiye İçin Çalışma" adıyla yayımladığı bir tür program önerisinden bahsetmek istiyorum. Özel ve kamu sektöründe üst düzey görevler yapmış, başbakanlık müsteşarlığına kadar yükselmiş, halen milletvekili olan Erdal, kötü yönetimin faturasını şöyle anlatıyor 
     "Kasım 2000 krizinin öncesinde ülkemizde 5 milyon kişinin üzerinde bir nüfus 'mutlak yoksulluk' durumunda iken, 16 milyon kişi de yoksulluk riski altında bulunmakta idi..." 
     Kriz öncesi de böyle, hiç de iyi bir tablo değildi... Erdal, kriz yüzünden, mutlak yoksullarımızın ve mutlak yoksulluk riski altındaki vatandaşlarımızın ikiye katlandığını tahmin ediyor 
     
     KRİZ yüzünden 2 milyon insanımız işini kaybetmiş En az 400 bin kepenk kapanmış Ülke kalkınması için en büyük sermaye olan iyi eğitimli 40 bin genç, iş bulmak için yurtdışına gitmiş 
     Feci bir beyin göçü 
     Kriz, uzun yılların birikiminin patlamasıdır. Sevdiğimiz politikacıyı esirgeyip sevmediklerimize kızmanın bir yararı da yoktur. 
     Bülent Eczacıbaşı, arkadaşımız Derya Sazak'a "siyasi parçalanmışlık, popülizmi körüklüyor" diyordu. Haklı... 
     Küçük partiler küçük zümre çıkarlarına mahkum olurlar çünkü... 
     Şimdi krizin doğurduğu mecburiyetlerle ve IMF'nin şart koşmasıyla reformlar yapıyoruz. 
     Ancak IMF'nin karışamayacağı, yani ekonomik nitelikte olmayan iki reform var ki, bunları artık kendimiz konuşup başarmalıyız Biri devletin yeniden yapılandırılması, öteki siyasi reform... 
     
     DEVLETİN yeniden yapılandırılması konusunda Erdal "Türkiye'ye 1920'lerde, 30'larda biçilmiş elbise dar gelmiştir" diyor. Gerçekten aşırı merkeziyetçi, müdahaleci 'bonapartist' devlet modeli artık kendi yükünü taşıyamıyor Devletin devam etmekte olan yatırımlarının bitirilmesi için 350 milyar dolar lazımmış Bütçeden yılda ancak 3 milyar dolar ayırabiliyormuş 
     Onun için devletin küçültülmesi ve idarenin ademi merkezileştirilmesi gerekiyor. 
     Erdal, siyasi reform olarak da bakanlık ve milletvekili sayısının azaltılması, seçim bölgelerinin daraltılması, parti üyeliğinin ciddileştirilmesi ve parti içi demokrasi yönünde öneriler getiriyor. 
     Ben, daha ileri giderek, yarı başkanlık sistemi olmadan siyasetin toparlanamayacağı kanaatindeyim. 
     Milletvekilleri, böyle çalışma dokümanlarıyla görüş ve önerilerini kamuoyuna sunmalı, basın, aydınlar, akademisyenler ve vatandaşlar devlet ve siyaset reformlarını tartışmalı... 
     Zoraki de olsa bir reform sürecine girmişken, rasyonel ve verimli işleyen etkin bir demokratik devlet yapısını nasıl kurabileceğimizi de gündemimize almalıyız. 
     
     







İyi yönetilmek.. 


Kas Derneği... 


Afganistan'a milli ordu ve Türk askeri 


Üniversiteleri ne de çok seviyorlarmış 


IMF’nin kamu bankaları operasyonu kimleri zengin etti 


Aynı anda iki kişiyle yaşanan aşk mı 


Ne kadar yaklaştık 


Eylem yapacaklar 


Televizyon defterinden... 


21. yüzyılın bayramları nasıl olmalı 


Kasaba otellerinde... 


Çorapçı olduk 


</TEXT>
</DOC>
