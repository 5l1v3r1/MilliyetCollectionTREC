<DOC>
<DOCNO> 89675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo23.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada Türk Milli Takımı sevinci... 
</HEADLINE>
<TEXT>

     Türkiye'nin, Dünya Kupası finallerinde ikinci tura yükselmesi Makedonya'da da sevinç yarattı. Makedonyalılar çoşkularını, davul-zurnalar eşliğinde gösterdi. 
     Sabah saatlerinde Makedonya kentlerinde sokaklar boş kalırken, Türkiye'nin Çin karşısında aldığı 3-0'lık galibiyet ve Brezilya'nın Kosta Rika'yı yenmesi, Makedonya halkının sokaklara dökülmesine neden oldu. 
     Özellikle Üsküp'ün Türk ve daha ziyade Müslüman mahallelerinde davul ve zurnalar çaldı, halaylar çekildi. Arabalarla şehir caddelerinde tur atan gençler, Türk bayrağını dalgalandırıp, ''Türkiye, Türkiye'' sloganları attı. 
     Milli Takım'ın başarısı Makedon dilinde yayın yapan radyo kanalında, ''Bizim Balkan temsilcimiz Türkiye Milli Takımı, hakkıyla ikinci tura yükseldi'' diye yorumlandı. 
     Makedonya Türk Demokratik Partisi de başarıyı kutlayarak, başarının sürmesi dileğini aktardı. 
     
     Bakü de ayağa kalktı 
     A Milli Futbol Takımı'nın 17. Dünya Kupası finallerinde 2. tura yükselmesi, Azerbaycan'ın başkenti Bakü'de de coşkuyla karşılandı. 
     Türkiye'nin Çin'i 3-0 yendiği maçın bitiş düdüğü ile birlikte ellerinde Türk ve Azerbaycan bayraklarını taşıyan yüzlerce sporsever sokaklara taştı. 
     Başkentin çeşitli kesimlerinde, cadde ve alanlarda biraraya gelen Türkiye ve Azerbaycanlı futbolseverler, ''En büyük Türkiye, En Büyük Azerbaycan'', ''Türkiye Azerbaycan omuz omuza'' sloganlarıyla coşkularını dile getirirken, sporseverlerin caddelere taşması yüzünden başta Türkiye'nin Bakü Büyükelçiliği'nin bulunduğu bölge olmak üzere bazı caddelerde zaman zaman trafik tıkandı. 
     Büyükelçilik önünde toplanan kalabalık bir grubun çağrısı üzerine Büyükelçi Ünal Çeviköz, bir süre bina dışına çıkarak tur atlamanın coşkusunu sporseverlerle paylaştı. 
     Bu arada güvenlik güçleri de Büyükelçilik önündeki yolu trafiğe kapattı ve çevrede güvenlik önlemlerini artırdı. 
     Türkiye ve Azerbaycan bayraklarını sallayarak kent caddelerini turlayan sporseverlerin sevinç gösterisi ise diğer sürücüler ve yayalar tarafından alkış ve korna sesleriyle desteklenirken, polis araçlarının da zaman zaman bu araçlara eşlik ettiği görüldü. 
     





</TEXT>
</DOC>
