<DOC>
<DOCNO> 82695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/ekonomi/eko02.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol’dan dünyaya Türk midibüsü 
</HEADLINE>
<TEXT>

Türkiye’de geliştirilen ve otobüs gibi midibüs’ sloganıyla tanıtılan Iveco Eurobus’ın yılda 3 bin adeti ihraç edilecek 
     EKONOMİ SERVİSİ 

     Tasarım ve mühendisliği Türkiye’de gerçekleştirilen ve Türkiye’nin ilk otobüs gibi midibüsü’ sloganıyla lanse edilen Iveco Eurobus yollara çıkıyor. Otoyol Pazarlama AŞ Yönetim Kurulu Başkanı Aydın Çubukçu, Rahmi Koç Müzesi’nde gerçekleştirilen tanıtım toplantısında, Eurobus’ın, özellikle turizm ve personel taşımacılığı ve Avrupa normları gözetilerek üretildiğini söyledi. 
     Eurobus’ın tamamen Türk tasarım ve mühendisliği ile Otoyol ekibi tarafından Adapazarı fabrikasında üretildiğini kaydeden Çubukçu, "Yıllardır süren pazar payı liderliği Otoyol’a ürün ve hizmet farklılığında da lider olma sorumluluğu yükledi. Eurobus serisi bu sorumluluğun ilk meyvesi" dedi. 
     
     Fiyatı 50 - 75 milyar lira 
     Çubukçu, bilgi birikimleri ve ortakları Iveco ile iyi ilişkilerinin, Otoyol’u Avrupa pazarında iyi konuma getireceğini kaydetti. Otoyol Pazarlama Genel Müdürü Cengiz Nayır ise Eurobus’ın ihracatına bu yıl başlayacaklarını, gelecek yıllardan itibaren ihracat hedeflerinin 3 bin adet olduğunu belirtti. 
     İki kategoride dört modele sahip midibüslerin 50 - 75 milyar lira fiyatla satılacağını kaydeden Nayır, yeni ürünün pazar paylarını yüzde 10 artırarak yüzde 65 - 70’e taşıyacağını söyledi. 
     
Stilo da yeni model de Tofaş’ta üretilebilir’      Otoyol Pazarlama AŞ Yönetim Kurulu Başkanı Aydın Çubukçu, Fiat’ın farklı modellerinin üretimini Tofaş’a kaydırması hakkında da şöyle konuştu "Punto üzerinde yoğunlaşılıyor. Bunun yanında Stilo da gelebilir. Ancak mutlaka bu modellerin geleceği gibi bir durum yok. Halen üretilen bu modellerin dışında, yeni geliştirilen bir araç da Tofaş tarafından üretilebilir. Kesin bir şey söz konusu değil." 
     



 EKONOMİ 




















</TEXT>
</DOC>
