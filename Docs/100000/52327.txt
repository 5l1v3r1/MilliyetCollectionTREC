<DOC>
<DOCNO> 52327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/dunya/adun.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşlar düşürmemiş 
</HEADLINE>
<TEXT>

İlk karakutudan elde edilen bilgiler, Airbus kazasının nedeninin kuşlar olmadığını gösteriyor. Dikkatler, yolcu bölümünden gelen iki şüpheli ses üzerinde yoğunlaştı 
     NEW YORK Milliyet 

     ABD'nin New York kentine geçen pazartesi günü düşen Airbus 300 tipi yolcu uçağının karakutularının incelenmesine başlandı. Elde edilen ilk bilgiler, yolcuların oturduğu bölümden gelen şüpheli iki sesin ardından pilotların kontrolünü kaybettiği şeklinde... Uçağın, "motora giren kuşlar" nedeniyle düşmüş olabileceği ihtimali ise aksi yöndeki açıklamalarla geçerliliğini kaybetti. 
     
     Maksimum güçte çalıştırın 
     Ulusal Ulaşım Güvenliği Kurulu'ndan NTSB soruşturmayı yöneten George Black, karakutunun incelenmesi sonucunda, uçak havalandıktan yaklaşık 1.5 dakika sonra "yolcuların oturduğu bölümden tıkırtı sesleri duyulduğunu" belirtti. 
     Black'in açıklamasına göre, ilk şüpheli sesten sonra pilot "muhtemelen bir türbülansa girdiklerini" söyledi ancak ikinci sesin hemen ardından pilot yardımcısı, hız kaybetmiş olabileceklerini ve uçağı "maksimum güçte" çalıştırmalarını önerdi. İki pilot daha sonra "uçağın kontrolünün kaybedildiğine ilişkin konuşmalar" yaptı. 
     
     Motorlarda iç hasar yok 
     Uçağın motorları üzerinde yapılan ilk incelemelerde de, motorlarda "iç hasar" meydana gelmediği anlaşıldı. George Black, motorlara kuş veya başka bir cismin girerek arızaya yol açtığı tezinin doğru olmadığını belirterek, "Motorlarda, kuş veya herhangi başka bir cismin bulunduğunu gösteren hiçbir belirti yok" dedi. 
     
İkinci karakutu kazayı çözecek      Ses kayıtlarını içeren ilk kara kutunun ardından, uçağın ikinci karakutusu da dün bulundu. Bu kara kutu üzerinde yapılacak incelemelerden, olayla ilgili hayati önem taşıyan bilgiler sağlanması bekleniyor. 
     American Airlines firmasına ait uçak, havalandıktan üç dakika sonra burun üstü çakılmış, kazada 269 kişi ölmüştü. Kaza sırasında uçağı Edward States ve Sten Molin adlı pilotlar kullanıyordu. 
     
Sefer sayısı lotoculara yaradı      New York'ta düşen uçağın sefer numarası 587'yi lotoda işaretleyen 27 bin kişi, turnayı gözünden vurdu 
     DIŞ HABERLER SERVİSİ 

     Trajik olaylara karışan araçlarla ilgili rakamları, loto oyunlarında tercih edenlerin sayısı hızla artıyor. Geçen hafta, Kolombiya'da Marksist gerillaların havaya uçurduğu otomobilin plaka numarasını lotoya yazarak büyük ikramiyeyi kazananların ardından, New York'ta düşen uçağın sefer numarasını yazan New Jerseyliler de lotoda kazanan taraf oldu. "Pick - 3" adlı oyunda, Airbus A 300 uçağının sefer numarası olan "587" sayısını, kazanın hemen ardından loto kuponlarına işaretleyen 27 bin 829 kişi, olaydan birkaç saat sonra yapılan çekilişte "587" rakamı çıkınca 1 milyon doları paylaştı. Ancak sayıları çok olduğu için her birine 16'şar dolar ikramiye düştü. 
     
     578 de kazandırdı 
     Öte yandan, günün ortasında oynanan loto oyununda da, iki numaranın yer değiştirmiş hali olan "578", kazanan numara oldu. New Jersey lotosunun müdür yardımcısı Virginia Haines, Pick - 3 oyununda yıllardır ilk kez böyle bir durumla karşılaştığını belirterek, halkın, genellikle bu tür trajik olaylara karışan araçlarla ilgili rakamları, lotoda oynama eğiliminin giderek yaygınlaştığını söyledi. 
     Pick - 3 oyunu, 50 sent karşılığında oynanıyor ve oyun yılda 1.8 milyar dolar gelir getiriyor. Kolombiya'da da Marksist gerillaların havaya uçurduğu Renault marka bir otomobilin plaka numarasını lotoda oynayanlar, asgari ücretin yaklaşık üç katı değerinde 350 dolar para ödülü kazanmışlardı. 
     



 DÜNYA 


















</TEXT>
</DOC>
