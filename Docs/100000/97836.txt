<DOC>
<DOCNO> 97836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/guncel/gun05.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılar Nuriş’in listesinde 
</HEADLINE>
<TEXT>

Polis, Karagümrük Çetesi’nin Mehmet Ali Erbil, Stelyo Pipis, Hande Yener, Beyaz, İsmail Türüt, Hilmi Topaoğlu ve Cengiz Kurtoğlu gibi sanat dünyasının ünlü isimlerine yönelik saldırı planlarını ortaya çıkardı 
     SERHAT ÜNAL İstanbul 

     Nuriş’ lakabıyla tanınan Karagümrük Çetesi lideri Nuri Ergin’in cezaevinden gönderdiği talimatlarla hareket ettiği belirtilen Bayram Özcan ve beş adamının yakalanması, Sedat Peker ve Alaattin Çakıcı grupları ile sanat dünyasının ünlü isimlerine yönelik eylem planlarının ortaya çıkmasını sağladı. Böylece yeraltı dünyasındaki yeni bir hesaplaşmanın da önüne geçildi. 
     Alaattin Çakıcı’nın adamı olan Barış Çiftçi’nin Bayrampaşa’da öldürülmesini soruşturan polis, cinayet talimatının Nuri Ergin’den geldiğini belirledi. 
     Organize Suçlar Şube Müdürü Adil Serdar Saçan’ın yönetiminde geçen ay sonunda gerçekleştirilen operasyonda, Ergin’in sağ kolu ve tetikçisi olduğu öne sürülen Bayram Özcan ile beş adamı, altı tabancayla yakalandı. Özcan’ın ifadesinde, Ergin’in talimatları doğrultusunda Star televizyonu ve gazetesini de kurşunladıklarını söylediği belirtildi. 
     Operasyonla Sedat Peker ve Alaattin Çakıcı grupları ile Mehmet Ali Erbil, Stelyo Pipis, Hande Yener, Beyaz, İsmail Türüt, Hilmi Topaoğlu ve Cengiz Kurtoğlu gibi sanat dünyasının ünlü isimlerine yönelik saldırı planları da ortaya çıkarıldı. 
     Özcan ve adamlarının, sanatçıları, Peker ve Çakıcı’ya yakın olduklarını iddia eden Ergin’in emriyle hedef aldıkları kaydedildi. Sanatçıların ne zaman, nerede bulunduklarının belirlenmesi için keşif çalışmaları yapıldığı da belirlendi. Tutuklanarak cezaevine gönderilen altı kişinin Organize Suçlar Şube Müdürlüğü’ndeki sorguları sırasında, Ergin’in, Etiler’de bulunan Nispet Bar’a da en kalabalık olduğu saatte silahlı baskın düzenlenmesi talimatını verdiği belirlendi. Bara birkaç kez giderek bilgi toplayan Özcan ve adamlarının çevreye rastgele ateş etmeyi düşündükleri ifade edildi. Tutuklanarak cezaevine gönderilen altı kişi yakalayan polis, sanatçıları hedef alabilecek saldırıları ve yeraltı dünyasında yaşanabilecek kanlı bir hesaplaşmayı da engellemiş oldu. 
     



 GÜNCEL 

















</TEXT>
</DOC>
