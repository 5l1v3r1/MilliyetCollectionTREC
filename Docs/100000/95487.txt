<DOC>
<DOCNO> 95487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/yazar/guclu.html </URL>
<DATE> 2002/07/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Fen - edebiyat mezunlarına müjde 
</HEADLINE>
<TEXT>

     Son birkaç yıl, yüz binlerce fen edebiyat fakültesi mezunu için adeta ıstırap dönemi oldu. Fakülteye öğretmen olma umuduyla girmişler ama mezuniyetlerinde, hayır siz öğretmen olamazsınız denilmişti... 
     Yıllardır devam edegelen bu haksızlığa isyanlarına ise hiç kimse kulak vermemişti. Şimdi bakanlık koltuğunda bir fen edebiyatlı oturuyor. Bakan Tekin, ilk işlerden biri olarak bu konuya el atarak bir komisyon kurdu ve mağduriyetin önlenmesi için kollarını sıvadı. Sonuç ne olur bilmiyorum. Ama aklın ve yasaların gereği yerine getirilirse fen edebiyat fakültesi mezunlarına yeniden öğretmenlik yolu açılırsa hiç şaşırmamak gerekiyor. 
     Bakan Tekin şeffaflıktan yana. Telefonlarım 24 saat öğretmenime, öğrencime, velime açık olacak diyor. Cumhuriyet’in temel ilkelerini koruma konusunda da tavizsiz. Atatürk ilkelerine bağlılığımızı, göstermelik olarak değil gerçek anlamda her alanda göstereceğiz diyor. 
     Siyasi istikrasızlığın el verdiği sürece eğitimin temel sorunlarına çözüm üreteceklerini belirten Tekin, kamuoyuna ısrarla şu mesajını iletmemizi istedi. Mesajı ilginç 
     Bakanlık koltuğunda oturduğum sürece hiçbir öğretmenimizin, hiçbir öğrencimizin haksız yere mağdur edilmesine müsaade etmeyeceğim gibi torpilin de önüne geçeceğiz. Kim hak ettiği halde tayini çıkmadıysa, kim hak etmediği halde bir belirli bir noktaya geldiyse tek tek üzerine gideceğim... 
     Daha önce de benzeri söylemleri fazlasıyla duyduk. Ama tam tersi icraatlara öylesine çok şahit olduk ki, bu yüzden bekleyip sonuçlarını görmek galiba en iyisi .. 
     Bu arada torpile şiddetle karşı olduğunu her vesile ile açıklayan bir önceki Bakan Metin Bostancıoğlu’nun giderayak danışmanını ve seçim bölgesi Sinop’un Milli Eğitim Müdürü’nü ballı koltuklara ataması şaşkınlık yarattı. Bakan Tekin, sadece bu atamaların değil son bir ay içerisinde gerçekleşen benzeri tüm atamaların iptal edileceğini söyledi. 
     Yeni bakan ve yeni müsteşar oturdukları görevde daha ne kadar kalırlar bilemiyoruz ama uzun süreli kalırlarsa kangrene dönüşen YÖK ve İstanbul’un eğitim sorunlarını çözme konusunda ciddi adım atacaklar. Bunun sinyalleri şimdiden geliyor. 
     Bakanın YÖK toplantılarına başkanlık ederek daha etkin konuma gelmesi beklenirken, Müsteşar Bircan da önümüzdeki haftadan itibaren İstanbul’un sorunlarını masaya yatıracak. Bircan’ın özellikle çalışan anne babalara müjdesi olacak. Özel okul ücretlerinin aşırı derecede yükselmesi nedeniyle çok zor duruma düşen çalışan veliler için çok sayıda tam gün eğitim yapan okul açılması planlanıyor... 
     Bu kapsamda krize dönüşen Galatasaray İlköğretim Okulu’ndan Galatasaray Lisesi’ne geçiş için de müfettiş görevlendirildi. Okul yönetimi yeni bir sınav önerirken veliler şiddetle buna karşı çıkıp yönetmeliklerin uygulanmasını istiyorlar. 
     Özetin özeti Ankara’daki sıcak siyasi gelişmeler ülkeyi nereye götürür belli değil. Ama belli olan bir şey varsa o da tıpkı ekonomik konular gibi eğitimin de istikrarsızlığa tahammülü yok. Ama nedense siyaset ve ekonominin aksine eğitimi ciddiye alan yok... 
     
     







Yeni oluşum solda mı 


"Bu da geçer yahu"... 


Mühendisler ve... 


Derviş’in konumu 


Clinton’ın dünya görüşü 


Siyasal istikrar için Cem, Derviş, Özkan... 


Sürpriz umut 


Batan geminin salları 


Fen - edebiyat mezunlarına müjde 


Kriz bir fırsat da olabilir... 


Örneklere bakın tercihinizi yapın 


Avrupa yolu, Beşiktaş çarşısından geçer... 


Çağdaş Anadolu Partisi 


Özkan’ın özverisi 


Karısının kolunu kırana cezanın nesi tuhaf 


ABD’de bilanço oyunu’na 10 yıl hapis 


</TEXT>
</DOC>
