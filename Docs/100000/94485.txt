<DOC>
<DOCNO> 94485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur14.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım DSP'ye el koydu 
</HEADLINE>
<TEXT>

     DSP Genel Başkan Yardımcısı ve Başbakan Bülent Ecevit'in eşi Rahşan Ecevit, artan baskılar ve kamuoyu tepkisine karşın DSP'de gövde gösterisi yaptı. Rahşan Hanım'ın 70'e yakın milletvekili ve 3 bakanın katılımı ile toplantı düzenledi. 
     Parti içi yaşanan son gelişmeler karşısında olağanüstü hal ilan eden Rahşan Ecevit'in talimatıyla milletvekilleri ve bakanlar Ankara'da bugün buluştu. 
     DSP TBMM Grup Başkanvekili Emrehan Halıcı, Genel Merkez'de gerçekleştirilen toplantının ardından yaptığı açıklamada, parti olarak erken seçim düşünmediklerini bildirdi. 
     Toplantıya 70'e yakın milletvekili katıldı. Toplantıya gelen milletvekilleri arasında Hüsamettin Özkan'a yakın isimlerin de bulunduğu dikkat çekti. 
     Toplantıya DSP'nin 12 bakanından sadece Adalet Bakanı Hikmet Sami Türk, Orman Bakanı Nami Çağan ve Çevre Bakanı Fevzi Aytekin ve Bodrum tatilini yarıda keserek Ankara'ya dönen Devlet Bakanı Şükrü Sina Güler katıldı. 
     Toplantıya Hüsamettin Özkan'ın yanasıra İstemihan Talay ve Hasan Gemici gibi bakanlar özellikle davet edilmedi. 
     Rahşan Ecevit, saat 10 00'da başlayacağı açıklanan toplantıya tam 1,5 saat gecikmeli olarak geldi. Bau sırada milletvekillerinin balkona çıkarak Rahşan Hanım'ı bekledikleri görüldü. 
     Rahşan Ecevit otomobilden indikten sonra koşar adımlarla Genel Merkez binasına girerken gazetecilerin, "DSP bölünecek mi" sorusuna "Hayır, hayır, hayır" diye yanıt verdi. 
     Toplantıya, Başbakan Ecevit hakkında ortak bildiri hazırlayan 9 milletvekilinin yanı sıra Devlet Bakanı ve Başbakan Yardımcısı Hüsamettin Özkan ve kendisine yakınlığıyla bilinen bazı milletvekilleri katılmadı. 
     Bu arada, Başbakan Yardımcısı Özkan'a yakınlığıyla bilinen milletvekillerinin, bugün saat 11.00'de Kültür Bakanlığı sosyal tesislerinde yapmayı planladıkları toplantının iptal edildiği öğrenildi. 
     
</TEXT>
</DOC>
