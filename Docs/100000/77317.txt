<DOC>
<DOCNO> 77317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun08.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Ortadoğu politikaları yüzde 54 destek buluyor 
</HEADLINE>
<TEXT>

     ABD'de yapılan son kamuoyu araştırmasına göre, halkın yüzde 82'si Başkan George Bush'un icraatını beğenirken, sadece yüzde 54'ü Ortadoğu konusundaki tutuma destek veriyor. 
     Zogby kuruluşunun anketine göre, ABD'de 11 Eylül'den sonra popülaritesi giderek artan Bush, halkın yüzde 82'sinden onay alırken, yüzde 17'si Bush'un politikalarını beğenmediğini söyledi. 
     Bush'un Ortadoğu konusundaki tutumuna ise halkın yüzde 54'ü destek verirken, yüzde 44'ü politikaları yanlış buldu. 
     Zogby anketinin 2-4 Nisan tarihleri arasında, ülke genelindeki seçmenlerden alınan değerlendirmelerle yapıldığı belirtildi. 
     Amerikalı seçmenlerin yüzde 69'u, İsrail-Filistin çatışmalarının bugün geldiği konumdan her iki tarafı da sorumlu tutarken, yüzde 23 sadece Filistinliler'i ve yüzde 3 ise sadece İsrailliler'i suçlu buldu. 
     Ankete katılan seçmenlerin yüzde 67'si, Bush'un Ortadoğu sorununda her iki tarafa da eşit yaklaşması gerektiğini, yüzde 22'siyse ABD'nin sadece İsrail'e yakın olması gerektiğini söyledi. 
     Seçmenlerin yüzde 33'ü, ABD'nin İsrail ile ilişkilerinin daha önemli olduğunu, yüzde 24'ü ABD-Arap ülkeleri ilişkilerinin, yüzde 29'u ise hem İsrail hem Arap ülkeleriyle ilişkilerinin önemli olduğunu 
     ifade etti. 
     Ankete katılanların yüzde 72'si, bağımsız bir Filistin devleti kurulmasına destek verirken, yüzde 14'ü karşı çıktı ve yüzde 14'ü de, emin olmadığı yanıtını verdi. 
     






</TEXT>
</DOC>
