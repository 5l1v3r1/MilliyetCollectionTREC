<DOC>
<DOCNO> 73859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur09.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Seren Sergil tek celsede boşandı.. 
</HEADLINE>
<TEXT>

     Şarkıcı Seren Serengil ile Ozan Kaçmaz, tek celsede boşandılar. 
     İstanbul 2. Asliye Hukuk Mahkemesi'ndeki duruşmaya, davacı Seren Serengil ve avukatı Şeyda Yıldırım ile davalı Ozan Kaçmaz ve avukatı Erdinç Tüfekçi katıldılar. 
     Tarafların 9 Ekim 2000 tarihinde evlendiklerini, çocukları bulunmadığını ve ''evliliğin temelinden sarsılmış olması nedeniyle boşanmak istediklerini bildirdiklerini'' hatırlatan hakim, tarafların birbirinden ''mal bölüşümü'' konusunda taleplerinin olmadığını kaydetti. 
     Hakimin ''bildirilen konularda bir değişiklik olup olmadığını'' sorduğu taraflar, ''değişen bir şey olmadığını'' söylediler. 
     Duruşmaya son veren hakim, Serengil ile Kaçmaz'ın boşanmasına karar verdi. 
     Bu arada, Sirkeci'deki adliye binasına ayrı ayrı gelen Serengil ve Kaçmaz, birbirleriyle hiç konuşmadan adliyeden ayrıldılar. 
     Duruşma sonrası basın mensuplarının sorularını yanıtlayan Serengil, ''boşanmasının kolay bir şey olmadığını, çok fazla konuşmak istemediğini, bundan sonra özel hayatıyla ilgili açıklama yapmayacağını'' söyledi. 
     Bir basın mensubunun ''Sevgi tamamen bitti mi '' sorusunu yönelttiği Ozan Kaçmaz da ''Kolay kolay bitmez bu sevgi, ama kısmet bu kadarmış. Güzel bir tecrübe, güzel 1-2 yıl geçirdik. Allah yolunu açık etsin...'' dedi. 
     Kaçmaz, bir soru üzerine, Serengil ile görüşmek istediğini ifade etti. 
     Öte yandan çiftin, boşanmak için mahkemeye dün başvurdukları öğrenildi. 
     






</TEXT>
</DOC>
