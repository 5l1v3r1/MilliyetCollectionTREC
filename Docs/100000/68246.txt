<DOC>
<DOCNO> 68246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun01.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Saddam Hüseyin'e inanmıyor 
</HEADLINE>
<TEXT>

     ABD Dışişleri Bakanı Colin Powell, kitle imha silahları üretmediğini söyleyen Irak lideri Saddam Hüseyin'e inanmadığını söyledi. 
     ABD Başkanı George W. Bush'un Asya gezisine eşlik eden Powell, Tokyo'dan, NBC televizyonunun ''Meet The Press'' programına konuk oldu. 
     Programın sunucusu Tim Russert'ın, ''Saddam kitle imha silahlarıyla ilgilenmediğini söyledi. Ona inanıyor musunuz '' sorusuna karşılık Powell, ''Hayır. Bunu daha önce de duydum. Aynı şeyleri 10 yıldır duyduk. Eğer bu doğruysa, Saddam haklı, ben yanlışsam, söylediklerini test etmenin basit bir yolu var. O da, Saddam'ın silah gözlemcilerinin ülkesine girmesine izin vermesi'' dedi. 
     Saddam Hüseyin, Körfez Savaşı'nın ardından BM silah gözlemcilerinin ülkesine girerek denetim yapmasına ilişkin anlaşma imzalamış ancak, 1998'den sonra silah gözlemcilerini Irak'a almamıştı. 
     Powell, BM gözlemcilerinin, izin verilmesi halinde hemen Irak'ta denetime başlamaya hazır olduğunu ve Dr. Hans Blix'in yönetimindeki gözlemcilerin, hiçbir şart koşulmadan istedikleri gibi denetim yapabilmeleri gerektiğini söyledi. Colin Powell, BM gözlemcilerinin, Saddam'ın doğruyu söyleyip söylemediğini anlamaya imkan vereceğini de kaydetti. 
     ABD Dışişleri Bakanı, Irak'a yaptırımların da mayıs ayında ''akıllı yaptırımlar'' yaklaşımıyla daha da sıkılaştırılmasını beklediğini söyledi. Akıllı yaptırımlar, silah yapımında kullanılabilecek materyallerin dışında her türlü malın Irak'a girmesine izin vererek, özellikle Irak halkının ambargodan çektiği sıkıntıyı hafifletmeyi amaçlıyor. 
     Powell, ''gelecekte bir noktada ne yaparız, bilmiyorum. Başkan Bush siyasi, diplomatik ve askeri bütün seçenekleri değerlendirdiğini açıkça belirtti. Dost ve müttefiklerimizle birlikte çalışıyoruz. 
     Bölgedeki ve Avrupa'daki dostlarımızla sürekli danışma içindeyiz'' ifadelerini kullandı. 
     
     Komşularının korkmak için nedeni var 
     Colin Powell, 11 Eylül terörist saldırılarıyla Irak'ın bir bağlantısı olduğuna dair şu ana kadar kanıt bulunamadığını da belirtti. Powell, ambargo sayesinde Saddam'ın sıkıştırıldığını ve bölgedeki hiçbir ülkede Saddam'a iyi gözle bakılmadığını, Irak liderinin, nükleer, kimyasal ve biyolojik silah programları üzerinde çalıştığını söyledi. Powell ABD'nin, bu durumdan büyük endişe duyduğunu da kaydetti. 
     Powell, ''Saddam bunu yapmayı durduruncaya kadar, Irak rejimi değişinceye kadar, Irak'ın komşularının korkmak için çok nedeni var. 
     Biz de korkmalıyız çünkü, Saddam'ın geliştirmekte olduğu silahlar, bunları kullanacak teröristlerin eline geçebilir'' diye konuştu. 
     
     Saddam sonrası 
     Saddam rejiminin devrilmesi halinde yerine kimin getirilebileceği yönündeki bir soruya karşılık Powell, Amerikan yönetiminin, bütün Irak halkını temsil edecek, demokratik bir rejim görmek istediğini söyledi. 
     Demokratik geleneğe sahip olmayan Irak'ta bunu gerçekleştirmenin zor olacağına işaret eden Powell, ''Ancak Irak halkı, Afganistan halkı gibi bu yeni fırsatı hakediyor'' dedi. 
     Irak liderini devirmeye yönelik gizli operasyonlara ilişkin bir soru üzerine Powell, bu tür operasyonların kolay olmadığını ancak ABD'nin, bütün seçenekleri değerlendirdiğini söyledi. 
     
     Desteksiz de mümkün 
     Gazeteci Russert'ın, ''Ruslar, Avrupalılar ve Arap ülkelerinin desteği olmadan Irak'a karşı bir şey yapmak mümkün mü '' sorusuna karşılık Powell, ''Elbette mümkün. Eğer bölgeyle temasınız yoksa daha zor ve biz birşey yapacaksak bunu, uluslararası toplumun desteğiyle yapmayı tercih ederiz. Ancak şu anda Başkan bütün seçenekleri tartıyor. Başkan, BM'de, dost ve müttefiklerimizle ikili ilişkilerde, siyasi ve diplomatik eylemlere önderlik etmeyi sürdürüyor. Başkan sabırla hareket ediyor. Hepimiz, bunların bizi nereye götüreceğini göreceğiz. Sürekli söylediğimiz gibi, Başkan'ın danışmanları tarafından getirilmiş bir saldırı planı veya askeri seçenek yok'' diye konuştu. 
     
     Rice "Karar verilmedi" 
     Öte yandan, CBS televizyonunda ''Face The Nation'' programına konuk olan Bush'un Ulusal Güvenlik Danışmanı Condoleezza Rice, Bush'un, Saddam hükümetinin ''çok kötü bir rejim'' olduğuna inandığını ancak, Saddam'ı devirmek için askeri güç kullanma konusunda henüz karar vermediğini söyledi. 
     Rice, ''Başkan, ciddi bir karar almadı. Bush, Saddam'ın, 11 Eylül'den önce de problem olduğunu düşünüyordu ve Saddam halen bir problem. Ve sizi temin ederim ki Başkan Irak'a karşı güç kullanma konusunda bir karar almadı'' dedi. 
     
     Bölgeden fikir alacağız 
     Saddam rejiminin devrilmesinin bir numaralı taraftarı, ABD Savunma Bakan yardımcısı Paul Wolfowitz ise Fox News televizyonunda katıldığı bir programda, Bush'un ''şer ekseni'' olarak nitelediği Irak, İran ve Kuzey Kore'den gelen tehdide karşı ne yapmayı planladığını kamuoyu önünde tartışmayacağını ancak, bazı eylemlerin kaçınılmaz olduğunu söyledi. 
     Mart ayı sonunda, ABD Genelkurmay Başkanı Richard Myers ile birlikte Türkiye'nin de içinde olduğu bölge ülkelerini ziyaret edecek olan Wolfowitz, bölgedekilerin görüşlerini dinleyeceklerini ve fikir alacaklarını belirtti. Wolfowitz, ''Kararlaştırılmış bir çözüm yok. 
     Ortada, diplomatik baskı, siyasi baskı, askeri baskının karışımı birşey var. Ancak problemle başa çıkılmalı. Bu problemden kaçamayız'' diye konuştu. 
     






</TEXT>
</DOC>
