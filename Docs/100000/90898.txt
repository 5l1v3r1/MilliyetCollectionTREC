<DOC>
<DOCNO> 90898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/yurundul.html </URL>
<DATE> 2002/06/20/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Büyük başarı 
</HEADLINE>
<TEXT>

     Milli Takım, Dünya Kupası’na çok olumsuz şartlarda gitti... 
     Şenol Güneş, İsveç ile oynadığımız, kaybedip, baraja kaldığımız maçtan beri, medyada sürekli ağır eleştirilere uğradı. Bunlar çoğu zaman kişiliğine de yönelik oldu. Ayrıca takımın temelini teşkil eden lejyoner futbolcularda büyük sorunlar vardı. 
     Alternatifsiz forvet Hakan Şükür, İtalya’da iki senedir çok az forma giydi. Yapısı itibarı ile büyük moral bozukluğu da yaşadı. Emre ve Okan, Inter’de hem az oynadılar hem de önemli sakatlıklar yaşadılar. Alpay, dört ay Aston Villa’da idman dahi yapamadı, ameliyat oldu. Hakan Ünsal, önce ağır sakatlık geçirdi, ardından da Galatasaray’da kadro dışı kaldı. Blacburn Rovers’ta üç maç oynadı. Ümit Davala, Milan’da kadro dışı kaldı. Yıldıray, Leverkusen’de üç kulvardaki çok ağır trafikten, fiziki tükenişe uğradı. Ve takımın en önemli isimlerinden Okan’dan faydalanma şansımız olmadı. 
     İşte bütün bu olumsuz şartlarda, gruptaki ilk maçımızda, kora kor mücadele verdiğimiz dünya devlerinden Brezilya karşısında, son dakikada yediğimiz şanssız golle maçı kaybedince, Şenol Güneş ve futbolcular yerle bir edildi. 
     Kimse unutmamalı ki, sezon içinde çeşitli nedenlerle forma giyemeyen oyuncularla Dünya Kupası’nda yarışmak, başarılı olmak, günümüz futboluna ters düşer. Ayrıca Türkiye Ligleri’nin temposu da ortada. 
     Bütün bunlara rağmen, gruptan çıkmamız, ev sahibi Japonya’yı 50 bin seyircisi önünde yenerek çeyrek finale kalmamız, Fransa, Arjantin, İtalya ve Portekiz gibi takımların dahi elendiği Dünya Kupası’nda, herkesin takdir etmesi gereken çok büyük bir başarıdır. 
     Milli Takımımız, beklenene yakın futbolu, Japonya karşısında sahaya yansıttı. Bunun iki nedeni vardı. Birincisi gruptan çıkınca futbolcularımız moral açıdan rahatlayıp, üzerlerindeki baskıyı attılar. İkincisi de maç oynadıkça performansları yükseldi. 
     Cumartesi günü Senegal ile yarı final vizesi için karşılaşacağız. Rakip güçlü, ama bize göre şanslar eşit. Çünkü Milli Takım hem moral açısından kendini buldu hem de futbol seviyesi yükseldi. 
     



 SPOR 


































</TEXT>
</DOC>
