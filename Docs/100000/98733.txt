<DOC>
<DOCNO> 98733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur40.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lale Manço'dan Sibel Can'a tazminat davası... 
</HEADLINE>
<TEXT>

     Barış Manço'nun eşi Lale Manço, kendisi hakkında küçük düşürücü ve şüphe yaratıcı beyanlarda bulunduğu gerekçesiyle sanatçı Sibel Can aleyhine 15 milyar liralık manevi tazminat davası açtı. 
     Lale Manço, avukatı Mehmet Tural aracılığıyla Üsküdar 5. Asliye Hukuk Mahkemesi'ne sunduğu dava dilekçesinde, Sulhi Aksüt ile aralarında, ortak bulundukları ASM şirketinin Halk Bankası'ndan kullandığı krediler nedeniyle anlaşmazlık bulunduğu ve bunun yargıya intikal ettiği belirtildi. 
     Bu anlaşmazlıkla ilgili olarak, davayla hiçbir ilgisi bulunmayan Sibel Can'ın, eşi Sulhi Aksüt'e arka çıkmak amacıyla sanatsal popüleritesinden yararlanarak basın ve kamuoyu önünde Lale Manço'nun kişilik haklarına saldırıda bulunduğu savunulan dilekçede, Sibel Can'ın ''Ben konuşursam Lale Manço Türkiye'yi terk etmek zorunda kalacak'', ''O kim, şereften bahsetmek kim'', ''Evini satarak paralarını sevgilisiyle beraber yiyor'' ve ''Barış Manço'nun tablolarını saklıyor'' şeklinde konuştuğu kaydedildi. 
     Dilekçede, Lale Manço hakkında gerçekle bağdaşmayan iddialarda, küçük düşürücü ve şüphe yaratıcı beyanlarda bulunduğu gerekçesiyle Sibel Can'ın 15 milyar lira manevi tazminat ödemesine karar verilmesi istendi. 
     
     ARSA İÇİN İHTİYATİ TEDBİR İSTEMİ 

     Bu arada, Lale Manço ve çocuklarının, avukatları aracılığıyla Kadıköy Asliye Ticaret Mahkemesi'ne gönderdikleri dilekçede de, Barış Manço'nun 1996 yılında Sulhi Aksüt'e Beykoz'da villa yapması için 350 bin dolar nakit para ödediği, ancak aradan geçen sürede villanın teslim edilmediği ve böyle bir inşaatın yapılmadığı belirtilerek, Aksüt'e ait ve üzerinde haciz bulunan villa arsası için ihtiyati tedbir konulması isteminde bulunuldu. 
     





</TEXT>
</DOC>
