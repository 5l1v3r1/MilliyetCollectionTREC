<DOC>
<DOCNO> 83305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo20.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen ve İstanbulsporlu Murat, Terim ile görüştü... 
</HEADLINE>
<TEXT>

     Galatasaray'da iç ve dış transfer çalışmaları tüm hızıyla sürerken, sarı-kırmızılı takımın gündemindeki oyunculardan Sergen Yalçın ile İstanbulsporlu Murat Erdoğan, Florya Metin Oktay Tesisleri'ne geldi. 
     Galatasaray'da geçen sezon kiralık olarak oynayan ve bonservisi Siirt Jet-Pa Spor'da bulunan Sergen, Fatih Terim ile yaptığı görüşmenin ardından yaptığı açıklamada, Terim'in isteği üzerine görüşmeye geldiğini belirterek, ''Bonservisim konusundaki sorunlar devam ediyor. Ne olacağı 1-2 gün içerisinde kesinlik kazanır'' dedi. 
     Sergen, Beşiktaş'ın kendisine transfer teklifinde bulunup bulunmadığıyla ilgili soruları ise yanıtsız bıraktı. 
     Bu arada, bugün Antalya'dan gelen İstanbulsporlu futbolcu Murat Erdoğan, Atatürk Havalimanı'ndan, kulüp çalışanları tarafından tesislere getirildi. 
     Yaklaşık yarım saat burada kalan ve Terim ile görüşen Murat, hızlı bir şekilde tesislerden, kulüp doktoru Serhan Kurtulmuş'un aracıyla ayrıldı. 
     A Milli Futbol Takımı'nın eski doktorlarından Prof. Dr. Mehmet Kurtoğlu da Florya Metin Oktay Tesisleri'ne gelerek, Fatih Terim'le bir görüşme yaptı. 
     İki kez tesislere gelmesi dikkat çeken genel cerrah Mehmet Kurtoğlu'nun Galatasaray'da göreve geleceği yorumları yapılırken, Kurtoğlu ise şu anda sadece ziyaret için geldiği açıkladı. 
     





</TEXT>
</DOC>
