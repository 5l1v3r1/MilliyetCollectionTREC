<DOC>
<DOCNO> 51889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/soneko07.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı ''Yabancı bankaların sektördeki payları artacak'' 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, yabancı sermayeli bankaların sektör içindeki paylarının artacağı, ancak bu artışın tekelleşme boyutuna ulaşmasına imkan olmadığının düşünüldüğünü belirtti. 
     Saadet Partisi Ankara Milletvekili Zeki Çelik'in TBMM Başkanlığına verdiği bir soru önergesine Devlet Bakanı Kemal Derviş kanalıyla verilen cevapta Akçakoca'nın sektörle ilgili açıklamalarına yer verildi. 
     BDDK Başkanı, yabancı bankaların Türk Bankacılık sektörü içindeki aktif paylarının 30 Haziran 2001 tarihi itibariyle yüzde 4.8 olduğunu bildirdi. Kasım ve Şubat'daki ekonomik dalgalanmaların ardından bankaların sermayelerinin erozyona uğramış olması ve ülkemizde sermaye birikiminin yetersizliği nedeniyle bankalara gereken oranda sermaye aktarımı yapılamadığına işaret eden Akçakoca, bu tabloda yabancı sermayeli bankaların sektör içindeki paylarının artacağını vurguladı. 
     Tekelleşme boyutuna varacağını düşünmedikleri bu artışın yaratabileceği tekelleşme eğilimi karşısında da Rekabet Kurumunun gerekli tedbirleri almasının yasal bir gereklilik olduğunu kaydeden Akçakoca, ''Ayrıca Türkiye'de faaliyet gösteren tüm bankalar yerli ya da yabancı sermayeli olmaları bakımından bir ayrıma tabi tutulmaksızın BDDK'nın gözetim ve denetimi altında bulunmaktadır'' dedi. 
     Akçakoca, Demirbank'ın portföyünde bulunan devlet iç borçlanma senetleri konusunda da, bankanın toplam aktifinin yüzde 54.2'sini bu senetlerin oluşturduğuna dikkat çekti. BDDK Başkanı, bu bankanın faizlerdeki artış sonucu portföyünün piyasa değerinin maliyetin altına düşmesi nedeniyle 226 trilyon lira zarara maruz kaldığını belirterek, şu açıklamada bulundu 
     ''Bankacılığın temel ilkelerinden biri olan riskin dağılımı ilkesine bağlı kalınmaksızın ve ileride doğabilecek piyasa ve faiz riskleri dikkate alınmaksızın banka kaynaklarının bu denli büyük bir miktarının tek bir kaleme yatırılması, banka yöneticilerinin sorumluluğundadır. Bankalar Yeminli Murakıplarınca Demirbank'ın 31 Aralık 1999 tarihli mali verileri esas alınarak yapılan inceleme sonucunda düzenlenen ve Bankaya tebliğ edilen raporlarda, bankanın kamu borçlanma senetleri ağırlıklı aktif yönetimi politikası eleştiri konusu olmuş ve bankaca geliştirilmeye başlanan kredilere ve kalıcı mevduata yönelik politikalara daha fazla ağırlık verilmesinin gerekliliği ifade edilmiştir.'' 
     






</TEXT>
</DOC>
