<DOC>
<DOCNO> 79859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/ekonomi/eko02.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
50 yaşın altına da emeklilik 
</HEADLINE>
<TEXT>

KİT’lerde ve diğer kamu kuruluşlarında 50 yaşın altında emekliliğine hak kazanan işçiler tespit edilmeye başlandı. Türk - İş, işçilerin erken emekliye zorlanmasına karşı çıktı 
     ATİLLA ÖZSEVER 

     Başbakanlık Tasarruf Genelgesi’nden farklı olarak KİT’lerde ve diğer kamu kuruluşlarında 50 yaşın altında emekliliğine hak kazanan işçiler tespit edilmeye başlandı. Karayolları Genel Müdürlüğü, Telekom, Tekel gibi kamu kuruluşlarında 20 - 25 yılını ve 5 bin prim gününü doldurmuş, 4447 sayılı yasaya göre yaş haddine girmeyen işçiler saptanıyor. 
     Başbakanlığın 16 Kasım 2001 tarihli Tasarruf Genelgesi’nde "Kamuda emeklilik hakkını elde etmiş 50 yaşın üzerindeki işçilerin yasal hakları ödenerek emekli edilmeleri" öngörülmüştü. SSK kayıtlarına göre 50 yaşın üstünde emeklilik hakkını kazanmış işçi sayısı 39 bin dolayında. Yılbaşından bu yana 22 bin kişi gönüllü olarak emekliye ayrıldı. 
     Türk - İş Genel Sekreteri Hüseyin Karakoç, KİT’lerde IMF’nin talimatları doğrultusunda işçi tasfiyesinin amaçlandığını söyledi. Karakoç, "Hükümet yetkilileriyle yapılan toplantıda IMF’nin 139 bin kişinin emekli edilmesini istediğini ancak bu sayının 60 bine kadar düştüğü belirtildi. Böyle bir tasfiyeye kesinlikle karşıyız" dedi. 
     
     Tasarruf genelgesine aykırı 
     Türk - İş Genel Sekreteri Karakoç, KİT’lerde Başbakanlık genelgesinden farklı olarak 50 yaşın altında emeklilik hakkını kazananların da tesbit edilmeye başladığını belirterek şöyle konuştu 
     "Hem bir yandan emekli yaşını 58 - 60’a yükselten yasayı çıkartıyorlar. Hem de genç emekli için tesbit yapıyorlar. Amaçları IMF’nin talimatları doğrultusunda KİT’lerdeki işçi sayısını azaltmak. Zaten KİT’lerdeki işçi sayısı 400 binin altına düştü. Böyle bir uygulama başlarsa işsizlik had safhaya ulaşır. SSK batıyor diyorlar öbür yandan da işçi çıkartarak, zorunlu emekli yaparak SSK’nin gelirlerini azaltıyorlar. Böyle bir şeyi kesinlikle kabul edemeyiz. Türkiye’nin her tarafını eylem alanına çeviririz. 25 Nisan’da yapılacak Türk - İş Başkanlar Kurulu toplantısında eylem kararını belirleyeceğiz." 
     
Emekli Sandığı’nın müdürlükleri kapatılıyor      5 Nisan 2002 tarihli kararname çerçevesinde Emekli Sandığı Bölge Müdürlükleri de kapatılıyor. Emekli Sandığı’nın 8 bölge müdürlüğünden Diyarbakır, Afyon, Samsun, Adana ve Erzurum müdürlükleri 31 Mayıs 2002’ye kadar tamamen kapatılırken İstanbul, İzmir ve Bursa Bölge Müdürlükleri ise irtibat bürolarına dönüştürülecek. Emekli Sandığı’ndan bölge müdürlüklerine gönderilen yazıda, öncelikle istekli personelin Ankara merkez teşkilatına atanması için talepte bulunması istendi. 
     KESK’e bağlı Büro Emekçileri Sendikası’nın açıklamasında, "Emekli Sandığı kadrosu 4 bin 500 iken 2 bin 800 kişi çalışıyor. Bu müdürlükler, emekliye, ailesine maaş bağlanması, sağlık karnesi ve ilaç verilmesi gibi hizmetler sunuyor. Kapatılmasına karşıyız" denildi. 
     



 EKONOMİ 




















</TEXT>
</DOC>
