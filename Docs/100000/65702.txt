<DOC>
<DOCNO> 65702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/soneko02.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2002-2004 için IMF'den 31.5 milyar dolar kredi alınmış olacak 
</HEADLINE>
<TEXT>

     IMF'den, 2002-2004 dönemi için yaklaşık 16 milyar dolar kredi bekleyen Türkiye, 2000-2004 döneminde toplam 31.5 milyar dolar kredi almış olacak. 
     Türkiye'nin aldığı ve alacağı kredi miktarı, yaklaşık 100 milyar dolarlık kredi portföyü bulunan IMF'nin kredi portföyünün üçte birini oluşturuyor. 
     Türkiye, 2000 yılının başından buyana IMF'den yaklaşık 15 milyar dolar kredi aldı. 
     Bundan önceki Stand-By anlaşması çerçevesinde Kasım krizinin başlamasının ardından, 22 Kasım 2000 tarihinden bu yana ise IMF'den 14 milyar 396 milyon kredi alındı. Bu paranın yarısından fazlası bütçe finansmanı için kullanıldı. 
     
     Bütçe finansmanı 

     IMF'den 2002'de sağlanacak 10 milyar dolarlık kaynağın 7 milyar dolarlık kısmının bütçede, geri kalan 3 milyar dolarlık kısmının da Merkez Bankası rezervlerini güçlendirmek için kullanılacağı kaydediliyor. 
     2003 ve 2004 yılları için verilecek 2 milyar doların ise ihtiyaca 
     göre bütçe imkanları ya da Merkez Bankası rezervleri için kullandırılabileceği belirtiliyor. 
     
     6.2 milyar dolar geri ödenecek 

     Bu arada Türkiye'nin 2000 yılı başından bu yana aldığı kredinin, vadesi gelen 6.2 milyar dolarlık kısmı bu yıl geri ödenecek. 
     Şartları itibarıyla, bu kredinin maliyetinin yüksek olması nedeniyle ertelenmeyeceği ve zamanında ödeme yoluna gidileceği kaydediliyor. 
     Yeni anlaşma çerçevesinde alınacak yaklaşık 12 milyar dolarlık kredinin ise 2 yıl üç aylık kısmı geri ödemesiz olurken, dört yıl içinde tamamının geri ödenmesi gerekiyor. 
     Zorunlu hallerde ise üç yıl üç aylık kısmı geri ödemesiz olurken, en geç beş yıl içinde geri ödenmesi gerekiyor. Faiz oranının ise yüzde 6.61 düzeyinde olacağı kaydediliyor. 
     






</TEXT>
</DOC>
