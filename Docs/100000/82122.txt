<DOC>
<DOCNO> 82122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur14.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Genel Başkan Yardımcısı "Ecevit'in önemli bir sorunu yok" 
</HEADLINE>
<TEXT>

     DSP Genel Başkan Yardımcısı Zeki Sezer, Başbakan Bülent Ecevit'in küçük bir rahatsızlığı bulunduğunu belirterek, ''Dün gece üşütmüş sırtından, onunla ilgili doktor kontrolünde, ama önemli bir sorun yok'' dedi. 
     DSP Parti Meclisi, Başbakan Bülent Ecevit'in rahatsızlığı nedeniyle Sezer'in başkanlığında parti genel merkezinde toplandı. 
     Sezer, toplantının ardından gazetecilere yaptığı açıklamada, Başbakan Bülent Ecevit'in rahatsızlığı nedeniyle bugünkü PM toplantısına başkanlık edemediğini ve kendisinden toplantıya başkanlık etmesini istediğini kaydetti. 
     Genel Başkan Yardımcısı Sezer, ''Kendisinin küçük bir rahatsızlığı var. Dün gece üşütmüş sırtından, onunla ilgili doktor kontrolünde, ama önemli bir sorun yok. Bu nedenle tek maddelik toplantıyı yaptık, bitirdik ve Bülent Ersin Gök'ün dönüşü Parti Meclisimizce kabul edilmiş oldu'' diye konuştu. 
     Sezer, İstanbul Milletvekili Gök'ün DSP'ye tekrar geri dönmesinin oy birliğiyle kabulüne karar verildiğini kaydetti. 
     Milletvekili Gök'ün bir konuyla ilgili mahkemesinin söz konusu olduğunu ifade eden Sezer, Gök'ün mahkemesinin sonuçlandığını ve partilerine tekrar dönme talebinde bulunduğunu ve kabul edildiğini anlattı. 
     





</TEXT>
</DOC>
