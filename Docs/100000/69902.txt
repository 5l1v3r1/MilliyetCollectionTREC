<DOC>
<DOCNO> 69902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/ekonomi/eko07.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni işçi alan, primleri bir yıl geç ödeyecek 
</HEADLINE>
<TEXT>

Bu yıl istihdamı artıran işverenler, işe aldıkları işçilerin primlerinin bir kısmını, 12 ay sonra ödeyecekler 
     ANKARA Milliyet 

     Sigorta ve işsizlik sigortası primleri işveren payının bir bölümünün ödenmesinde bir yıl erteleme öngören İstihdamı Teşvik Tasarısı’, TBMM Plan ve Bütçe Komisyonu’nda kabul edildi. Tasarıya göre, 30 Nisan 2001 itibariyle faaliyette bulunan işyerlerinde, yıl sonuna kadar işe alınacak işçiler için, sigorta primleri ile işsizlik sigortası primleri işveren payı ödemesi, 12 ay ertelenecek. 
     
     İşçinin vergisi de düşecek 
     Erteleme, toplu sözleşme yapma hakkına sahip sendika üyesi olan işçilerle ilgili primlerin yüzde 50’si, toplu sözleşme uygulanmayan işletmelerde çalışan işçilerle ilgili primlerin ise yüzde 37’si için geçerli olacak. 
     Aynı oranlardaki ödeme ertelemesi işçilerin ücretlerinden kesilen gelir vergilerine de uygulanacak. 
     
     Hükümete prim yetkisi 
     Tasarıya eklenen bir maddeyle de Hükümete sigorta primlerinde öngörülen yüzde 54’lük artışı aşağı çekilebilme yetkisi de verildi. Hükümet, bu yetkiye dayanarak nisanda yapılması gereken artışı daha düşük oranlara çekebilecek. 
     Başka bir geçici madde ile de tarım kooperatifleri ve birliklerin, SSK’ya olan eski sosyal yardım zammı ve gecikme faizlerinin silinmesi sağlandı. 
     



 EKONOMİ 
















</TEXT>
</DOC>
