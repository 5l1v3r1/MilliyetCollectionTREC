<DOC>
<DOCNO> 72957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/soneko05.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz şirketleri vurdu... 
</HEADLINE>
<TEXT>

     Türkiye'nin yaşadığı en ağır kriz olan 2001 yılı krizi, şirket karlarını da sildi süpürdü. Borsa'daki 209 şirket 2001 yılında toplam 1.1 katrilyon lira zarar etti. 
     Turkcell, 647 trilyonla zarar şampiyonu oldu. En fazla kara ise 188.6 trilyonla Tüpraş ulaştı. Hisse senetleri İMKB'de işlem gören 209 şirketin 2001 yılındaki toplam zararı 1 katrilyon 133.1 trilyon lira olarak gerçekleşti. 
     Bu şirketler, 2000 yılında ise 690.2 trilyon liralık kar açıklamıştı. Şirket karlarının hızla erimesinde, yaşanan ekonomik kriz büyük bir rol oynadı. 
     Turkcell zarar rekortmeni 

     GSM operatörü Turkcell, 646.8 trilyon lirayla 2001 yılının zarar rekortmeni oldu. Şirketin zararında, 2000 yılındaki 172.2 trilyon liralık düzeyine göre 2.8 katlık artış yaşandı. Turkcell'in ardından Çukurova Elektrik 213.2 trilyonla ikinci, Sabah Yayıncılık 182.6 trilyonla üçüncü oldu. 
     Çukurova Elektrik'in zararı 2000 yılındaki 41.2 trilyon liralık düzeyine göre 4.2 kat arttı. Sabah Yayıncılık ise bir önceki yıl bilançosuna 470.2 milyar liralık kar yazmıştı. Tansaş 2001 yılı için 126.8 trilyon, Kardemir 101.7 trilyon, Raks Elektronik 101.7 trilyon, Ford Otosan 91.7 trilyon liralık zarar açıkladı. 
     
     Tüpraş'tan 188,6 trilyonluk kar 

     Bugüne kadar bilançosunu açıklayan şirketler arasında en fazla kara 188.6 trilyon lirayla Tüpraş ulaştı. Tüpraş'ın karında 2000 yılındaki 243 trilyon liralık düzeyine göre yüzde 22.4 oranında gerileme yaşandı. 
     Sabancı Holding'in karı yüzde 44 artarak 83.4 trilyon liradan 120.1 trilyon liraya, Ak Enerji'nin karı da 2.6 kat artarak 27.9 trilyon liradan 100.2 trilyon liraya çıktı. 
     






</TEXT>
</DOC>
