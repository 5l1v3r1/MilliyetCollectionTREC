<DOC>
<DOCNO> 70720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/soneko08.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman gözüyle borsada haftaya bakış... 
</HEADLINE>
<TEXT>

     Borsa, beklentilerin altında açıklanan enflasyon rakamlarının yarattığı olumlu havayla haftaya yükselişle başladı. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, IMF heyetinin ilk gözden geçirme için yarın başlayacak ziyareti sırasında yapılacak olumlu açıklamaların, endeksin yukarı yön tayinini güçlendireceğini bildirdi. 
     Yüksel, endeksin Ekim ayı sonrasında yaptığı hareketlerin, geçmiş krizler sonrası oluşan teknik görüntülere büyük bir benzerlik gösterdiğini vurguladı. 
     Ocak ayında orta vadeli yükselişini bitiren endeksin, bir yatay trend içine girdiğini ve son iki ayda Bankacılık Kanunu, Irak krizi, uyum yasaları konusunda yaşanan pürüzleri de gerekçe yaparak 10.700 seviyesinde dip oluşturduğunu hatırlatan Aslı Yüksel, geçen iki ay boyunca yaşanılan satış trendinin tepki alımlarının, bu hafta ile beraber başlayacağının tahmin edildiğini söyledi. 
     Yüksel, şunları kaydetti 
     ''Bu hafta kısa vadeli alım sinyali veren endeksin, beklentilerin altında açıklanan enflasyon datalarının olumlu beklentisiyle ilk etapta 11.750 direncini desteğe alarak 12.000 kısa vade hedefine doğru yükselmesi bekleniyor. 
     Ancak 11.750-12.000 aralığında piyasa yakından izlenmeli. Zira olumlu beklentilere rağmen para girişinin sınırlı kalması 12.000 direncini güçlendirebilir. Orta vade hedef ise 12.400-12.600 aralığı olarak görülüyor. Bu hafta yapılacak iki önemli bono ihalesinde oluşacak faiz oranları, yarın başlayacak olan IMF stand-by süreci olumlu açıklamaları endeksin yukarı yön tayinini güçlendirecektir.'' 
     






</TEXT>
</DOC>
