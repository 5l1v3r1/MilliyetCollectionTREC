<DOC>
<DOCNO> 60075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/dunya/tur.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     HİNDİSTAN 10 Pakistanlı öldürdük 
     DIŞ HABERLER SERVİSİ 

     Son dönemde aralarındaki gerilimin doruk noktasına ulaştığı Hindistan’la Pakistan arasındaki sorunlu Keşmir sınırında, Hint tarafının 10 Pakistan askerini öldürdüğü bildirildi. Hintli bir yetkili, sınırın Mendhar bölgesinde önceki akşam Pakistan askerlerinin açtığı ateşe Hint birliklerinin karşılık verdiğini söyledi. Çatışmada 10 Pakistan askerinin öldüğünü iddia eden yetkili, bazı noktalarda silah sesleri duyulduğunu söyledi. Bu arada Pakistan da, savaş olasılığının ciddileşmesini üzerine tatbikatlarını artırdı. Fotoğrafta görüldüğü gibi, Pakistan sivil savunma güçleri bir yaralıyı tatbikat sırasında böyle kurtardı. 
     
     Ladin hayatta olabilir 
     ABC televizyonu, ABD’nin son günlerde İran’dan ele geçirdiği bir mesaj kaydında, Usame Bin Ladin’in hayatta olduğunun ipuçlarının yer aldığını ileri sürdü. Kayıtta, arayan kişi, kod adıyla bahsettiği Bin Ladin’in, tezevizyondan uzak durması gerektiğini, çünkü hasta görüntüsünün yandaşlarının moralini bozduğunu söyledi. 
     
     New York’a yeni başkan 
     Milyarder işadamı Michael Bloomberg, New York’un 108’inci Belediye Başkanı olarak yeni görevine başladı. Times Square’deki yeni yıl kutlamaları sırasında eski Belediye Başkanı Rudolph Giuliani’den görevi devralan Bloomberg, terörizm ve trajediyle geçen bir yılın ardından New York’u parlak bir geleceğin beklediğini söyledi. 
     
     11 Eylül stresi şişmanlatmış 
     Uluslararası Kilo Gözlemcileri, 11 Eylül'de Dünya Ticaret Merkezi'ne düzenlenen saldırının, insanları aç olmadıkları halde "teselli amaçlı" yemeğe sevk ettiğini ileri sürdü. Örgüt sözcüsü Linda Webb Carilli, stres seviyesinin artmasının, insanları yeme ihtiyacına sevk ettiğini belirtirken ABD Diyet Birliği sözcüsü ve beslenme uzmanı Connie Diekman ise "11 Eylül sonrası, insanlar hayatlarının kontrollerinden çıktığını hissettiler. Ancak planlamalar yaparak ve kendinize 'İşte yapacağım şey bu. Günde her 3 - 4 saatte bir az ama sağlıklı bir şeyler yiyeceğim ve her gün düzenli olarak egzersiz yapacağım' diyerek olayları yine kontrol altına alabilirsiniz" dedi. 
     



 DÜNYA 













</TEXT>
</DOC>
