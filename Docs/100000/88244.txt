<DOC>
<DOCNO> 88244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/yasam/ayas.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahnede anadan doğma 
</HEADLINE>
<TEXT>

Bir tiyatrocunun göğsünün ucu göründü diye’ kıyametler koparılan Türkiye’de, oyuncuların pek çok kez çırılçıplak kaldığı Bedenler’ adlı gösteri kapalı gişe oynadı 
     ELİF KORAP İstanbul 

     Dans tiyatrosunda her çalışmasıyla olay yaratan Alman koreograf Sasha Waltz’ın, geçtiğimiz yıl gösterildiği ülkelerde tartışmalara neden olan Bedenler’ adlı gösterisi, 13. Uluslararası İstanbul Tiyatro Festivali’nin en ilgi çeken yapımlarından biri oldu. Türkiye’de sahnede oyuncunun göğüs ucu göründü diye fırtınalar koparılırken, topluluk üyeleri pek çok sahnede çırılçıplak rol aldı. 
     
Olabildiğince yalın      Berlin Schaubuhne Am Lehniner Platz dans topluluğunun 13 dansçısı, zaman zaman çırılçıplak çıktıkları sahnede, hoyratça kullanılan bedenlerimizi anlattı. 
     Sasha Waltz, koreografisi ve dansçılarının çıplak bedenleriyle rejimlerle, spor salonlarında harcanan, zamanla zaptedilmeye çalışılan, estetik ameliyatları, genetik oynamalarla çöp tenekesi’ne dönüşen bedenlerimizi gözler önüne serdi. 
     16 yaşından küçüklere önerilmeyen oyunda Waltz’ın koreografisi, içlerinde 12 litre su barındıran, yara izleri, benler, lekeler ve dövmelerle birbirlerinden farklılaşan bedenler ile dansçıları izleyicilerin karşısına makyajsız ve kostümsüz, yalnız birer beden olarak çıkardı. 
     
Boş yer yoktu      Bedenlerin ustaca kullanıldığı gösteride dansçılar organlarına fiyat biçtiler, derilerini çekiştirdiler. Uçuklarından, öksürük krizlerinden, yedikleri tırnaklarından söz açtılar. Yine de sahnede söz değil, bedenin devinimleri h kimdi. 
     "Bedenler"in gösterildiği iki günde de AKM Büyük Salon tıklım tıklım doldu. Oyuna, tiyatrocular, yazarlar, gazeteciler ve İstanbul’da yaşayan yabancılar büyük ilgi gösterdi. Salonda balkonlar ve merdivenlerde bile boşluk kalmadı. Gösteri, salonu dolduranlarca dakikalarca ayakta alkışlandı. 
     



 YAŞAM 

















</TEXT>
</DOC>
