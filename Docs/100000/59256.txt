<DOC>
<DOCNO> 59256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yazar/tamer.html </URL>
<DATE> 2001/12/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Batan 19 bankadan 11'inin murakabesi neden Deloitte'e 
</HEADLINE>
<TEXT>

     Ankara'da nelerin olup bittiğini, hangi ilişkilerin nerelere kadar uzandığını anlamak, acaba bir gün mümkün olabilecek mi 
     "Batan bankaların denetçileri kim " başlıklı dünkü yazım üzerine ilk arayan Deloitte Touche'un Yönetim Kurulu Başkan Vekili Hüseyin Gürer oldu. Batan 19 bankadan sadece Toprakbank, Etibank ve Sümerbank'ın Fon'a devredilmeden önce de kendileri tarafından denetlendiğini, geri kalan 8 bankayı ise Hazine Müsteşarlığı ve Fon TSMF yöneticilerinin isteği üzerine denetlediklerini söyledi. 
     Gürer'le konuşmamızı bitirip telefonu tam kapatmıştım ki, Türk Ticaret Bankası'nın avukatı Y. Selim Sarıibrahimoğlu'ndan telefon geldi. Sarıibrahimoğlu, Gürer'in anlattıklarından elbette habersiz, ama konuştuklarımızı teyid edercesine Deloitte Touche'un Ankara tarafından kayırıldığını ima ediyor, "Dünya Bankası Türk Elektrik Piyasası Kanunu'nu bile bir muhasebe ve murakabe şirketi olan Deloitte Touche'a yazdırdı. Oysa bu konu bir hukuk bürosunun işiydi" diyordu. Hatta Sarıibrahimoğlu bu konudaki uyarılarını Dünya Bankası Başkanı James Wolfensohn'a kadar bir mektupla iletmiş. Zaten mektubu ve aldığı yanıtı bana faksladı. 
     Batan 19 bankanın Fon'a devredildikten sonra oluşturulan yönetimlerince açılan denetim ihalelerinin tam 11 tanesinin Deloitte Touche'a verilmiş olması, zaten bana da ilk duyduğum anda hayli garip gelmişti. Ayrıca Gürer de satır aralarında en düşük fiyatı verenin kendileri olmadığı halde ihalelerin kendilerinde kaldığını ifade etmiş, "Merkez Bankası'nı da 2 yıldır biz denetliyoruz" demişti. Anlaşılan Gazi Erçel - Selçuk Demiralp ikilisi görevdeyken başlamış bu ilişki. Belki de IMF ve Dünya Bankası yetkililerinin telkinleriyle... Sonra da devam etmiş. 
     
Önce Hazine, sonra Fon      Zira Interbank 1999'da Fon'a devredildikten sonra o dönemde Hazine, Deloitte Touche'u denetim için görevlendirmiş. Ve ardından da Esbank, Yaşarbank, Egebank, Yurtbank derken, Fon'a devredilen bankaların neredeyse tümünü denetleme görevi, Hazine tarafından her nedense hep Deloitte Touche'a verilmiş. BDDK'nın devreye girmesinden sonra resmi makamlarımız Bank Kapital, Bayındırbank, EGS - Bank ve Sitebank'ın denetim ihalelerini de Deloitte Touche'a vermeyi uygun bulmuşlar. 
     Bana diyebilirler ki batık tüm bankalara aynı gözle bakılmasını istedik. Ama ben de o zaman onlara diyebilirim ki neyse ki henüz AB'ye üye değiliz. Zira bu tavır, AB Rekabet Hukuku'na pek uymuyor da Kaldı ki her bankanın batış nedeni ve batırılış şekli birbirinin aynı değil ki... 
     Gürer'den aldığım bilgiye göre Sümerbank, Kentbank ve Bank Ekspres'in battıktan sonraki denetimleri Arthur Andersen'e, Demirbank, Tarişbank ve İktisat Bankası'nınki ise Price Waterhouse'a ihale edilmiş. 
     
Grant Thornton      Gürer, 19 bankayı batmadan önce son olarak kimlerin denetlediğine ilişkin bir liste de hazırlamış benim için. Bankalar batmadan önceki denetimlerde Grant Thornton 6 bankayla başı çekiyor 
     Grant Thornton 6 banka 
     KPMG 5 
     Deloitte Touche 3 
     Arthur Andersen 2 
     Price Waterhouse 1 
     Saygın Türk 1 
     Uzman Türk 1 
     Bankacılık sektörüyle ilgili can alıcı yeni düzenlemelerin beklendiği bugünlerde bankaları denetleyen şirketlerin denetim standartlarının da mutlaka yeniden belirlenmesi şart. Hepimiz o denetleme raporlarında ne dendiğini anlayabilmeli, gerektiğinde de hesap sorabilmeliyiz. Bugün Amerika'da batan dev kuruluş Enron'la ilgili olarak denetçi Arthur Andersen Amerikan Kongresi önünde sorgulandı. Mutlaka "Bu ne biçim denetleme " diye yüklü tazminat davaları da açılacak. 90'lı yılların ortalarında batan banka BCCI'nın denetçisi Price Waterhouse'un da tazminat davalarıyla karşı karşıya bulunduğunu biliyoruz. 
     Bizim ülkemizde ise denetçi, parmağını taşın altına koymadan para kazanıyor. 
     
     







İnönü faktörü 


Bushizm.. 


Ecevit ve Org. Kıvrıkoğlu'nun sözleri 


Irak'la ilgili o kadar çok soru var ki 


Sevinecek şeyler de bol üzülecek şeyler de bol 


Kurmayca diplomasi 


Mutlu Noeller Türkiye .. 


İhracata maşallah 


Afgan deneyimi 


Yılbaşı fırsatıyla isyana tahrik 


Tarikat okulunda dehşet 


Alemdaroğlu'na angaje olanlar 


Solda Pişkinsüt partisi 


Batan 19 bankadan 11'inin murakabesi neden Deloitte'e 


Ay-Cell piyasa’da 


Deride iki Turgut olayı’... 


</TEXT>
</DOC>
