<DOC>
<DOCNO> 96129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur31.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'denDYP'nin "Meclis 22 Temmuz'da açılsın" önergesine destek 
</HEADLINE>
<TEXT>

     AK Parti Genel Başkan Yardımcısı Abdullah Gül, DYP'nin, TBMM'nin 22 Temmuz'da olağanüstü toplanması için verdiği önergeyi destekleyeceklerini bildirdi. 
     AK Parti Başkanlık Divanı, Genel Başkan Yardımcısı Gül'ün başkanlığında parti genel merkezinde toplandı. 
     Toplantı sonunda gazetecilere açıklamalarda bulunan Gül, ''siyasi meşruiyetini kaybeden 57. Hükümet'in, bugün de hukuki ve sayısal meşruiyetini kaybettiğini'' söyledi. Başbakan Bülent Ecevit'in ''demokratik kurallara bağlılığını göstererek istifa etmesi gerektiğini'' ifade eden Gül, ''Hükümet, zaten istifa etmiş sayılan bir hükümettir, ama resmen Sayın Başbakan istifa etmelidir ve Sayın Cumhurbaşkanı da demokratik teamülleri işletmelidir'' diye konuştu. 
     Türkiye'nin hak etmediği bir kargaşa içinde bulunduğunu kaydeden Gül, bu karmaşadan çıkmanın tek yolunun da en erken zamanda seçime gitmek olduğunu söyledi. Gül, ''Devlet Bahçeli'nin tabiriyle bugünkü hükümetin marjinal faydası sıfır değil, negatif olmaya başlamıştır. Bu hükümet ne kadar çok işbaşında durursa o kadar çok zararı olacaktır'' dedi. 
     TBMM'nin bir an önce toplanması gerektiğini ifade eden Gül, partisinin, TBMM'nin 23 Temmuz'da, DYP'nin de 22 Temmuz'da açılması için önerge verdiğini anımsatarak, ''Ama arada fark yoktur. DYP'nin teklifini imzalayacağız ve TBMM'nin 22 Temmuz'da toplantıya çağrılmasını sağlayacağız. Gündem de seçim kararının alınması olmalı'' diye konuştu. 
     Abdullah Gül, seçim kararı alındıktan sonra Avrupa Birliği ile ilgili düzenlemelerin, siyasi partiler ve seçim yasalarında değişiklik yapılması düşünülüyorsa bu konuların TBMM'den geçebileceğini belirterek, AK Parti olarak bunlara destek vereceklerini söyledi. 
     ''Türkiye'de milli iradenin ortaya çıkması gerekir'' diyen Gül, bu konuyla ilgili her türlü görüşmeye hazır olduklarını kaydetti. 
     Gül, ''Vakit kaybedecek zaman yoktur. Halk bunalmıştır, halk siyasetin ayak oyunlarından da bunalmıştır. Bunun için sandığın bir an önce önüne gelmesini beklemektedir. AK Parti olarak elimizden geleni yapacağız'' dedi. 
     
     ''ISRARA GEREK YOKTUR'' 
     AK Parti Genel Başkan Yardımcısı Gül, bir gazetecinin ''Hükümetin düşürülmesi için gensoru verecek misiniz '' sorusuna, şu yanıtı verdi 
     ''Gensoruya gerek kalmadan Sayın Başbakan'ın hükümetten çekileceğine inanıyoruz. Çünkü şimdiye kadar yaptığı zorlamaların neye malolduğunu kendileri de gördüler. Hem kendi partilerine hem de kendilerinin geçmişteki bütün prestijlerinin yok olmasına hem de Türkiye'ye pahalıya mal oldu lüzumsuz ısrarlar. Tecrübeli insanlar geleceği önceden görmeli ona göre adım atmalı, ona göre şekillendirmelidir. Ama suyu dikine akıtmak için gayret ederseniz zarar kendinize de oluyor, ülkeye de oluyor. Görünen şey odur, sayı daha da düşecektir. Dolayısıyla ısrara gerek yoktur. Israr olursa önümüzdeki günlerde muhakkak ki diğer partilerle görüşülüp gereği yapılır.'' ''DYP ile bu konuları konuştunuz mu '' sorusuna Gül, bununla ilgili bütün görüşmelerin yapılacağını söyledi. 
     ''Türkiye'nin önünde Irak operasyonu gibi önemli konular var. 
     Hükümetin yıkılması daha kötü olmaz mı '' sorusuna Gül, ''Demokratik bir ülkede sayısal desteğini kaybetmiş, kamuoyunu desteğini kaybetmiş, hukuki meşruiyetini kaybetmiş bir hükümetin böyle önemli olaylar devam ederken o ülkeyi yönetmeye hakkı var mı Bu yakışır mı Türkiye muz cumhuriyeti mi '' yanıtını verdi. 
     Gül, ''Bu hükümetle mi seçime gidilsin mi yoksa seçim hükümeti mi kurulsun diyorsunuz '' sorusu üzerine, ''Bu konularda elastiğiz, herhangi bir hesap kitap içinde değiliz'' dedi. 
     ''Bir gazetecinin, ''Gensoru vermek için ne bekliyorsunuz '' sorusunu da Gül, ''Şu anda önce sayın hükümet yetkililerine demokratik adımları atma imkanı vermek istiyoruz. Doğrusu odur. Bir inatlaşmanın Türkiye'ye zararı daha çok olacaktır. Şimdiye kadar bu inatlaşmalar olmasaydı, Türkiye bu kadar zarar görmezdi'' diye yanıtladı. 
     





</TEXT>
</DOC>
