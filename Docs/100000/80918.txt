<DOC>
<DOCNO> 80918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur13.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Bugün aynı üslup ile aynı konuşmayı yapmam" 
</HEADLINE>
<TEXT>

     AK Parti Genel Başkanı Recep Tayyip Erdoğan, 10 yıl önceki konuşmasına ilişkin, ''Bugün, aynı üslup içinde bu konuşmayı yapmam'' dedi. 
     Malatya'dan İstanbul'a gelen Erdoğan, Atatürk Havalimanı VİP Salonu'nda yaptığı açıklamada, ''Millete rağmen hükümet etme döneminin bittiğini'' kaydederek, ''Dünyanın hiçbir yerinde, demokratik rejimlerin hiçbirisinde millete rağmen iktidar olunmaz'' diye konuştu. 
     10 yıl önce yaptığı konuşmanın kasetlerinin ortaya çıkmasını 
     değerlendiren Erdoğan, şunları söyledi. 
     ''30 yıllık siyasi geçmişim var. Bu süre içinde binlerce yerde konuşmuşum. Bunların içinden seçip seçip bir şeyler çıkarabilirler. 
     Madem bunlarda yanlışlıklar vardı, o zamanlarda neden değerlendirilmedi de bugün ortaya çıkıyor Hiçbiri gizli kapaklı yerlerde yapılmamıştır. O günün şartları içinde bu konuşma yapılmıştır.'' Erdoğan, ''Aynı konuşmalara imza atar mısınız '' şeklindeki soru üzerine, ''Bugün böyle bir şey olsa aynı üslup içinde bu konuşmayı yapmam. Ama şunu da söylemek zorundayım, ahlak değerlerimden hiçbir zaman geri durmam. Konuşmamın muhatabı o zamanki siyasi hükümettir'' dedi. 
     ''Söz konusu konuşmayı yaparken kapatılan RP'nin Genel Başkanı Necmettin Erbakan'ın etkisinde kaldığının ileri sürüldüğü'' hatırlatılan Erdoğan, konuşmalarının hatası ve sevabıyla kendisine ait olduğunu bildirdi. 
     Recep Tayyip Erdoğan, kaset tartışmalarının kendilerine olan ilgiyi daha da artırdığını kaydederek, ''İlgiyi siyasi bilince doğru kanalize ediyor. Farklı bir siyasi bilinç var. O siyasi bilinç demokratikleşme sürecini zenginleştiriyor'' diye konuştu. 
     





</TEXT>
</DOC>
