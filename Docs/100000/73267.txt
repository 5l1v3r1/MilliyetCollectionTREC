<DOC>
<DOCNO> 73267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/soneko21.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Amaç, enflasyonist olmayan bir büyüme.." 
</HEADLINE>
<TEXT>

     Merkez Bankası Başkanı Süreyya Serdengeçti, yaklaşık 25 yıldır var olan enflasyonla, ''yüksek enflasyona karşı bilinç oluşmadığı'' için yeterince mücadele edilemediğini söyledi. 
     Serdengeçti, İzmit Ticaret Odası'nca düzenlenen ''Para Programı'' konulu konferansta yaptığı konuşmada, Türkiye'nin uzun dönemdir yüksek enflasyonla yaşadığını belirterek, ''Enflasyon bugüne kadar tam olarak anlaşılamamış ve bu konuda bilinç oluşmamıştır'' dedi. 
     Türkiye'nin, dünyanın ''birinci liginde oynayabilmesi'' ve büyüyebilmesi için enflasyon problemini çözmesi gerektiğini ifade eden Serdengeçti, şunları kaydetti 
     ''Amaç, enflasyonist olmayan ve sürdürülebilir bir büyümenin temellerini oluşturmaktır. 25 yıldır enflasyon var, çünkü mücadelede başarısız istikrar programları uygulandı veya tamamlanamadan yarım bırakıldı. Kamu açıkları Merkez Bankası'ndan finanse edildi. Böylece enflasyon nedenleri artmış oldu. Doğru tespit ve doğru politika önemlidir, ancak böyle hedefe ulaşabiliriz. 
     Hedefin açıklanması, gözetilmesi çok önemli. Sorumluluk paylaşımı önemli. Bu sorumluluk Merkez Bankası ile hükümete ait olmalı. Merkez Bankası kurumsal tasarılarda, şeffaflık, bağımsızlık, hesap verilebilirlik ön plana çıkmıştır. Bizde de böyledir. Yüksek enflasyon, Türkiye'de olduğu gibi dünyanın tüm ülkelerinde ekonomik maliyetler oluşturur. Yüksek enflasyon olan ülkelerde, kaynaklar etkili kullanılamaz ve fiyat sinyalleri yanlış anlaşılır. Bunun sonucunda da, uluslararası pazarlarda rekabet gücü düşer ve gelir dağılımı bozulur. Bu nedenle, enflasyonla mücadeleden başka çaremiz yoktur, zorluklarla karşılaşabiliriz, dış şoklardan etkilenebiliriz ama mücadeleyi bırakmadan kararlı bir şekilde sürdürmeliyiz.'' Yapısal reformlar ile bankacılık alanında gerçekleştirilen reformların önemine de değinen Serdengeçti, şöyle devam etti 
     ''Bankacılık reformu, dış finansal destek, sıkı maliye politikaları, fiyat istikrarını hedefleyen Merkez Bankası'nın şeffaflığı yeni programa konuldu. Geçmiş döneme ait enflasyon rakamları önemli değildir. İyi veya kötü olabilir, ama geleceğe göre hareket edilmelidir. Şubat enflasyonu olumlu çıkmıştır. Haziran-Ekim arası enflasyon yüksekti, ancak Kasım-Şubat arası olumlu gelişme görüldü.'' 
     
     Sorular ve cevaplar 
     Süreyya Serdengeçti, konuşmasının ardından toplantıya katılanların sorularını da yanıtladı. 
     Bir işadamının, ''yatırım için en uygun süreci'' sorduğu Serdengeçti, şunları söyledi 
     ''Enflasyonla 25 yıldır mücadele etmediğimiz için bu duruma gelindi. Bununla birlikte, para politikaları da başarılı olamadı. 
     Merkez Bankası siyaseti kapının dışında tutmaktadır. Merkez Bankası büyümeye kayıtsız değil, fiyat istikrarını oluşturmak ister. Yatırımı ise önünüzü ne zaman görebilirseniz, istikrarı ne zaman bulursanız o zaman yapın.'' Serdengeçti, Merkez Bankası'nın konumu, kayıt dışı ekonomi ve enflasyon gelişimi konusundaki sorulara ise şöyle yanıt verdi 
     ''Merkez Bankası'nın şu anki bağımsızlığı, özerkliği bana göre yeterlidir. Arjantin ile Türkiye çok farklıdır. Türkiye kamu maliyesini disiplin altına almıştır. 
     Kayıt dışı ekonomi vardır, ama boyutlarını belirleyemezsiniz. 
     Aracılık maliyetleri yüksek olan bir ülkede, kayıt dışı mutlaka oluşur. Kayıt dışı ekonomi için gözetim ve denetim çok önemlidir, ancak bu da ihmal edilmiştir. 
     Kasım'dan sonra enflasyon düşüşe geçti, kur istikrar kazandı. 
     Geçen yıla göre geldiğimiz nokta olumludur. Geçen yıl bu aylarda hiperenflasyona bile gidilebilirdi. O dönemden bugünlere geldik ve kamu bankaları sorunu çözdük. Bu yıl için pozitif büyüme yüzde 3 olarak öngörülüyor. En önemli veya hayati diyebileceğimiz yatırımlar enflasyona neden olmayacak şekilde yapılmalıdır.'' 
     






</TEXT>
</DOC>
