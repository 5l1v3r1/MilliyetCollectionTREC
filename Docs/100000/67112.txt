<DOC>
<DOCNO> 67112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur02.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Irak'a askeri harekat zarar verir" 
</HEADLINE>
<TEXT>

     Dışişleri Bakanı İsmail Cem, Türkiye'nin terörle mücadele kapsamında bir askeri harekatın bölgesine sıçramasını istemediğini belirterek "Bu bağlamda, Irak'a yönelik bir askeri harekatın bölgemizdeki hassas dengelere vereceği zararlar muhatabımızın dikkatine sürekli olarak getirilmektedir" dedi. 
     İsmail Cem, SP Erzincan Milletvekili Tevhit Karakaya'nın Türkiye'nin Irak yaklaşımına ilişkin soru önergesini yanıtlarken dış politikasının yürütülmesi konusunda Başbakanlık ile Dışişleri Bakanlığı arasında herhangi bir fikir ayrılığının bulunmadığını belirtti. 
     Birçok ABD'li gazeteci ve eski bürokratın terörizme karşı yürütülen harekatının Irak'ı da kapsayan biçimde genişletilmesi gerektiğini öne sürdüğünü ifade eden Cem, "Ancak ABD Yönetimi, 11 Eylül saldırılarında Irak'ın rolünün ya da bağlantısının olduğuna henüz bir kanıt bulunmadığını açıklamıştır" dedi. 
     Türkiye'nin, hükümetin açıkladığı gibi bir askeri harekatının bölgesine sıçramasını arzulamadığını belirten Dışişleri Bakanı Cem, "Bu bağlamda, Irak'a yönelik bir askeri harekatın bölgemizdeki hassas dengelere vereceği zararlar muhataplarımızın dikkatine sürekli olarak getirilmektedir" dedi. İsmail Cem, Türkiye'nin Irak sorununun BM zeminde, Güvenlik Konseyi kararlarının çerçevesinde çözümlenmesini istediğini anımsatarak bu amaçla Bağdat Yönetimini BM ile işbirliği yapma çağrısında bulunduklarını yineledi. Cem'un Türkiye'nin Irak politikasını şöyle özetledi 
     "Türkiye'nin Irak politikası, Irak'ın toprak bütünlüğü ve siyasi birliğinin korunması temeli üzerinde kurulmuştur. 
     Irak'ın kuzeyindeki sorunlara çözümün yine Irak içinde bulunması gerektiğine inanıyoruz. Irak'ın gelecekteki siyasi sistemi, Irak nüfusunun tüm unsurlarınca normal bir siyasi süreç sonucunda kararlaştırılmalıdır. Demokratik bir sürecin teşvik edilebilmesi amacıyla Irak nüfusunun üç unsurundan birisi olan Irak Türkmenlerinin temel insan haklarının anayasal bir biçimde korunmasının sağlanması gerektiğini düşünüyoruz." 
     






</TEXT>
</DOC>
