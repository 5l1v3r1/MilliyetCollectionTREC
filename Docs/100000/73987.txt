<DOC>
<DOCNO> 73987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun08.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye kızan Castro BM zirvesini aniden terk etti 
</HEADLINE>
<TEXT>

     Küba lideri Fidel Castro, Meksika'da yapılan BM zirvesinden aniden ayrılarak ülkesine döndü. 
     Kübalı yetkililer, Castro'nun ani dönüş nedeninin ABD'nin kendisini kızdırması olduğunu belirtti. 
     Zirvede Küba heyetinin başkanı olarak Castro'nun yerini alan Küba Ulusal Konseyi Başkanı Ricardo Alarcon, Associated Press AP ajansına verdiği demeçte, ''Küba gibi kendine saygı duyan bir ülkenin içine düştüğü kabul edilemez durum nedeniyle Castro'nun zirveden ayrıldığını'' söyledi. 
     Olayın ABD ile ilgili olduğunu belirten, ancak ayrıntı vermeyen Alarcon, ABD Başkanı Bush'un gelişinden 30 dakika önce Castro'nun ayrılmasında ABD'nin baskısı olup olmadığı konusunda net bir ifadede bulunmadı. 
     Ricardo Alarcon, Bush'un ulusal güvenlik danışmanı Condoleezza Rice'ın daha önce iki liderin karşı karşıya gelmeyeceğini söylemesiyle ilgili olarak, ''Bunu neden söylediğini biliyor'' dedi. 
     ABD ile ilgili bir sorun olduğunu dile getiren Alarcon, ''Bu, ABD'den birinin bizimle konuştuğu anlamına gelmiyor. Bir şey söylemek zorundayız, böylece halk, bir şeyler olduğunu, Küba'nın bu kararı almaya zorlandığını anlayabilir. Ilımlı ve yapıcı davrandık'' diye konuştu. 
     BM'nin Meksika'da yapılan ''Uluslararası Kalkınmanın Finansmanı'' konferansına katılan Castro, alışılmadık biçimde kısa bir konuşma yaparak, ''özel bir durumu nedeniyle acilen Küba'ya dönmek zorunda olduğunu'' söylemişti. 
     






</TEXT>
</DOC>
