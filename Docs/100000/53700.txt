<DOC>
<DOCNO> 53700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/yasam/yas02.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan’da sıcak buluşma 
</HEADLINE>
<TEXT>

Bulgaristan Başbakanı, eski kral Simeon Sakskoburggotski, Doğan Holding Yönetim Kurulu Başkanı Aydın Doğan’ı kabul etti.. Başbakan Türk işadamlarını yatırıma çağırdı. Doğan da, Biz de buraya yatırım için geldik’ dedi... 
     LÜTFÜ KARAKAŞ Sofya DHA 

     Bulgaristan Başbakanı Simeon Sakskoburggotski Kral 2’nci Simeon , tanışma davetinde bulunduğu Doğan Holding Yönetim Kurulu Başkanı Aydın Doğan ile Sofya’da bir görüşme yaptı. 
     Doğan’ın hediye ettiği el dokuması ipek halıyı görünce Türkçe teşekkür eden ve "Bayram gelmeden hediyesini getirdiniz" diyerek espri yapan Simeon, Türk işadamlarını da ülkesine yatırım yapmaya çağırdı. Başbakanlık merkez binasındaki görüşmede Aydın Doğan ise, Bulgar Başbakanı’nın bu çağrısına, "İki komşu arasındaki ticari ilişkilerin artması için işbirliğine hazırız. Biz de ülkenizde yatırım yapmak için buraya geldik" sözleriyle cevap verdi. 
     
Türkiye ikinci vatanı      Doğan Medya Grubu Başkan Yardımcısı ve Hürriyet Gazetesi Genel Yayın Yönetmeni Ertuğrul Özkök’ün de hazır bulunduğu 45 dakikalık görüşmede Bulgar Başbakan, sözlerini şöyle sürdürdü "Ülkelerimiz AB yolunda arkadaşlık yapıyor. Bulgaristan’a gelecek yabancı yatırımcılara her türlü kolaylığın sağlanması, vergi indirimi uygulanması için yasal düzenlemeler yapıyoruz. Umarım, siz de yatırım yaparsınız." 
     Samimi bir havada geçen görüşmede, 2’nci Dünya Savaşı sırasında ülkesini terk ederek 9 yaşında İstanbul’a gittiğini anlatan eski kral Sakskoburggotski, Türkiye anılarını da şöyle dile getirdi 
     "İlk defa Bulgaristan’dan çıkıyordum. İstanbul’u hiç unutmuyorum. O kadar çok gazeteci vardı ki şaşırmıştım. Sonra Aksu adlı gemiyle İzmir’e, oradan Antalya’ya gittik. Antalya’da vali gemiye kadar gelerek bize sepetler dolusu meyve getirdi. Antalya’dan İskenderiye’ye, oradan İspanya’ya gittik. Türkiye benim için en iyi ikinci ülkeydi". 
     
Üç sektörde yatırım      Aydın Doğan da, "Siz Türkiye’den Bulgaristan’a bakarak hasret gideriyordunuz. Bizim şairimiz N zım Hikmet de, aynı dönemlerde Bulgaristan’dan Türkiye’ye bakıp hasret gideriyordu" diyerek başladığı konuşmasını, iki ülke arası ticari ilişkilere değinerek sürdürdü. 
     Bulgaristan’da demokrasiye geçildikten sonra yapılan reformları Türk işadamları olarak yakından izlediklerini ifade eden Doğan, Başbakan Sakskoburggotski’nin ardından yardımcısı Nikolay Vasilev ile de bir araya geldi. 
     Doğan, bu görüşmede de, "Ülkenizde medya, turizm ve enerji alanlarında yatırım yapmak istiyoruz. Hızla gelişen ülkenizde yatırım olanakları arıyoruz" dedi. Vasilev de, yabancı yatırımcılar için vergi oranlarını yüzde 20’den yüzde 15’e düşürdüklerini söyledi. 
     



 YAŞAM 















</TEXT>
</DOC>
