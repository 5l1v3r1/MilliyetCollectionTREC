<DOC>
<DOCNO> 55406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/ekonomi/aeko.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’DEN ÜÇ KOŞUL 
</HEADLINE>
<TEXT>

1-Ankara’da görüşmeleri başlayan yeni program için IMF’nin ilk koşulu kamu yönetiminin iyileştirilmesi’ 2- 10 milyar dolarlık ek mali destek öngören programda ikinci koşul mali sektör reformunun tamamlanması’ 3- IMF’nin üçüncü koşulu ise özel kesimin üretim ve yatırım sürecinde daha etkin hale getirilmesi’ 
     ANKARA Milliyet 

     IMF’nin 10 milyar dolarlık ek mali yardımla destekleyeceği yeni program görüşmeleri dün başladı. IMF heyeti ile birlikte Dünya Bankası’ndan üst düzeyde bir heyet de Türkiye’ye geldi. Devlet Bakanı Kemal Derviş, ek mali kaynağın kamu yönetiminin iyileştirilmesi, mali sektör reformunun tamamlanması ve özel kesimin etkinliğinin artırılmasına bağlı olduğunu açıkladı. 
     Türkiye Masası Şefi Juha Kahkonen başkanlığındaki IMF heyeti dün Ankara’ya geldi. Kahkonen, önce Derviş, ardından Hazine Müsteşarı Faik Öztrak tarafından kabul edildi. Heyet, bugünden itibaren teknik görüşmelere başlayacak. Heyet, Maliye Bakanlığı, Hazine Müsteşarlığı, DPT, Merkez Bankası, Bankacılık Düzenleme ve Denetleme Kurulu BDDK teknisyenleri ile toplantılar yapacak. 
     
     Yeni programın çatısı 
     Yapılacak görüşmelerde, yeni programın çatısı ortaya çıkacak. Bu çerçevede mevcut program aynen sürdürülecek. Ancak program, kamu kesimini ekonomide küçülterek, yeniden yapılandırılmasını öngören reformlarla güçlendirilecek. Görüşmelerde bu reformlara ilişkin takvim de belirlenecek. 
     IMF heyetiyle görüşmelerin başladığını belirten Devlet Bakanı Kemal Derviş’in makamından dün yapılan açıklamada şöyle denildi 
     "Ek kaynağın temini, güçlü mali politikalar ve yapısal reformların sürdürülmesi temeline dayalı olacaktır. Yapısal reformların üç temel öğesi kamu yönetiminin iyileştirilmesi, bu çerçevede kamu kaynaklarının daha etkin ve verimli kullanılması mali sektör reformunun tamamlanması özel kesimin üretim ve yatırım süreci içinde daha etkin faaliyet göstereceği uygun ortamın yaratılması olacaktır." 
     
     Dünya Bankası da geliyor 
     Görüşmelere, Dünya Bankası’ndan üst düzey bir heyet de katılacak. Heyet, Dünya Bankası ile yürütülen programa ilişkin konularda koordinasyon sağlayacak. 
     IMF heyetinin ardından, hafta ortasında, Dünya Bankası’ndan bir heyet de Ankara’ya geliyor. Programlanmış Mali Sektör Uyum Kredisi PSFSAL2 uzmanlarından oluşan heyette, etkin kamu yönetimi ve kamu mali reformu konusunda uzmanlar da bulunacak. 
     



 EKONOMİ 



















</TEXT>
</DOC>
