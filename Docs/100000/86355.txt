<DOC>
<DOCNO> 86355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun32.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yoklular İkiz Kuleler'ini geri istiyor 
</HEADLINE>
<TEXT>

     New Yorkluların, 11 Eylül terörist saldırıları sırasında yıkılan Dünya Ticaret Merkezi ikiz kulelerinin yerine benzeri kuleler dikilmesini istedikleri ortaya çıktı. 
     Konuyla ilgili bir toplantıya katılan halk temsilcileri, kulelerin yerine aynı yükseklikte binalar yapılmasından yana tavır koydular. 11 Eylül günü yıkılan kulelerden birinin 77. katında bulunan Jonathan Hakala, ''Lütfen kulelerin yerine 50, 60, 70 katlı vasat binalar dikerek ölen kişilerin anılarına saygısızlık etmeyin'' diye konuştu. 
     Toplantıda söz alan Hakala, ''Buraya inşaat yapacaksanız lütfen dünyanın 7. modern harikasını dikin ve maneviyatımızı yükseltin'' dedi. 
     New York-New Jersey Liman İdaresi ile Güney Manhattan Geliştirme Kurumu tarafından düzenlendiği öğrenilen ve Pace üniversitesinde, 750 kişinin katılımıyla düzenlenen toplantıda Daniel Looney ve Kenneth Kunken, 11 Eylül saldırıları sırasında 3 ayrı yerde hayatlarını kaybedenlerin anısını canlı tutmak amacıyla hazırlanmış bir proje sundular. 
     Projesiyle ilgili Looney, ''Buraya dikilecek bina, Amerikan ruhunun yıkımdan kurtulduğunu ve sonuçta zafere ulaştığını göstermelidir'' dedi. 
     Ocak ayında yaptığı açıklamada, ''ikiz kulelerin yerine 100 katlı yeni bir bina yapmanın hem pratik açıdan mümkün görünmediğini, hem de uygun olmayacağını'' söyleyen Manhattan Geliştirme Kurumu Başkanı John Whitehead, sonra da, ''Bu konu tartışmaya açık'' şeklinde konuştu. 
     Liman İdaresi başmühendisi Frank Lombardi de açıklamasında, ''toplantıda dile getirilenlerin, pratik fikirlerden ziyade hissiyatın ürünü olduklarını'' savundu. 
     Quinnipiac üniversitesi tarafından yapılan bir kamuoyu yoklaması da, New Yorkluların 4'te 3'ünün, kulelerin yerine aynılarının inşa edilmesinden yana olduklarını ortaya çıkarmıştı. 
     





</TEXT>
</DOC>
