<DOC>
<DOCNO> 86071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun07.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood güzelleri ''çirkin'' seviyor 
</HEADLINE>
<TEXT>

     Angelina Jolie, Paulina Porizkova, Heidi Klum, Pamela Anderson, Bridget Fonda gibi ünlü güzeller, kendilerine göre oldukça çirkin bir görüntüye sahip eşleriyle dikkat çekiyor. 
     People Dergisi'nin ''Bu Erkeklerde Ne Buldular'' başlıklı derlemesine göre, Hollywood güzelleri ''çirkin'' seviyor. Sinema dünyasının imrenilen güzellerinden 27 yaşındaki Angelina Jolie, kendinden 19 yaş büyük aktör Billy Bob Thornton ile hayatını birleştirdi. İki yıldır evli olan ve geçtiğimiz günlerde Kamboçyalı bir çocuğu evlat edinen çift, mutlu bir görüntü çiziyor. Jolie, eşi için, ''benim hayatımı tamamlıyor'' diyor. 
     Çek manken Paulina Porizkova da eşi ''The Cars'' topluluğunun eski elemanlarından Ric Ocasek ile güzelliğin herşey olmadığını gösteren bir mutluluk sergiliyor. 
     Top model Heidi Klum ise 1997'den beri ünlülerin kuaförü Ric Pipino ile beraber. Klum, Pipino'nun sakil görüntüsünü ise dert etmiyor ve ''sevdiğim erkekle beraberim. Yakışıklı mankenlerin benim için anlamı yok'' yorumunda bulunuyor. 
     
     PAMELA ANDERSON'IN AYKIRI EŞLERİ 

     Dünyanın en gözde modellerinden Stephanie Seymour'ın ''yaşlı eşi'' Peter Brant'in sırrı ise ''çok iyi bir baba'' olması. 
     Eşi tarafından ''dünyanın en iyi babası'' olarak nitelendirilen Brant ile Seymour'ın 1995'ten bu yana mutlu bir evliliği ve tam 8 çocukları var. 
     Pamela Anderson ise ''aykırı erkekleri'' tercih edenlerden. 
     ''Mötley Crue'' topluluğunun bateristi Tommy Lee ile evlenen ve olaylı şekilde ayrılan Anderson, şimdi de yine garip şapkasını ve leopar desenli atletini üzerinden çıkarmayan şarkıcı Kid Rock ile nişanlandı. 
     Anderson'a göre Kid Rock, ''iyi bir dost, sevgili, baba ve dünya tatlısı bir insan''. 
     Bridget Fonda ile nişanlısı country şarkıcısı Dwight Yoakam, aktris Kate Hudson ile eşi ''Black Crowes'' topluluğunun solisti Chris Robinson ve model Patti Hansen ile rock sanatçısı Keith Richards da Hollywood'un uyumsuz çiftlerine örnek gösteriliyor. 
     
</TEXT>
</DOC>
