<DOC>
<DOCNO> 71535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo26.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın iki başkan adayı "Birbirimizi kırmayacağız" 
</HEADLINE>
<TEXT>

     Galatasaray Kulübü'nün 23 Mart Cumartesi günü yapacağı olağan seçim genel kurulunda başkan adaylarından Mehmet Cansun, kırmızı, Özhan Canaydın da sarı renkli oy pusulasını kullanacak. 
     Adayların renk seçimi bugün Hasnun Galip Sokak'taki kulüp binasında, divan kurulu başkanı Duygun Yarsuvat'ın gözetiminde gerçekleştirildi. 
     İki kapalı zarftan birini seçen ve renklerini belirleyen adaylardan Mehmet Cansun, Türkiye'ye örnek bir seçim yapacaklarını söyledi. 
     Galatasaray'da seçimlerin üst düzeyde gerçekleşmesinin gerektiğine dikkati çeken başkan Cansun, ''Biz ağabey, kardeşiz. Seçime gidiyoruz. 
     Herkes de fikrini söylüyor. Rakiplerimizin imreneceği bir ortam yaratmamız lazım. Birbirimizi kırmıyoruz. Bu benim için bir övünç kaynağıdır'' diye konuştu. 
     Adaylardan Özhan Canaydın ise iki kardeş olarak Galatasaray Kulübü'ne yakışır şekilde yarışacaklarını belirterek, ''Birbirimizi kırıcı demeçler vermeyeceğiz. Galatasaray örf ve adetlerine göre seçim yapacağız. Bunun neticesini göreceğiz'' dedi. 
     






</TEXT>
</DOC>
