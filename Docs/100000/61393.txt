<DOC>
<DOCNO> 61393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun23.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze şeridindeki saldırıda 4 asker öldü 
</HEADLINE>
<TEXT>

     İsrail ordusu, Gazze şeridinde Filistinlilerin İsrail askerlerine düzenlediği saldırıda 4 askerin öldüğünü açıkladı. 
     Açıklamada, 2 İsrail askerinin de yaralandığı saldırıda ölenlerden birinin subay olduğu belirtildi. 
     Ordu açıklamasında, saldırıyı düzenleyen 2 Filistinli teröristin de çıkan çatışmada öldürüldüğü kaydedilirken, üniformalı Filistinlilerin üzerinde Kalaşnikof tüfekler ile el bombaları bulunduğu bildirildi. 
     Saldırının, son bir ay içinde İsraillilere yönelik en ölümcül saldırı olduğu ve bölgede yürütülen ateşkes çabalarını sekteye uğratacağı belirtiliyor. 
     Bu arada, saldırıyı aşırı dinci Hamas örgütünün üstlendiği bildirildi. 
     Katar televizyonu El Cezire'yi arayan bir kişi, saldırıyı Gazze şeridinin Refah bölgesinde oturan Muhammed Ebu Camus ve Emad Rizzek'in düzenlediğini söyledi. 
     Bazı kaynaklar ise Rizzek'in Filistin deniz polisinde görev yaptığını ileri sürdü. 
     






</TEXT>
</DOC>
