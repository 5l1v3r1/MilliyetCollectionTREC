<DOC>
<DOCNO> 54875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun04.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer'den yandaşlarına "Şehit olana kadar savaşın.." 
</HEADLINE>
<TEXT>

     ABD'nin Afganistan operasyonundan önce ülkenin yüzde 90'ını elinde bulundurduğu bildirilen, ancak operasyonların üzerinden yaklaşık 2 ay geçmesinin ardından güneydeki Kandahar kentine sıkışan Taliban hareketinin lideri Molla Muhammed Ömer, yandaşlarından şehit olana kadar savaşmalarını istedi. 
     Taliban yetkilileri, Molla Ömer'in kendilerine ''Savaş daha yeni başladı. Bu şehit olmak için en iyi fırsat'' dediğini söylediler. 
     Kandahar'daki kaynaklar, Amerika'nın bombardımanına rağmen Taliban güçlerinin siperlerini kazdığını ve çarpışmaya hazır olduğunu belirtiyorlar. 
     Uzmanlar, Molla Ömer'in meydan okuyan bu sözlerine rağmen, daha önce Afganistan'ın çeşitli yerlerindeki mevzilerinden kaçmak zorunda kalan Taliban güçlerinin Kandahar'da nasıl davranacaklarının ise açık olmadığını bildiriyorlar. 
     Aynı kaynaklar, Taliban'ın ortaya çıktığı yer olan Kandahar'ın ayakta kalmak ve savaşmak için doğal bir bölge olmasının, Taliban için bir avantaj olduğunu da ifade ediyorlar. 
     Başkent Kabil'in 280 kilometre güneybatısındaki Kandahar'da binlerce Taliban savaşçısının yanı sıra ABD'deki saldırılardan sorumlu tutulan Usame Bin Ladin'e bağlı yüzlerce yabancı İslamcı militanın olduğu bildiriliyor. 
     Bu arada, Kuzey İttifakı güçlerinin Kandahar'a yönelik ilerlemesinin sürdüğü bildirilirken, Taliban saflarındaki çok sayıda militanın da İttifak güçlerine katıldığı ya da teslim olduğu yönünde haberler gelmeye devam ediyor. Batılı istihbarat kaynakları ise bu haberlere rağmen, Taliban'ın tamamen çözülebileceği yönündeki olasılığın çok zayıf olduğunu belirtiyorlar. 
     Taliban hareketine yakınlığı ve verdiği destekle tanınan Pakistan istihbarat kaynakları ise Molla Ömer'in en yakınındakilerden Taliban'ın üst düzey yetkilisi Keri Amedullah'ın Molla Ömer ve Taliban hareketine verdiği desteği kesmiş olmasının büyük olasılık olduğunu belirtiyorlar. 
     Washington'daki Amerikan yetkilileri de Amedullah'ın Kuzey İttifakı saflarına geçtiği yönünde güvenilir haberler geldiğini belirtiyorlar. 
     Amerikalı başka bir savunma yetkilisi ise Amedullah'ın hala Kandahar'ın teslim edilmesiyle ilgili görüşmeler yaptığını ileri sürdü. 
     ABD Savunma Bakanlığı Pentagon sözcüsü Tuğamiral John Stufflebeem ise Kuzey İttifakı güçlerinden bazılarının Kandahar'a girdikleri yönündeki haberleri doğrulama ya da yalanlama durumunda olmadığını belirterek, ancak Taliban'ın parçalanma sürecine girdiğine ilişkin işaretler olduğunu ve Taliban liderlerinden kaç kişinin hala Molla Ömer'in etrafında olduğunun ise bilinmediğini söyledi. 
     Stufflebeem, Molla Ömer'in komutanlarından bazılarının şehrin teslimiyle ilgili görüşmeler yaptığını, bazılarının ise ölümüne kadar savaşmak niyetinde olduğunu belirtti. 
     Amerikan savaş uçaklarının dün ve önceki gün ağır bombardımanına karşın, Kandahar'dan ayrılan mültecilerin güvenli bir biçimde Pakistan sınırına gidebildikleri de kaydediliyor. 
     






</TEXT>
</DOC>
