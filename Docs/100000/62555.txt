<DOC>
<DOCNO> 62555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sondun14.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzine zam Nijerya'yı karıştırdı 
</HEADLINE>
<TEXT>

     Nijerya'da, benzin fiyatlarının artışını protesto için bugün başlayan genel grevde, polisle işçiler arasında çatışma çıktı. 
     Görgü tanıkları, polisin, başkent Abuja'da federal hükümet binası önünde sendika liderleri öncülüğünde toplanan 500 kadar göstericiye göz yaşartıcı gazla müdahale ederek, bazı işçileri gözaltına aldığını söylediler. 
     Federal hükümetten bir yetkili de, çeşitli sendikaların oluşturduğu Nijerya İşçi Kongresi NLC Başkanı Adams Oshiomhole dahil, 7 kişinin gözaltına alındığını belirtti. 
     Oshiomhole, hükümetin 1 Ocak'ta benzin fiyatlarında yaptığı yüzde 18'lik artışı protesto için işçilere işe gitmemesi çağrısı yapmıştı. 
     Hükümetin, dün NLC'nin genel grev çağrısının yasadışı olduğunu ve çalışmak isteyen insanları korumak için güç kullanacağını açıklamasına rağmen, grev çağrısına Abuja, ticari başkent Lagos ve önemli kentlerde uyulduğu görüldü. 
     Grev yüzünden okullar, banka şubeleri, bürolar, alışveriş merkezleri ve benzin istasyonlarının kapandığı, trafiğe az sayıda aracın çıktığı belirtildi. 
     Önceki yıl, benzin fiyatlarındaki yüzde 50'lik artış nedeniyle 5 gün süren genel grevde, hükümet geri adım atarak fiyat artışını kısmen geri çekmiş, çıkan olaylarda 2 kişi ölmüştü. 
     






</TEXT>
</DOC>
