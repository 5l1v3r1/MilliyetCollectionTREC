<DOC>
<DOCNO> 98268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/guncel/gun15.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Ülsere karşı aşı üç yıl içinde hazır 
     İsveç’te, insan midesini en fazla rahatsız eden hastalıklardan biri olan ülsere karşı aşı bulundu. UMEA Üniversitesi’nden araştırmacı Thomas Boren, yaptığı açıklamada ülser bakterisi olan "helicobakter pylori"nin eritilebileceğinin ortaya çıktığını bildirdi. Bulunan yeni metoda göre, aşı, ülsere neden olan bakterinin tükürük bezlerinde yapışıp kalmasını sağlayan proteinleri bloke etmek için bağışıklık ve savunma sistemini aktif hale getiriyor. Aşı, üç yıl içinde insanlar üzerinde denenecek. 
     
     Terk edilen bebeği köpekler parçaladı 
     Manisa’da boş bir araziye terk edilen ve 1 - 2 günlük olduğu sanılan bebeği, sokak köpekleri parçaladı. Manisa Emniyet Müdürlüğü’ne gelen bir ihbarı değerlendiren Asayiş Şubesi ekipleri, Kırtık Mezarlığı üzerindeki boş arazide köpekler tarafından parçalanmış bir bebek cesediyle karşılaştı. Kimliği ve cinsiyeti belli olmayan bebeğin geriye kalan kemiklerini bir torbaya alarak otopsiye gönderen polis, otopsi sonunda bebeğin ölümüyle ilgili ayrıntılı bilgi edinilebileceğini bildirdi. 
     
     Karakolda uyuyan polisler açığa alındı 
     Erzurum Emniyet Müdürü Özdemir Gürsu’nun, önceki gün sabaha karşı yaptığı denetimlerde uyurken yakaladığı sekiz polis memuru açığa alındı. Kent merkezindeki 30’a yakın karakolu 03.00 - 06.00 saatleri arasında denetleyen Gürsu, nöbette olması gereken polislerden sekizini uyurken buldu. Gürsu, 10 kadar polisin ise görev yerinde olmadığını tespit etti. Açığa alınan uykucu polisler hakkında idari soruşturma başlatıldığını belirten Gürsu, yerlerinde olmayan 10 polis memurunu ise ilçelere gönderdi. 
     
     Bu köyde herkes nesillerdir kekeme 
     Aydın Söke’ye bağlı Serçin köyünde sık görülen kekemelik psikolog Mahmut Şevket Güllü’nün bilimsel tezine konu oldu. Muhtar Mithat Kocakahya, Serçin’de 5 Ağustos’ta başlayacak tez çalışmalarının uluslararası bilimsel toplantılarda sunulacağını öğrendiklerini belirtti. Bir ay köydeki kekemelerin inceleneceğini anlatan Kocakahya, şöyle konuştu "Bir yörük köyü olan Serçin’de kekemelik nesillerdir sürüyor. Bu bilimsel çalışmaların derdimize çare bulunmasında önemli olduğunu biliyor ve tüm araştırmacıları köyümüze davet ediyoruz." 
     



 GÜNCEL 





















</TEXT>
</DOC>
