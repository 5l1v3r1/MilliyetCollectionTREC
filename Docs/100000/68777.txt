<DOC>
<DOCNO> 68777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/spor/spo01.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat’ı çökerttiler 
</HEADLINE>
<TEXT>

Beşiktaş Başkan adayı Hasan Arat’ın seçim çalışmaları yapmak için kiraladığı siteler hacker saldırısına uğradı 
     BİLAL MEŞE 

     BEŞİKTAŞ’TA olağan kongrede yeniden adaylığını koyacağını açıklayan muhalefet lideri Hasan Arat’ın üç internet sitesi çökertildi. Arat, seçim çalışmalarını ve hedeflerini duyurmak amacıyla Amerikan Networksolution şirketinden üç isim hakkı aldı. Sitelerin kullanıma girmesinden sonra sürpriz bir şekilde firmada kayıtlı olan 10 milyon kişi içerisinde sadece Hasan Arat’a ait üç ismin silindiği ortaya çıktı. 
     BUNUN üzerine harekete geçen Hasan Arat, ABD’de bulunan şirket yetkilileriyle telefon trafiğine girdi. Yetkililer, "İlk kez başımıza böyle bir olay geldi" diyerek özür dilediler. Ancak daha sonra aynı olayın tekrarlanması üzerine Arat, İsviçre’de bulunan başka bir firma ile sorunu çözümledi. Arat, konunun peşini bırakmayacaklarını ve yasal yollara başvuracaklarını söyledi. 
     
     Zamanlama hatası’ 
     BEŞİKTAŞ Muhalefet lideri Hasan Arat, halka arzın zamanlamasının yanlış olduğunu ileri sürdü ve "Genel Kurul’dan bu konuda yetki alınırken çok daha yüksek bir bedel belirtilmişti. Yeniden Genel Kurul’a gitmeden, daha düşük bir bedelle halka arzın gerçekleştirilmesi doğru değildi" dedi. Seçim çalışmalarını yürüten Arat, İnönü Stadı, Fulya ve Ümraniye tesisleriyle ilgili ciddi projeleri olduğunu da sözlerine ekledi. 
     
Koch isyan ettiBeşiktaş’ın Yardımcı Antrenörü, kaleye Asper’in geçmesi konusundaki uyarıları Daum tarafından dikkate alınmayınca istifa etmeye kalkıştı. Yöneticiler, kendisini güçlükle ikna etti 
     Herkes şaşırdı 
     SİYAH - Beyazlı kulüpte Kocaelispor maçı öncesinde Roland Koch’un görevinden ayrılmak istemesi, Fulya’ya bomba gibi düştü. Ankaragücü karşısında Myhre yerine kalede Asper’in oynaması gerektiğini belirtip, bu nedenle Teknik Direktör Daum ile tartışan yardımcı antrenör dün istifa edeceğini bildirdi. Koch’un bu çıkışı şok etkisi yaratırken, Menajer Sinan Engin ve yöneticiler kendisini kararından döndürmek için hemen devreye girdi. 
     
     Direkten döndü 
     KOCH’UN ısrarcı olması üzerine Menajer Sinan Engin, yöneticileri arayarak, yardım istedi. Futbol Komitesi Başkanı Yıldırım Demirören, apar topar Fulya’ya gelerek, kaledeki tercihi nedeniyle Christoph Daum ile de arası açılan Koch’u ikna etmeye çalıştı. Antrenmana çıkmayan, "Tüm yükü ben çekiyorum. Bu şartlarda görevi sürdüremem" diyen Koch’a üç saat süren baskılar sonuç verirken, Alman çalıştırıcı geri adım atmak zorunda kaldı. 
     
     Parayı az buldu 
     DAUM’UN arkasında geri planda kalan, ancak davası nedeniyle sürekli Almanya’ya giden tecrübeli hocanın yokluğunu aratmayan Koch’un istifa restinde aldığı paradan duyduğu rahatsızlığın da etkili olduğu ileri sürüldü. Roland Koch’un, "Daum sık sık Almanya’ya gidiyor. Tüm işler bana kalıyor. Aldığım para da ortada. Üstelik söylediklerim de dikkate alınmıyor" dediği öğrenildi. Yönetimin de sorunun çözüleceği sözünü verdiği bildirildi. 
     
Kartal tam kadro      KOCAELİSPOR maçının hazırlıklarını sürdüren Beşiktaş, dünkü çalışmasını Almanya’dan dönen Teknik Direktör Christoph Daum yönetiminde Ümraniye Tesisleri’nde gerçekleştirdi. Basına kapalı olarak yapılan idmanda, tüm futbolcular yer aldı. Önceki gün ağabeyi vefat eden İbrahim Üzülmez ile dün yeğeni ölen Ali Eren Beşerler de çalışmaya katıldı. Siyah - Beyazlılar’ın, yaklaşık 1.5 saat süren idmanda, taktik ağırlıklı bir çalışma yaptıkları öğrenildi. 
     
Gençliğin bedeli      BEŞİKTAŞ Kaptanı Tayfur, Ankaragücü yenilgisinin kimsede karamsarlık yaratmaması gerektiğini savundu. Genç takım oldukları için değişik sonuçlar aldıklarını vurgulayan tecrübeli futbolcu, "Kocaelispor maçından 3 puan alırsak, lider bile olabiliriz. 15 maçlık yenilmezlik serimiz bozuldu. Artık önümüze bakacağız ve Beşiktaş’ı zaferlere taşıyacağız. Kimsenin bundan kuşkusu olmasın" diye konuştu. 
     



 SPOR 






















</TEXT>
</DOC>
