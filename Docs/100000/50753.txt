<DOC>
<DOCNO> 50753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo10.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını yine Terim'e yüklendi 
</HEADLINE>
<TEXT>

     AC Milan'da istikrar sağlayamayan teknik direktör Fatih Terim, İtalyan basınına göre ardındaki kuşkularla yoluna devam ediyor. 
     Torino deplasmanından puan alamayan AC Milan, defansif bir oyun sergilediği ve sürekli taktik değiştirdiği için eleştirildi. 
     Teknik direktör Fatih Terim, maç sonrası yaptığı açıklamada ''Lig sıralamasında güzel fırsatlar kaybettik. Kötü oynadık. Üzgünüm'' dedi. 
     İstediği oyunun futbolcularını tarafından gösterilmediğini kaydeden Türk teknik adam, ''Takım sahaya çıktığında belki de kazanacağına çok fazla emindi. Derbiden sonra konsantrasyonumuzda problemlerimiz var'' ifadesini kullandı. 
     Rui Costa'yı sahadan almasından dolayı Portekizli oyuncuyla arasında soğukluk olduğu gözlenen Terim, bunu da ''Yorgundu o yüzden aldım'' diye açıkladı. 
     AC Milan yöneticilerden Galliani ve Braida'nın ise maç sonrası hiçbir gazeteciyle konuşmadan stattan uzaklaşmaları dikkati çekti. 
     Öte yandan basında Terim'in her zaman ''Atak oyundan başka bir şey düşünmüyorum'' demesinin ardından ligde sondan 2. sırada bulunan Torino karşısında 4-4-1-1 oyun düzeniyle başlamasının büyük hata olduğu savunuldu. 
     Corriere dello Sport Gazetesi. ''Milan ve Inzaghi, Terim'i aldatıyor'' başlığıyla 88. dakikada penaltı kaçıran Inzaghi'nin takımını beraberlikten ettiği ifade edildi. 
     Gazetede, ''Terim, kuşkularla, kararsızlığıyla ve huzursuzluğuyla başbaka kalıyor'' denildi. 
     La Gazzetta dello Sport Gazetesi de ''Inter uçuşa kalkıyor, Milan raydan çıkıyor. Torino nefes alıyor, Milan boğuluyor'' ifadelerini başlığına çıkardı. 
     Terim'i maç boyunca değiştirdiği 3 taktikten dolayı eleştiren gazete, Torino'dan Asta'yı sahanın yıldızı seçerken, Serginho'yu da en kötüsü olarak gösterdi. 
     ''Yeni boğalar, tarihi galibiyet'' başlığını atan Tutto Sport Gazetesi de AC Milan'ın kabus olarak anımsayacağı bir gece yaşadığını yazdı. Haberde, ''Terim'in kaçıncı denemesi sonunda hiçbir şey anlaşılmıyor. Lucarelli ve süper Asta, Milan ve Terim'e ders veriyorlar'' denildi. 
     Son olarak AC Milan formasıyla 2. kez ilk 11'de sahaya çıkan ve 73. dakika oyunda kalan Ümit Davala, gösterdiği performanstan dolayı 
     basında ''vasat'' olarak değerlendirildi. 
     Türk futbolcu için gazetelerde '' Yerini yurdunu şaşırmış gibiydi ama görevini yapmak için uğraştı. Birkaç iyi pozisyon yarattı . 
     Milan'da birşeyler denemeye çalışan futbolcular arasındaydı . Hiçbir kayde değer hareketi olmadı. 50 günde 50 dakika oynadıktan sonra sahaya çıktı. Kimseyi geçemedi, yönlendirici düşüncesi yoktu, oyuna hiç hız kazandırmadı '' ifadeleri kullanıldı. 
     






</TEXT>
</DOC>
