<DOC>
<DOCNO> 98550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur34.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman yangını büyüyor... 
</HEADLINE>
<TEXT>

     Alanya'nın Türkler beldesinde başlayan orman yangını rüzgarın da etkisiyle hızla büyüyor. Bölgeye yakın Bilaller Mahallesi boşaltılmaya başlandı. Yangının seralara da sıçradığı öğrenildi. 
     Kısa sürede büyüyen yangının söndürülmesi çalışmalarına, C 130 tipi yangın söndürme uçağı ile 1 helikopter daha katıldı. Böylece yangın söndürme çalışmalarına 2 helikopter, 1 uçak, 5 dozer ve 23 arazöz ile Orman Bölge Müdürlüğü'ne bağlı 150 kişilik yangın söndürme ekibinin yanı sıra belde belediyelerinin itfaiye ekipleri, jandarma ve belde halkı katılıyor. Manavgat, Taşağıl, Akseki ve Serik'ten de ekip ve cihaz desteğinin geldiği belirtildi. 
     Yangının, tarlada yakılan anızdan sıçradığı ve rüzgarın etkisiyle ormanlık alana yayıldığı öğrenildi. 
     Antalya Kepez'den Alanya'ya elektrik verilmesini sağlayan enerji nakil hattının yangın alanı içinde kalması nedeniyle bölgenin elektriği tamamen kesildi. 
     Türkler Belediye Başkanı Osman Çavuşoğlu, yangının büyümeye devam ettiğini ve beldenin en uzak mahallelerinden biri olan 8 kilometre uzaktaki Yanıklar Mahallesi'ne de sıçradığını belirtirken, 9 bin nüfuslu Türkler beldesindeki 14 mahalleden 12'sinin tehlike altında bulunduğunu belirtiliyor. 
     Yangının bazı evlere de sıçradığını söyleyen Çavuşoğlu, henüz bölgedeki turistik tesisler için risk oluşmadığını söyledi. 
     

     
</TEXT>
</DOC>
