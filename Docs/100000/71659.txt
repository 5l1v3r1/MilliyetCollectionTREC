<DOC>
<DOCNO> 71659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/soneko06.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP'ta fazla su, ilaç ve gübre kullanımıyla gelen tehlike 
</HEADLINE>
<TEXT>

     Kahramanmaraş Sütçü İmam Üniversitesi KSÜ Rektörü Prof. Dr. Osman Tekinel, GAP kapsamında sulamaya açılan alanlarda, tarımsal üretimin sürekliliğini tehdit eden sorunlar yaşandığını söyledi. 
     Prof. Dr. Tekinel, yöredeki çiftçilerin, su, zirai ilaç ve gübre gibi tarımsal girdilerin ölçülü kullanımı konusunda bilinçlendirilmelerinin büyük önem taşıdığını kaydetti. 
     Sulamaya açılan arazilerde aşırı girdi kullanıldığını ifade eden Prof. Dr. Tekinel, ''Gerekenden kat kat fazla su, ilaç ve gübre tüketiliyor. Kullanılması gerekenin 3-4 katı ilaç ve gübre, 5-7 katı su tüketiliyor'' dedi. 
     Prof. Dr. Tekinel, sulamaya açılan alanlarda tuzluluk sorunu yaşanmaya başladığını ve bunun tarımsal üretim için çok ciddi bir tehdit olduğunu belirterek, şöyle devam etti 
     ''Aşırı su kullanımı sonucunda taban suyu yüzeye doğru yükseliyor. 
     Toprak üzerine kadar çıkan su buharlaşıyor geriye yüzeyde tuz tabakası kalıyor. Tuz tabakasıyla kaplı toprakta bitki yetiştirme olanağı yoktur. 
     GAP'ta sulamanın bu biçimde sürdürülmesinin önüne geçilmeli. Bir zamanlar Çukurova'da yapıldığı gibi bir çiftçi eğitim merkezi kurulmalı, sulama sırasında çiftçinin ayağına kadar gidilip çiftçi eğitilmeli. 
     Bunları, birilerini eleştirmek için değil, yanlış olan uygulamaların önüne geçilmesini sağlamak için yapıyoruz. Amacımızın bu olmasına karşın eleştirildiğimiz oluyor. Şu iyi bilinmeli, eleştirilerimizin yanlışı önlemekten başka bir amacı bulunmamaktadır.'' Prof. Dr. Tekinel, tarım potansiyelin korunması ve tarımsal verimliliğin artırılması için su yanında zirai mücadele ilacı ve gübre kullanımı konusunda da çiftçilerin bilinçlendirilmeleri gerektiğini sözlerine ekledi. 
     






</TEXT>
</DOC>
