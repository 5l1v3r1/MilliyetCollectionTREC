<DOC>
<DOCNO> 57647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur04.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem'in Afganistan ziyareti sona erdi 
</HEADLINE>
<TEXT>

     Dışişleri Bakanı İsmail Cem Afganistan ziyareti çerçevesinde biraraya geldiği Afgan yetkililere Türkiye'nin Afganistan'ın her alanda yeniden yapılandırılmasına katkıda bulunmaya hazır olduğunu bildirdi. 
     Cem ve beraberindeki heyet, sabah saatlerinde Türk Silahlı Kuvvetleri'nden kiralanan C-130 tipi nakliye uçağı ile Bagram Havalimanı'na geldi. 
     Havalaanında Afganistan'daki geçici yönetimin Dışişleri Bakanı Abdullah Abdullah'ın yurtdışında olması nedeniyle bakan vekili tarafından karşılanan Cem, daha sonra Kabil'deki Türkiye Büyükelçiliği'ne geçti. 
     Büyükelçilikte, Dışişleri Barkanı Vekili Muhammed Davut Penciri ile biraraya gelen Cem, burada yaptığı açıklamada, ziyaretinin amacının Türk milletinin Afgan halkına Ramazan bayramı dolayısıyla en iyi dileklerini iletmek olduğunu bildirdi. Cem, şunları söyledi 
     ''Türk Afgan dostluğu bizlere Atatürk'ün emanetidir. Biz bu emanetin kıymetini her zaman bildik, ama şimdi daha güçlü bir şekilde sahip çıkıyoruz.'' Afganistan'ın yeniden yapılandırılmasında işbirliği yapabileceklerini kaydeden Cem, bu yeni dönemde iki kardeş milletin daha yakın işbirliği kuracağına olan inancını dile getirdi. 
     Dışişleri Bakanı Cem, daha sonra Taliban yönetiminin Afganistan'da iktidara gelmesinin ardından aktif halde çalışmayan Türk büyükelçiliğinin açılış töreninde konuştu. 
     Cem, Afgan halkına getirdiği mesajın yeni dönemde Türkiye'nin yanlarında olduğu şeklinde belirterek, Türkiye'nin Afganistan'ın yeniden yapılanmasında en güçlü desteği getirmekte kararlı olduğunu belirtti. Cem, konuşmasını şöyle sürdürdü 
     ''Afgan halkı yıllarca sömürge devletlerin saldırılarına uğradı ama hep direndi ve her zaman kendi bağımsızlığı doğrusunda hareket etti.'' Türk Afgan dostluğunun 1920 ve 30'lu yıllarda başladığını hatırlatan ve Atatürk ile Amelullah Han arasındaki yakın dostluğa dikkati çeken Cem, o dönemde Afganistan'ın Türkiye'yi kendisine model olarak seçtiğini söyledi. 
     İsmail Cem, Türk Büyükelçiliği'nin yıllardan sonra yeniden açıldığını söyleyerek, ''Ama hiçbir zaman bayrağımız gönderden aşağı inmedi'' diye konuştu. 
     Kabil Büyükelçisi olarak atanan Büyükelçi Müfit ÖZdeş'ten Afganistan'ın bu yeni döneminde büyük hizmet beklediklerini söyleyen Cem, Özdeş'ten Türk-Afgan dostluğunu daha da pekiştirmek için çalışmasını talep etti. 
     Cem, Türkiye'nin her alanda Afganistan'ın yanında olduğunu kaydederek, tüm alanlardaki bilgi ve tecrübelerini yeni Afgan hükümetine sunduklarını kaydetti. 
     Dışişleri Bakanı Cem, bu çerçevede Büyükelçilik bünyesinde bir merkez oluşturulacağını ve Türkiye'den gelecek her alandaki uzman, bilim adamı, akademisyen ve bürokratların Afganistan'daki muhatabı olan kurumlara yardımcı olacağını kaydetti. 
     Büyükelçi Özdeş de bu görevi kabul etmekten gurur ve mutluluk duyduğunu belirterek, Cem'in kararlılığı ve yol göstericiliğiyle büyükelçilik kanalıyla bu ülkeye Türkiye'nin çok şey vereceğine inandığını bildirdi. 
     İsmail Cem, temasları çerçevesinde daha sonra, Türkiye tarafından yaptırılan Atatürk Çocuk Hastanesi'ni ziyaret etti. 
     Cem, bu ziyaretinin ardından da eski Devlet Başkanı Rabbani, geçici yönetimin Savunma Bakanı Muhammed Fehim ve İçişleri Bakanı Yunus Kanuni ile görüştü. 
     Cem, Rabbani ile görüşmesi sırasında Türkiye'nin Afganistan'ın askeri yapılandırılmasına katkısı olması durumunda buna hazır olduğunu bildirdi. 
     Polis eğitimi konusunda da bir akademinin çekirdeğinin oluşturulmasına Afgan yönetiminin uygun gördüğü zaman hazır olduklarını belirten Cem, Bilkent Üniversitesi ve İhsan Doğramacı'nın Atatürk Çocuk Hastanesi'ni geliştirme konusunda bazı çalışmaları bulunduğunu kaydetti. 
     Cem, ziyareti çerçevesinde, Türkiye Büyükelçiği'nde basın toplantısı düzenlemesinin ardından, Özbek lider Raşid Dostum ile biraraya gelmek üzere Mezar-ı Şerif'e geçecek. 
     Bu arada Dışişleri Bakanı İsmail Cem'in geçici yönetimin Başbakanı Hamid Karzai ile daha önce planlanan görüşmesi, dün gece Karzai'nin aniden Roma'ya gitmesiyle iptal edildi. 
     






</TEXT>
</DOC>
