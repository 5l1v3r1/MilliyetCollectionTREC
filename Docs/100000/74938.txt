<DOC>
<DOCNO> 74938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo14.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat'tan Bilgili'ye tepki.. 
</HEADLINE>
<TEXT>

     Beşiktaş Kulübü'nün 31 Mart Pazar günü yapılacak olağan genel kurul toplantısına 3 gün kala adaylar renk seçimi yaptı. 
     Akaretler'deki kulüp binasında, divan kurulu başkanı Gazi Akınal başkanlığında yapılan renk seçimine, başkan adaylarından Hasan Arat katılırken, Serdar Bilgili'nin yerine ise asbaşkan Yıldırım Demirören hazır bulundu. 
     Gazi Akınal'ın elindeki zarfları alan adaylardan Hasan Arat'a 'turuncu', Yıldırım Demirören'e ise 'yeşil' renk çıktı. 
     
     Arat'tan tepki 
     Arat, Serdar Bilgili'nin renk seçimine gelmemesinin düşündürücü olduğunu söyledi. 
     Başkanın kendisiyle yanyana gelmekten endişe duyduğunu belirten Arat, ''Beşiktaş Kulübü'nün ilkelerinden bahsedenler, verdikleri saatte randevuya gelmeyerek bu ilkelere sahip çıkmıyor. Benim için sürpriz olmadı. Biz el sıkmanın kıymetini bilen insanlarız. Ben daha önce de televizyonda karşı karşıya gelmek istemiştim. Bizim isteğimiz seçim öncesi iki başkan adayının renk seçimini beraber yaparak Türkiye'ye bu görüntüyü vermekti'' diye konuştu. 
     Arat, seçime katılmın yüksek olmasını istediklerini, tüm Beşiktaşlıları pazar günü oy kullanmaya çağırdıklarını söyledi. 
     Ayrıca, Arat'ın listesinde yer alan isimlerden Mehmet Kazancı ise Beşiktaş'ın geleneğini bozduğu için Serdar Bilgili'yi kınadığını söyledi. 
     Beşiktaş Kulübü Asbaşkanı Yıldırım Demirören de renk seçimi sonrası yaptığı açıklamada, ''Kim kazanırsa kazansın kazanan Beşiktaş olacaktır'' dedi. 
     Beşiktaş Kulübü Olağan Genel Kurul'unda, aidatlarını yatıran 10 bin 400 üyenin oy kullanma hakkına sahip olduğu da açıklandı. 
     






</TEXT>
</DOC>
