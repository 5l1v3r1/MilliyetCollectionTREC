<DOC>
<DOCNO> 55290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/yazar/bila.html </URL>
<DATE> 2001/12/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gizli oylama 
</HEADLINE>
<TEXT>

     Bayındırlık eski Bakanı Koray Aydın hakkında soruşturma komisyonu kurulmasına ilişkin Meclis Genel Kurul kararı gizli oylamayla alındı. 
     Bu kararın alınmasındaki etken oylamanın "gizli" yapılmasıdır. 
     Eğer oylama açık yapılsaydı, büyük olasılıkla karar tersine çıkacak ve Koray Aydın daha önce birçok örneğini gördüğümüz gibi Meclis Genel Kurulu tarafından bir anlamda aklanmış olacaktı. 
     Konu Koray Aydın değildir. 
     Genel Kurul oylaması da olsa bu Koray Aydın'ın suçlu olduğunu göstermez, aksine bir karar çıkmış olsaydı da aklandığı sonucu çıkmazdı. 
     Bu oylamadan çıkan sonuç milletvekillerinin gizli oylama yöntemi kullanıldığında lider ve parti kararlarından bağımsız davranabildikleridir. 
     Elbette bu da siyasi tepkilere neden olur. Bir başka bakan hakkında verilecek soru önergesi de karşılık olarak kabul edilebilir. Böylece koalisyon ortamları dahil partiler arasında "yolsuzlukla mücadele" adı altında siyaset yapılabilir. Büyük olasılıkla da böyle olacaktır. 
     Açık oylama ile kıyaslandığında gizli oylamanın milletvekillerinin vicdanlarına göre hareket etmelerine olanak sağladığı için tercih edilmesi gereken bir yöntemdir. Tabii, siyasi istismar aracı yapılmamak kaydıyla... 
     Ancak, gizli oylama da yolsuzlukla mücadele için yeterli bir yöntem değildir. 
     Gizli oylamaya karşın milletvekilerine baskı uygulamak mümkündür. 
     Bu sorunun çözümü yolsuzlukla mücadelede siyaset kurumunun mümkün olduğu kadar devre dışı bırakılmasıdır. Bu da milletvekillerinin dokunulmazlıklarının sınırlanmasıyla sağlanabilir. 
     Geçmiş uygulamalardan biliyoruz ki, Meclis'te oluşturulan soruşturma komisyonlarında nihai olarak verilen karar siyasi olmaktadır. Gizli oylamayla komisyon kurulmasına karar verilmiş olsa da Koray Aydın hakkında komisyonun vereceği karar son aşamada yine siyasi olacak, koalisyon dengelerinden etkilenecektir. 
     Bu hükümetin başarı sağladığı alanların başında yolsuzlukla mücadele gelmektedir. 
     Buna karşın son Anayasa değişikliğinde milletvekillerinin dokunulmazlıklarının sınırlanması Meclis tarafından kabul edilmemiştir. Yine de bu değişikliğin sağlanması için ısrar edilmelidir. 
     Siyasetin hem kendini aklaması hem de yolsuzlukla mücadelede daha hızla yol alınması bakımından dokunulmazlık zırhının kaldırılması ve soruşturmaların yargıya bırakılması en sağlıklı yöntem olur. 
     
     







Yahya Kemal'in romanı 


Gizli oylama 


Savaşın yeni cephesi 


Ekonomide esintiler iyimser 


Abdullah Öcalan’ın merak ettikleri 


Kıbrıs "ver kurtul " ve Callaghan... 


Baykal'ın gelecek çağrısı 


Bugün şehir çok kalabalık 


Küçülme rakamları hastalığı belgeliyor 


İstanbul Ticaret Üniversitesi 


</TEXT>
</DOC>
