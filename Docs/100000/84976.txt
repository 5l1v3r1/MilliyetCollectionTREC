<DOC>
<DOCNO> 84976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/siyaset/siy01.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP’den Ecevit’e 15 gün geciken vefa 
</HEADLINE>
<TEXT>

DSP Ankara il teşkilatı üyeleri parti binası önünden hastaneye kadar yürüdü. Partilileri hastane odasından selamlayan Başbakan Ecevit, gözyaşlarını zor tuttu 
     ANKARA Milliyet 

     Damar iltihaplanması" ve "kaburgada travmatik kırık" teşhisiyle geçen cuma günü Başkent Hastanesi’nde tedavi altına alınan Başbakan Bülent Ecevit, dün hastane odasında duygu dolu saatler yaşadı. Başbakan’ın rahatsızlığı nedeniyle Rahşan Ecevit’e yönelik iddiaların gündeme gelmesi DSP’lileri harekete geçirdi. DSP Ankara il teşkilatı üyeleri Mareşal Fevzi Çakmak Caddesi üzerinde bulunan parti binası önünden hastaneye kadar yürüdü. Partililer, ellerinde "Her zaman yanındayız, doğruluktan, dürüstlükten ödün yok, seni çok seviyoruz çok" pankartları taşıdılar. 
     
     Tezahüratlar duygulandırdı 
     Ecevit’i, hastalığından bu yana ilk kez hastanede ziyaret eden DSP’liler "Halkçı Ecevit" sloganları atınca, Başbakan Ecevit ve eşi Rahşan Ecevit, hastanenin 7’nci katındaki odasının camından partilileri selamladı. Pencerenin önüne tekerlekli sandalyeyle gelen Ecevit’in yaklaşık 300 kişilik grubun tezahüratları karşısında duygulandığı, gözyaşlarına hakim olamadığı gözlendi. 
     
     Saldırıya karşı şaşırtmaca 
     Başbakan Ecevit, kısa selamlamanın ardından dinlenmek için çekilirken partililer bir süre daha hastanenin önünde durdular. Ecevit’in partilileri selamlaması sırasında 7’nci kattaki diğer odaların camları, olası bir saldırıya karşı şaşırtmaca amacıyla açıldı. 
     
     Prof. Zileli Dünden daha iyi 
     Öte yandan dün tatil olmasına rağmen Ecevit’i muayene etmek için erken saatlerde hastaneye gelen doktoru Prof. Dr. Turgut Zileli, yaptığı açıklamada, "Sayın Ecevit’in dünden daha iyi olduğu gözlemlenmiştir. Tedavisi planlandığı gibi devam etmektedir" denildi. 
     
     Rahşan Ecevit eve gitti 
     Rahşan Ecevit, üstünü değiştirmek ve birkaç parça eşya almak için saat 14.10’da hastaneden ayrılarak evine geçti. 
     
     Aşık Mahsuni için mesaj 
     Ecevit, halk ozanı Mahsuni Şerif’in vefatı nedeniyle, tedavi gördüğü Başkent Üniversitesi Hastanesi’nden Basın Müşaviri Cem Avcı aracılığıyla bir mesaj yayınladı. Ecevit, mesajında, "Aşık Mahsuni, halkımızın gönlünde taht kurmuş, bir büyük ozandı. Halkımız onu daima sevgiyle anacaktır" dedi. 
     
     İran Büyükelçisi’nden çiçek 
     Bu arada İran Büyükelçiliği birinci sekreteri Hüsamettin Rafiye de, büyükelçi Muhammed Lavasani adına Ecevit’e çiçek gönderdi. 
     
Doktorlardan ziyaretçi izni yok      ANKARA Milliyet 

     HASTANEYE Sağlık Bakanlığı Müsteşarı Sefer Aycan da geldi. Aycan çıkışta, Ecevit’in durumu ile ilgili yetkililerden bilgi aldığını söyledi. Ecevit, 15 gün önce Başkent Hastanesi’ne yatırıldığında Sağlık Bakanı Osman Durmuş ziyaret etmiş, çıkışta "yoğun bakımda" açıklaması yapmıştı. Durmuş’un tepki toplayan bu açıklamasının ardından hastaneye Aycan’ın gelmesi dikkat çekti. 

</TEXT>
</DOC>
