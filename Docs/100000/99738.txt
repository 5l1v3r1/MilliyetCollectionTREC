<DOC>
<DOCNO> 99738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/guncel/gun01.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’tan denetçilere davet 
</HEADLINE>
<TEXT>

Irak Savunma Bakanı Naci Sabri, BM Genel Sekreteri Annan’a mektup göndererek BM Silahlar Baş Denetçisi Hans Blix’i ülkesine davet etti 
     DIŞ HABERLER SERVİSİ 

     Amerika’nın Irak’taki Saddam yönetimini devirmek üzere yapacağı muhtemel harekata ilişkin spekülasyonlar artarken, Bağdat yönetimi, kitle imha silahları üretimi iddiasının yanı sıra, taraflar arasındaki asıl sorunu oluşturan silah denetçilerinin ülkeye dönüşü konusunda bir adım attı ve Birleşmiş Milletler BM silahlar baş denetçisi Hans Blix’i Irak’a davet etti. 
     Irak Savunma Bakanı Naci Sabri, BM Genel Sekreteri Kofi Annan’a bir mektup göndererek Blix’in Bağdat’a "teknik görüşmeler" yapmaya çağırdı. 
     Mektupta, Blix ve kendisine bağlı uzmanları, "izleme ve denetleme faaliyetlerinin yeni aşaması için sağlam bir temel oluşturmak ve bu aşamadan daha da ileriye gitmek amacıyla Irak’ta görmekten memnuniyet duyulacağı" mesajı iletildi. 
     Kısaca silah denetçileri komisyonu olarak da bilinen, BM İzleme, Doğrulama ve Denetleme Komisyonu’nun UMOVIC Başkanı olan Blix ise dün konuyla ilgili bir açıklamada bulunmadı. 
     
     1998’de ayrıldılar 
     BM silah denetçileri, ABD ve İngiltere’nin, silah denetleme uzmanlarıyla işbirliği yapmadığı gerekçesiyle Irak’a düzenlediği hava harekatına başlamadan bir gün önce, Aralık 1998’de bu ülkeden ayrılmışlardı. 
     İngiliz haber kuruluşu BBC’nin New York muhabiri Greg Barrow, "Bu davet, silah denetçilerinin Irak’a dönüşüne yönelik olası bir ilk adım olarak yorumlanabilir" dedi. 
     
     İngiltere şüpheli yaklaşıyor 
     Bu arada, Irak’ın davetine şüpheyle yaklaşan İngiliz hükümeti, "Saddam yanıltıcı manevraların ustasıdır. Geçmişi de, sözlerini pek tutmadığını gösteriyor" derken, daveti memnuniyetle karşılayan Rusya, "Irak’ın önerisinin, sorunun BM kararlarıyla uyumlu bir şekilde siyasi ve diplomatik alanda çözülmesine yönelik önemli bir adım olduğuna inandıklarını" belirtti. 
     
Amerikan senatosunun 4 kaygısı...      YASEMİN ÇONGAR Washington 

     ABD Senatosu Dış İlişkiler Komitesi’nde 2 gün boyunca, Irak lideri Saddam Hüseyin’in devrilmesine yönelik planları tartışan senatörler ve uzmanlar, George W. Bush yönetiminin bu konudaki niyetlerine ilişkin ciddi soru işaretlerini ortaya koydu. Komite oturumlarında hem Demokrat hem de Cumhuriyetçi üyelerin dile getirdikleri kaygılar 4 ana başlıkta toplandı 

</TEXT>
</DOC>
