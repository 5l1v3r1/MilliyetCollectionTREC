<DOC>
<DOCNO> 50804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/ekonomi/eko08a.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken emeklinin primi devletten 
</HEADLINE>
<TEXT>

Kamuda emekliliğine bir - iki yıl kalanı erken emekli etmek için primleri devlet ödeyecek 
     ATİLLA ÖZSEVER 

     Kamuda personel tasarrufu ve re’sen zorunlu emeklilik konusunu görüşmek amacıyla Türk - İş heyeti ile Devlet Bakanı Kemal Derviş, çarşamba ya da perşembe günü tekrar bir araya gelecekler. 
     Türk - İş Başkanı Bayram Meral ile Derviş arasında geçen cuma yapılan ilk toplantıda erken emeklilik gündeme geldi. 22 ya da 23 yıllık hizmeti olan erkek işçilerle 18 - 19 yıllık hizmeti bulunan kadın işçilerin erken emekli edilerek bir iki yıllık sigorta priminin devlet tarafından karşılanması önerisi tartışıldı. Devletin kadınlarda 20, erkeklerde 25 yıla tamamlayacak şekilde primi ödemesi formülü üzerinde duruldu. Erken emekli edilen kişinin kıdem tazminatı ve emekli maaşının hemen bağlanması ya da prim süresi kadar bekletilmesi tartışma konusu oldu. Bu konuda Çalışma Bakanlığı ile Hazine’den görüş alınması ve yasal düzenlemegerekliliği gündeme geldi. Derviş, bu konudaki görüşünü somut bir biçimde ikinci toplantıya getirecek. 
     
     Sağlık primi artıyor 
     Öte yandan ikramiyelerin 2003’e ertelenmesine Türk - İş karşı çıkıyor. Şubat 2002’de ödenmesi gereken sözleşme farklarında da sorun yaşanacağı belirtiliyor. 
     Bu arada hükümet, hem emeklilerin hem de aktif sigortalıların sağlıkla ilgili katkı payı ve prim miktarını artırmayı öneriyor. 
     



 EKONOMİ 





















</TEXT>
</DOC>
