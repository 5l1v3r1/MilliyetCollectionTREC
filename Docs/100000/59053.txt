<DOC>
<DOCNO> 59053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yasam/yas11.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendine hayalden bir dünya kurdu 
</HEADLINE>
<TEXT>

Beyhan Torunoğlu, hayata terzilikle başladı. Ve hayalini kurduğu her şeyi, bir bir gerçeğe dönüştürdü.. 
     ÖNAY YILMAZ İstanbul 

     Kocasından ayrılınca kızıyla Giresun'dan İstanbul'a gelen Beyhan Torunoğlu'nun öyküsü, insan azminin neleri başarabileceğinin en güzel örneklerinden.. 
     Beyhan Torunoğlu'nun öyküsü 1960'lara uzanır. Giresun'da eşinden ayrılınca, üvey annesinin evine dönmeyip yanına küçük kızı Mine'yi de alarak İstanbul'un yolunu tutar. Bildiği tek meslek terziliktir. İstanbul'da küçük bir oda tutar ve geçimini dikişle sağlamaya başlar. 
     Gel zaman git zaman dikişleri o kadar tutulur ki, sosyeteye terzilik yapmaya başlar ve işini geliştirir. Kader daha sonra onu İngiltere'ye kadar sürükler. 1970'te evlenerek İngiltere'ye gider ve bir yıl sonra İngiliz vatandaşı olur.. Ancak Beyhan Hanım, geçimsizlik yüzünden ikinci kocasından da ayrılır. Artık İngiltere'de de tek başınadır. 
     
Talihi Las Vegas'ta döndü      Beyhan Hanım, çat pat İngilizcesiyle bildiği tek iş olan terziliğe döner. 
     Bir yandan da bavul ticaretine atılır, dünyayı dolaşır. ABD'nin Las Vegas kentinde, parasızlık çektiği, zor durumda kaldığı bir dönemde kendisine kapılarını açan Tropicana Oteli, bir anda düşlerinin oteli olur. Bir gün mutlaka böyle bir oteli Türkiye'de açmak hayaliyle yeniden yollara düşer. Bir evlilik daha yapar. İsmail adında bir çocuğu olur. Kızı ve oğlunun İngiltere'de tahsil görmesini sağlar. Bu arada akrabalarının Avrupa'nın çeşitli ülkelerinde iş bulmaları ve eğitimleri için yardımını esirgemez. 
     
Çok ama çok çalıştım, yılmadım’      Ve 30 yılda 30 ülke gezen, dünyanın çilesini çeken Giresunlu Beyhan Hanım, sonunda hayallerindeki otelin benzerini kendi ülkesinde açacak paraya kavuştu. 
     Hem de bu düşünü Türkiye'nin cennet köşelerinden Datça'da gerçekleştirdi. Otelin adını da 'Tropicana' koydu. Oteli ekonomik krize karşın dolup taşan 62 yaşındaki Beyhan Torunoğlu, başarısının sırrını da şöyle açıkladı 
     "Hep çalıştım, yılmadım, sonunda başardım. Dolaştığım ülkelerin mallarını, özellikle de giyim malzemelerini, o ürünlerin bulunmadığı ülkelerde sattım. Sonunda düşlerimi gerçekleştirdim, hem de hayal ettiğimden fazlasını..." 
     



 YAŞAM 




















</TEXT>
</DOC>
