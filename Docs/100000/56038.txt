<DOC>
<DOCNO> 56038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/soneko23.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Denktaş ve Klerides arasındaki diyalogu destekliyoruz" 
</HEADLINE>
<TEXT>

     TÜSİAD Yönetim Kurulu Başkanı Tuncay Özilhan, Kıbrıs konusunun Türkiye'nin üyelik perspektifine ve AB'nin genişleme politikalarına zarar vermeyecek şekilde çözülmesinden yana olduklarını belirterek, ''Bu bağlamda, sayın Denktaş ve Klerides arasında başlamış bulunan diyalog sürecini içtenlikle destekliyoruz'' dedi. 
     Türk Sanayicileri ve İşadamları Derneği'nin TÜSİAD de üyesi bulunduğu, Avrupa özel sektörünü temsil eden Avrupa Sanayici ve İşverenler Konfederasyonları Birliği'nin UNICE yılda iki kez düzenlenen Başkanlar Konseyi toplantısının sona erdiği bildirildi. 
     TÜSİAD'dan yapılan yazılı açıklamada, toplantıda UNICE tarafından hazırlanan AB adayı ülkelerin yıllık ilerleme raporlarında Avrupa özel sektörünün, Türkiye'nin AB adaylığına olan açık desteğinin bir kez daha teyit edildiği belirtilerek, UNICE'nin, Türkiye'nin tam üyelik sürecinin hız kazanması için özellikle idari reformlar, yolsuzlukla mücadele ve doğrudan yabancı sermaye yatırımı konularının önemine dikkat çektiği kaydedildi. 
     Açıklamaya göre, TÜSİAD Yönetim Kurulu Başkanı Tuncay Özilhan'ın toplantıda yaptığı konuşmada, Avrupa Komisyonu'nun Yıllık İlerleme Raporu'na değinerek, raporda Gümrük Birliği sürecinde rekabet gücünü göstermiş olan Türk ekonomisine olumlu eleştirilerde bulunulmuş olmasından duyulan memnuniyeti dile getirdi. 
     Özilhan, AB'nin Genişlemeden Sorumlu Komiseri Günter Verheugen'in ''Türkiye'nin AB üyeliği bir seçenek değil bir hedeftir'' sözlerine atıfta bulunarak, ''11 Eylül'den sonra Avrupa tek pazarı, siyasi istikrarı ve uygarlık modeli açılarından Türkiye'nin önemi daha iyi anlaşılmıştır'' dedi. 
     Konuşmasında Kıbrıs konusuna da değinen Özilhan, ''Bu konunun Türkiye'nin üyelik perspektifine ve AB'nin genişleme politikalarına zarar vermeyecek şekilde çözülmesinden yanayız. Bu bağlamda, sayın Denktaş ve Klerides arasında başlamış bulunan diyalog sürecini içtenlikle destekliyoruz'' dedi. 
     UNICE toplantısında, Avrupa özel sektörünün AB Konseyi'nin 14-15 Aralık tarihinde Laeken Zirvesi'ne yönelik mesajlarının da ele alındığı kaydedildi. 
     






</TEXT>
</DOC>
