<DOC>
<DOCNO> 61668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/guncel/agun.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıllık maaşları 12.6 milyar 
</HEADLINE>
<TEXT>
Bankamatik sanatçılar 
Özel tiyatro ve TV dizilerinde boy gösteren ünlü isimler, devlet tiyatrosu kadrosunda oldukları için oyuna çıkmasalar da devletten maaş alıyor 
     ELİF KORAP İstanbul 

     Tüm devlet kurumlarında olduğu gibi, devlete ait sanat kurumlarında da "bankamatik memur" diye nitelenen çalışanlar bulunuyor. Sanat kurumlarında çalışanla çalışmayan aynı maaşı alırken, sistem kadrodakileri neredeyse iş yapmamaya teşvik ediyor. İstanbul Devlet Tiyatrosu İDT bu kurumlardan yalnızca biri. İDT'de pek çok oyuncu yıllarca tek bir oyunda bile sahneye çıkmadı. Ancak bazıları da oynamak istedikleri halde görev alamıyor. Yani bunu bir anlamda devlet körüklüyor. 
     
     Beş yıldır yoklar 
     Devlet Tiyatroları'nda görev alsa da, almasa da sanatçılara ayda 700 milyon lira ve 6 ikramiye olmak üzere yılda 12.6 milyar lira ödeniyor. Can Gürzap İDT'nin kadrolu yönetmeni. 12 yılda DT'de sadece bir oyun 1998 - Bir Ölümün Toplumsal Anatomisi yönetti, son dört yılda Tiyatro İstanbul'da dört oyunda rol aldı. Oyuncu Emir Tayla 12 yıldır hiçbir oyunda görev yapmadı. Tülin Oral ve Melek Gökçer da son beş yıldır sahneye çıkmadı. Klip yönetmeni Deniz Akel ise 13 yıllık DT oyuncusu. Akel, son yedi yılda İDT'de iki oyunda 1997 - "Bir Anarşistin Kaza Sonucu Ölümü" ve 1994 - "Yeşil Papağan Limited" görevliydi. Akel, bu arada 40'tan fazla klip çekti, 2 dizide oynadı. Arsen Gürzap da yedi yılda DT'de iki oyunda "Kırmızı Karaağaç" ve "Kuvayi Milliye" rol aldı ancak Tiyatro İstanbul'da birkaç yılda üç oyunda sahneye çıktı. 
     
     Transfer ettiler ama... 
     Gürzap "Kuvayi Milliye" adlı oyundan Tiyatro İstanbul'daki oyunu nedeniyle ayrılmak zorunda kaldı. Son beş yılda İDT'de oynanan 49 oyunun distribüsyonları tarandığında pek çok sanatçının da bu süreyi tek bir oyunda görev alarak geçirdiği ortaya çıktı. Şerif Sezer, Sıdıka Şenkan, Özden Çiftçi, Serap Eyüpoğlu, Işık Yenersu, Attila Olgaç, Sevinç Çetinok, Gönen Aykaç, Ayşen İnci, beş yıl içinde birer oyunda görev aldı. Ankara'dan transfer edilen Atsız Karaduman, Nesrin Süsoy, Sema Aybars, Leyla Barutçu, Almula Fosforoğlu ise h l hiç rol alamadı. 
     

</TEXT>
</DOC>
