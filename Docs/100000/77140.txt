<DOC>
<DOCNO> 77140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/soneko16.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beton yollar dönemi başlıyor... 
</HEADLINE>
<TEXT>

     Türkiye'de ilk beton yol uygulaması Kemerburgaz-Hasdal Kavşağı'ndaki 3.5 kilometrelik yol ile Afyon-Emirdağ ayrımındaki 2 kilometrelik yolda gerçekleştirilecek. 
     Konuya ilişkin protokol Türkiye Çimento Müstahsilleri Birliği TÇMB ile Karayolları Genel Müdürlüğü arasında yarın imzalanacak. 
     Protokolün imzalanmasının ardından hemen sonra başlanacak beton yol çalışmasının Kemerburgaz-Hasdal bölümünü, 30 Kasım 2002 tarihine kadar tamamlanacak. 
     Bu beton yolların 5 yıllık bakımı TÇMB tarafından yapılacak. İlk yapım ve bakım maliyetleri ile birlikte beton yolların asfalt yollarla ömürlerinin mukayese edilmesi de bu protokolün önemli amaçlarından birini oluşturuyor. 
     
     Maliyet avantajı 
     Dünyada yaygın olarak kullanılmasına rağmen, Türkiye'de bugüne kadar yapılmayan beton yolların maliyet açısından daha avantajlı ve asfalt yola göre daha uzun ömürlü olduğu belirtiliyor. 
     Özellikle ağır taşıt trafiği ve iklim koşulları nedeniyle karayollarında sık sık bakım-onarım harcaması yapılırken, Türkiye'de ilk 5 yılda yolun yapımı kadar bakım-onarım harcaması yapıldığı vurgulanıyor. 
     Beton yolların ise uzun yıllar hiçbir bakım-onarım harcaması yapılmaksızın kullanılabildiği vurgulanıyor. 
     Asfalt, dövize dayalı bir ithal ürün konumunda bulunurken, beton ise yüzde 100 yerli bir ürün. Türkiye'de 39 çimento fabrikası ve 400 hazır beton tesisi bulunuyor. 
     Beton yollar, daha kısa durma mesafesi, akaryakıt tasarrufu, gece görüş kolaylığı, çevre dostu olması ve yüzey düzgünlüğü gibi önemli avantajları da bünyesinde barındırıyor. 
     Dünyada ilk beton yol uygulaması 1891 yılında ABD'de gerçekleştirilirken, halen ABD, Fransa ve Almanya gibi ülkelerde beton yollar yoğun olarak kullanılıyor. 
     






</TEXT>
</DOC>
