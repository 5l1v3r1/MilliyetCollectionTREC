<DOC>
<DOCNO> 56274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/spor/spo11.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Çizme’de zor gün 
     İTALYA’DA hafta içinde UEFA Kupası’nda tur atlayan Inter ve Milan, ligde bugün zorlu sınavlara çıkacak. Emre ve Okan’ın yine kadroya girdiği maçta lider Inter, TSİ 16.00’da Brescia ile deplasmanda oynayacak. Ümit’in takımı Milan ise TSİ 21.30’da başlayacak maçta Juventus’u San Siro Stadı’nda ağırlayacak. 
     
     Teniste çözüldük 
     TENİS Milli Takımı, Avrupa Erkekler Takım Şampiyonası Eleme Grubu’ndaki ikinci ve son maçında İngiltere’ye 3-0 yenildi ve bir üst kümeye yükselme şansını yitirdi. ENKA Sadi Gülçelik Kortları’ndaki mücadelede ilk maçında Ukrayna’ya 2-1 yenilen milliler, İngiltere karşısında da iki tekler ve bir çiftler maçını yitirdi. Şampiyonada bugün Hırvatistan ve İngiltere finalde karşılaşacak. 
     
     Huegill’den rekor 
     AVUSTRALYALI yüzücü Geoff Huegill rekor koleksiyonuna, kısa kulvar 50 metre kelebeği de ekledi. 22 yaşındaki şampiyon kulaç, Melbourne’deki Dünya Kupası yarışmalarında 22.84’lük derecesiyle Dünya rekoru kırdı. Eski rekor, 22.87 ile İngiliz Mark Foster’a aitti. 
     
     Seles ucuz atlattı 
     TENİSİN ünlü reketi Monica Seles, Florida’da trafik kazası geçirdi. Annesi ile birlikte içinde bulunduğu araca, şoförü alkollü olan bir pikap çarptı. Emniyet kemerleri takılı olduğu için kazayı hafif yaralı olarak atlatan Seles ile annesi, yakındaki bir hastanede tedavi altına alındılar. 
     
     Tyson’ın maçı iptal 
     DÜNYA profesyonel ağır sıklet boks eski şampiyonu Mike Tyson, 19 Ocak’ta Ray Mercer ile yapacağı maçı iptal etti. Tyson, nisan ayında IBF ve WBC kemerlerinin sahibi İngiliz Lennox Lewis ile yapacağı tarihin en yüksek ödüllü unvan maçına daha iyi hazırlanmak için bu kararı aldı. Lewis, geçen hafta Tyson’ın, Mercer maçını iptal etmesi için mahkemeye de başvurmuştu. 
     
     Manchester şokta 
     İNGİLTERE’DE Manchester United, ligdeki kötü gidişine West Ham önünde de son veremedi. Lig tarihinde hiç yenilmediği rakibine Old Trafford’da, genç futbolcu Jermain Defoe’nin golüyle teslim olan Manchester United, bu sezon aldığı altıncı mağlubiyetle dokuzuncu sıraya geriledi. 
     
     Oklar gerildi 
     TÜRKİYE Salon Okçuluk Şampiyonası Ankara’da başladı. Şampiyonaya 33 bölgeden 146 okçu katılırken, ilk günü olimpik atışta büyük bayanlarda Natali Nazaridze, erkeklerde Tunç Küçükkayalar, genç bayanlarda Eyşen Kara, erkeklerde de Uğur Balıkçı lider tamamladı. Makaralı yayda ise büyük erkeklerde Behlül Baydar, bayanlarda Huriye Ekşi, genç bayanlarda Tuğçe Kambur, erkeklerde de Ayhan Kaya birinciliği yakaladı. 
     



 SPOR 


























</TEXT>
</DOC>
