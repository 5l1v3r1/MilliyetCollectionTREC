<DOC>
<DOCNO> 66640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo14.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali "Trabzonlu futbolcular titremekten top oynayamıyor.." 
</HEADLINE>
<TEXT>

     Trabzonspor Kulübü Futbol Şube Sorumlusu Serdar Bali, bordo-mavili takımın art arda aldığı kötü sonuçlardan dolayı futbolcuların üzerine gelen baskıları önlemek için görevinden istifa ettiğini açıkladı. 
     Mehmet Ali Yılmaz Tesisleri'nde düzenlediği basın toplantısında, hafta başında almış olduğu istifa kararının nedenlerini açıklayan Bali, Denizlispor maçı öncesi bazı özel işlerin ve moral bozukluğu nedeniyle takımın kampından ayrıldığını ve Trabzon'a döndüğünü belirtTİ. Bali, ''Bugün de başkan Sümer ile bir görüşme yaptım. Sümer de bana gerekçeli istifa kararını bize ilet ve salı günü yapacağımız toplantıda kararımızı sana bildirelim dedi. Yönetim Kurulu üyeliğim ise devam ediyor'' diye konuştu. 
     Bali, bordo-mavili takımın futbolcularıyla herhangi bir sorununun bulunmadığını ifade ederek, şöyle devam etti 
     ''Benim için en mutlu edici olay futbolcuların beni abi gibi sevmeleri. Sadi hoca takımdan ayrıldıklarında duydukları üzüntüyü, benim görevimden ayrılma kararımda da duydular. Bu takım böyle kötü sonuçlar alacak bir takım değil. Ancak baskılar nedeniyle titremekten top oynayamıyorlar. Bu bakımdan istifayı seçtim. Bu takım forvette çektiği sıkıntılar nedeniyle de başarılı olamıyor. Bushaj'ın iyileşip takıma katılmasıyla iyi sonuçlar alacaklarına inanıyorum.'' Şu an için Olağanüstü Genel Kurul kararı alınmasının Trabzonspor'a fayda sağlamayacağını dile getiren Bali, sözlerini şöyle tamamladı 
     ''Çünkü 45 gün içinde seçime gidemezsiniz. Bu, takımın lig sonuna kadar oynayacağı maçları daha da etkiler. Umut ediyorum ki Trabzonspor ayağa kalkar ve eski gücüne kavuşur. Kötü günlerde taraftar da takımına sahip çıkıyor. Her yenilgi sonrası maçları izlemeye gelen taraftar sayımız artıyor. Bazı idmanlarda da bize destek veriyorlar. 
     Bu da Trabzonspor'un büyük bir kulüp olduğunu gösteriyor.'' 
     






</TEXT>
</DOC>
