<DOC>
<DOCNO> 60133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/yasam/ayas.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami avluları çocuk kaynıyor 
</HEADLINE>
<TEXT>
Geleceğimiz terk ediliyor 
2001’de Çocuk Esirgeme Kurumu’na verilen çocuk sayısı yüzde 70 arttı. Cami avlularına artık bazıları 6 yaşında çocuklar bile bırakılıyor 
     SEMRA KARDEŞOĞLU İstanbul 

     Geride bıraktığımız yıl yoksulluk nedeniyle çocuklarına bakamayan aile sayısında patlama oldu. Tam 5 bin 98 çocuğun çok büyük kısmı aileleri tarafından, "Ben bakamıyorum, devlet baksın" denerek kuruma bırakıldı. 
     Sosyal Hizmetler Çocuk Esirgeme Kurumu’na SHÇEK koruma altına alınmaları amacıyla 2000 yılında 3 bin çocuk için başvuru yapılırken, bu rakam 2001’de yüzde 70’lik bir artış gösterdi. Çoğu henüz bebeklik döneminde 500 çocuk ise cami avlusuna, karakol kapısına terk edildi. Bu çocuklar içinde 5 - 6 yaşında olan daha büyük çocuklar da yer aldı. 
     
     Evlat isteyen de çok 
     Bu arada SHÇEK’in maddi desteğiyle çocuklarını kuruma vermeden yanlarında bakan ailelerin sayısında da artış gözlendi. 
     SHÇEK’in bu ailelere çocuk başına verdiği aylık 46 milyon lirayı almak için 8 bin 767 kişi başvurdu. Ancak başvurulardan 4 bin 645’i kabul edildi. Yaşlılığı nedeniyle kuruma bağlı huzurevlerine yerleşmek için 2 bin 56 kişi de başvuru yaptı. Bunlardan ancak bini kabul edilebildi. 342’sinin işlemi ise sürüyor. 
     Öte yandan sevindirici bir gelişme ise evlat edinmede yaşandı. Çocuklarını kurum koruması altına vermek zorunda kalan ailelerin yanında bin 355 aile de, evlat edinmek için kuruma başvurdu. Bu taleplerin ancak 558’i sonuçlandı. 
     
     Evde bırakıp kaçan var 
     SHÇEK İl Müdürü Kahraman Eroğlu, terk etme’ olaylarında geçtiğimiz yıl ilk kez karşılaştıkları akıl durduran vakaları da şöyle anlattı 
     "2001 yılında geçtiğimiz yıllarda hiç görmediğimiz vakalarla karşılaştık. Örneğin anne ve baba üç çocuğunu evde bırakarak kayıplara karışıyor. Komşuların başvurusu üzerine eve gidip üç kardeşi teslim alıyoruz. Çünkü anne baba izini kaybettirmek istiyor. Özürlü çocuk terkine hiç rastlamazdık. Bu yıl böyle epeyce vakayla karşılaştık. Yetişmiş özürlü çocukları ya hastanede ya da mahalle arasında bırakıp kaçıyorlar. Yaşlıların terkinde de artış var. Daha önce kuruma başvuruyorlardı. Şimdi sokağa bırakıyorlar. İş öyle bir noktaya geliyor ki, ne yaşlısını ne de çocuğunu gözü görmüyor. 2002’de hedefimiz fazla maddi destek sağlayarak çocukların aileleri ile kalmasını sağlamak." 
     



 YAŞAM 


















</TEXT>
</DOC>
