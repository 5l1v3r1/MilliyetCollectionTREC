<DOC>
<DOCNO> 60412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo13.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım "Kariyere göre değil ihtiyaca göre Lorant'ı getirdik" 
</HEADLINE>
<TEXT>

     Fenerbahçe Kulübü Başkanı Aziz Yıldırım, Fenerbahçe'de Werner Lorant'la birlikte yeni bir döneme başladıklarını belirterek, ''İsme ve kariyere göre değil, Fenerbahçe'nin ihtiyacına göre teknik direktör getirdik'' dedi. 
     Kulüpte yapılan imza töreninde bir konuşma yapan Aziz Yıldırım, asbaşkan ve dış ilişkiler sorumlusu Saadettin Saran'ın 5-6 hocayla yaptığı görüşmelerden sonra yönetim olarak bilgileri hep beraber değerlendirip, Lorant'ta karar kıldıklarını söyledi. 
     Yıldırım, Fenerbahçe'nin ihtiyacına göre bu kararı verdiklerini ifade ederek, ''Takımımız iyi çalışmıyordu. Saha içinde mücadele etmemesi ve iyi neticeler alamaması eksiklerimizdi. Bu sorunları çözecek bir hoca aradık. İsme ve kariyere göre bir teknik direktör getirmedik. Lorant'ın bu sorunları çözebileceğine inanıyoruz. 
     Bu sözleşme yıl sonuna kadar geçerlidir. Ancak yıl sonunda iki taraf da birbirinden memnun olursa, 2 yıl daha beraber olacağız'' diye konuştu. 
     Lorant, Türkiye'ye gelmeden hakkında basında iyi ve kötü çeşitli yorumlar yapıldığını kaydeden Yıldırım, ''Basından tek isteğim, hocamızın buradaki çalışmalarından sonra değerlendirme yapılması. Geçmişteki çalışmalarıyla ve kariyeriyle ilgili yorumlar yapılması yanlıştır. Kariyeri olmayan Milne ve Birch, Türkiye'ye geldiklerinde takımlarını üst üste şampiyon yapmışlardır'' şekinde konuştu. 
     
     Kıyat "Sözümüzü tuttuk" 
     Fenerbahçe Kulübü Asbaşkanı ve Basın Sözcüsü Atilla Kıyat, Denizli'yi gönderdikten sonra yeni teknik direktörü 3 Ocak'a kadar getireceklerini söylediklerini ve sözlerini tuttuklarını kaydetti. 
     Kıyat, ''10 günde hoca bulamadılar. Skandal'' şeklinde basına yansıyan haberlerin yanlış olduğunu belirterek, şöyle konuştu 
     ''Gördüğünüz gibi 10 gün gibi kısa bir sürede sözümüzü tutarak Werner Lorant'la anlaştık. Eleştiriler bilgiye ve belgeye dayandırılmalı. Fenerbahçe'yi en iyi tanıyan bizleriz. Takımda hırs, mücadele azmi, kazanma arzusu, birlik ve bareberlik eksik olduğu için, bunları giderecek olan Lorant'la anlaştık.'' 
     
     Saran "Görüştüğüm hocaların hepsi gelmek istedi" 
     Fenerbahçe Kulübü Asbaşkanı ve Dışilişkiler Sorumlusu Saadettin Saran ise işinin kolay olduğunu ileri sürerek, ''Çok isim vardı. Görüştüğüm hocaların hepsi Fenerbahçe'ye gelmek istedi'' dedi. 
     Saran, İnter'i çalıştırmış hocalarla ve İspanya Milli Takımı'nın teknik direktörüyle görüşmeler yaptığını kaydederek, ''Fenerbahçe dediğim zaman maçlarımızı, oyuncularımızı çok iyi biliyorlardı. Bilmeyenler de kısa bir araştırmadan sonra gelebileceklerini söylediler. Ancak biz Lorant'la anlaştık'' diye konuştu. 
     






</TEXT>
</DOC>
