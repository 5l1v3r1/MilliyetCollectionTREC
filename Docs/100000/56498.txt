<DOC>
<DOCNO> 56498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur06.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı öğrenciler Türklere karşı önyargılı 
</HEADLINE>
<TEXT>

     Yunanistan'da, ilkokul ve lise öğrencileri arasında yapılan iki ayrı araştırmada, Yunanlı öğrencilerin büyük bölümünün Türkiye'ye karşı önyargılı oldukları ortaya çıktı. 
     Araştırma sonuçlarını yayınlayan To Vima gazetesi, konuyla ilgili yorumunda, ''Türklere karşı benliklerindeki ideolojik oymalarla silahlandırılarak, kökleşmiş derin hasmane duygular içinde bulunduklarını'' belirttiği Yunanlı öğrencilerin, Yunanistan'daki eğitim sisteminden ve özellikle tarih dersinden etkilendiklerini yazdı. 
     Selanik Aristotelios Üniversitesi tarafından 2000-2001 yıllarında yapılan ve Yunanlı öğrencilerin komşu ülkelerle ilgili görüşlerinin belirlenmesini amaçlayan iki araştırmada, Türkiye'yi ve Türkleri tarif eden öğrencilerin yüzde 79'u Türkleri sert ifadelerle tanımlarken, Türkiye'yi de ülkelerinin ''baş düşmanı'' olarak gördükleri saptandı. 
     Araştırma sonuçlarına göre, yazılarında kullandıkları ifadelerde Türkiye'yi, ''Yunanistan'ı birçok kez işgal etme girişiminde bulunan bir ülke'' olarak tanımlayan Yunanlı öğrencilerin, Kıbrıs ve İstanbul'dan da ''kaybedilmiş vatanlar'' olarak söz ettikleri görüldü. 
     Araştırmalara göre, Yunanlı öğrenciler, Türk ve Yunan halkları arasındaki ilişkilerdeki düşmanlıklardan tamamen Türkiye'yi sorumlu tutuyor. 
     Türkiye ve Türklere karşı önyargı ve düşmanlığın daha ciddi boyutlarda olduğu ve Türklerle ilgili genellikle olumsuz ifadelerin kullanıldığı lise öğrencileri arasında ise Türk deyiminin bir küfür olarak kullanıldığı belirlendi. 
     Yunanlı öğrencilerin Türkiye ve Türklere karşı olumsuz yaklaşımlarına karşın, yazılarında iki ülke halklarının barış içinde birlikte var olma gerekliliğini de vurguladıkları saptanan araştırmada, Türklerle ilgili olumlu görüş belirten az sayıdaki öğrencinin de ''Sanırım Türkler iyi insanlardır. Çoğu Türk Yunanlılardan nefret etmiyor'' ifadeleri kullandıkları görüldü. 
     






</TEXT>
</DOC>
