<DOC>
<DOCNO> 58553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/aspo.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kral Kartal 3 - 1 
</HEADLINE>
<TEXT>

Gaziantep gibi zorlu bir engeli iki farklı skorla aştı. Romaschenko’nun şok golüne, İbrahim, İlhan Mansız ve Ahmet Dursun ile karşılık verdi. Fenerbahçe’nin, Diyarbakır yenilgisi, Galatasaray’ın dünkü Yimpaş Yozgat ertelemesi, Beşiktaş’a bir günlük de olsa liderlik keyfini getirdi 
     BEŞİKTAŞ, futbol kalitesi üst düzeyde olan ve izleyenlere büyük keyf veren maçta Gaziantepspor engelini de aşarak üst üste yedinci galibiyetine imza attı. Fenerbahçe’nin Diyarbakırspor yenilgisi, Galatasaray’ın Yozgat’ta yine ertelemeye takılmasıyla sahaya liderlik hesapları ile çıkan Siyah - Beyazlılar, amacına ulaştı, tatile koltuğun tadını alarak çıktı. 
     OYUNA hırslı ve atak başlayan Beşiktaş, rakip kaleyi abluka altına aldı. Ancak 17. dakikada Romaschenko’nun golüyle dondu kaldı. Şoku çabuk atlatan Kartal, 33. dakikada İbrahim ile eşitliği sağladı. İkinci yarının başında İlhan Mansız ile öne geçen Siyah - Beyazlılar, 72. dakikada Romaschenko’nun atılmasıyla rahatladı. Ahmet Dursun’un aşırtmasıyla skoru garantiledi. 
     
Nasıl oynadılar      BEŞİKTAŞ 
     FEVZİ Ona kimsenin kızmaya hakkı yok. Bir oynuyor, bir yedeğe çekiliyor. Buna karşın çıkıp küsmeden işini yapıyor. 
     ALİ EREN Futboluna, hırsına diyeceğimiz bir şey yok. Hakemlerle didişmesi hoş değil. Karta davetiye çıkarıyor. 
     RONALDO Savunmadaki en büyük koz. Sade ve riske girmeden oynuyor, arkadaşlarının açıklarını kapatıyor. 
     ÜMİT Uzun aradan sonra şans buldu. Ama şansını iyi kullanamadı. Rakip ataklarda riske girmesi handikaptı 
     İBRAHİM Doğrusu takımını ipten döndüren isim oldu. Attığı golle ön plana çıktı, gerilimi ortadan kaldırdı. 
     KHLESTOV Tam görev adamı. Sağ kulvarı mükemmel kullanıyor. Ofansa isabetli paslar attı, pozisyonlar üretti. 
     TAYFUR Orta alanda tüm yük onun üzerinde. Savunmaya yardım ediyor, ileri çıkıyor, ofansa destek veriyor. 
     BAYA Saman alevi gibi. Dünkü mücadelede orta alanda etkisiz bir futbol ortaya koydu ve sürekli toplar kaybetti. 
     BAYRAM Oyunda kaldığı süre içinde etkili olduğunu söylemek çok zor. Gizli golcü, ancak dün kaybolup, gitti. 
     TÜMER İlhan Mansız'a eşlik etti, orta sahada oyun kurdu, Romashenko'nun yakın markajına karşın iyi oynadı. 
     İLHAN MANSIZ İlk yarı azap çekti. Ramazan'ın markajında kaldı, kızdı, oyundan düştü, ikinci yarı ortaya çıktı, 
     AHMET DURSUN İkinci yarıda oyuna girdi, İlhan Mansız'a destek verdi, golünü attı, takımını zorlu maçta rahatlattı. 
     YASİN SÜLÜN İki dakika kala oyunu soğutmak için sahaya alındı. Ancak daha maça ısınamadan, 90 dakika bitti. 
     NECAT O da son dakikada, üç puanı garantilemek amacıyla oyuna alındı, savunmaya destek verdi. 
     
Dakika dakika maç      15. dakika Baya’nın, sağ taraftan ortasında Khletsov ceza sahasına hareketlendi. Ancak topu ayağından fazla açınca, Ömer pozisyona hakim oldu. 
     17. dakika Romaschenko sol taraftan çizgiye indi. Çaprazdan vuruşunda Fevzi’nin de hatasıyla top fileleri havalandırdı 0 - 1 
     20. dakika Romaschenko yine sol çizgiye indi ve topu kesti. Mustafa Şahintürk sert vurdu, ancak Fevzi bu kez ayakları ile pozisyonu önledi. 
     33. dakika İbrahim sol taraftan ceza alanına girip, çok sert vurdu. Ömer uzanmasına rağmen meşin yuvarlağın kaleye girmesine engel olamadı 1 - 1 
     45. dakika Baya, İlhan’ı hareketlendirdi. Golcü futbolcu çaprazdan vurmak istedi, ama başarılı olamadı. 
     48. dakika Ceza alanına giren İlhan, iki oyuncunun arasından sert vurdu. Ömer uzandı, ancak topun ağlara gitmesine engel olamadı 2 - 1 
     51. dakika Tümer sol taraftan ceza alanına ortaladı. Ömer'i de geçen topu Khlestov iyi değerlendiremedi. 
     58. dakika Baya'nın pasıyla ceza alanına giren İlhan, Ömer ile karşı karşıya kaldığı pozisyonu iyi değerlendiremedi. 
     60. dakika Cesar'ın sağ taraftan verdiği pasla buluşan Fatih, uzak mesafeden çok sert vurdu. Top direğin yanından dışarı gitti. 
     66. dakika Korner atışında Fatih kafayı vurdu. İbrahim kaleye giden topu kafayla çıkardı. 
     77. dakika Ronaldo'nun pasında Ahmet Dursun, ofsayt duraklamasından da faydalanıp, öne çıkan kaleci Ömer'in üzerinden topu ağlara gönderdi. 3-1 
     80. dakika Tümer'in ortasına iyi yükselen Ahmet Dursun'un aşırtma vuruşu üst direğin üzerinden dışarı çıktı. 
     83. dakika Sol kanattan gelişen Antep atağında topu Fevzi uzaklaştırdı. Ceza sahası dışından İbrahim'in vuruşunda top direğin yanından auta gitti. 
     
Maçın hakemi      Başarılıydı 
     SON haftaların formda ismi Ali Aydın, karşılaşmanın sonucuna etki edecek hata yapmadı. Özellikle ilk yarıda çok başarılı bir maç yöneten tecrübeli hakeme taraftarın protestosu yersizdi. Kartlarını da doğru kullandı. Ancak tansiyonu yüksek maçta zaman zaman futbolcular üstünde beklenen otoriteyi kuramadı. 
     



 SPOR 

























</TEXT>
</DOC>
