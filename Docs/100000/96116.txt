<DOC>
<DOCNO> 96116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur18.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Teksoy Görevde" ekibinin başı bu kez dertte... 
</HEADLINE>
<TEXT>

     Star Televizyonu'nda yayınlanan Teksoy Görevde programı yapımcısı ve yönetmeni Sadettin Teksoy ile ekibi, Afyon'un Bayat İlçesi'nde Cumhuriyet Savcısı'na hakaret ettiği iddiasıyla gözaltına alındı. 
     Afyon'un Bayat İlçesi Derbent Köyü'nde bulunan 6 parmaklı insanların çekimi için ilçeye giden Sadettin Teksoy ve ekibi, ilçe ve çevre hakkında bilgi almak için Bayat Belediye Başkanı Hamza Yiğit'i ziyarete gitti. 
     Belediye Başkanı'nın makamında toplanan vatandaşlarla da görüşen Teksoy, vatandaşların Cumhuriyet Savcısı Ömer Fatih Taze hakkında şikayetlerini dinleyip, savcı ile görüşmeye gitti. Ancak Savcı Taze, yanında Belediye Başkanı Yiğit ile 2 meclis üyesi olan Teksoy'un görüşme talebini, devlet görevlisi olduğu gerekçesiyle reddetti. 
     Teksoy ve ekibi, Savcı ile görüşme taleplerinden 2 saat sonra Derbent Köyü'ne giderken, polisler tarafından durdurularak gözaltına alındı. Cumhuriyet Savcısı'na hakaret suçlamasıyla 4.5 saat gözaltına alınarak ifadeleri alınan Teksoy ve ekibi, çıkarıldığı mahkemece tutuksuz yargılanmak üzere serbest bırakıldı. 
     





</TEXT>
</DOC>
