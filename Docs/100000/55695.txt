<DOC>
<DOCNO> 55695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo11.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel de Fenerbahçe'yi favori görüyor... 
</HEADLINE>
<TEXT>

     Trabzonspor, Fenerbahçe ile hafta sonu kendi sahasında yapacağı lig maçının hazırlıklarına bir günlük iznin ardından yeniden başladı. 
     Teknik direktör Hans Peter Briegel, Fenerbahçe ile Trabzonspor'un geçen hafta ligde yaptıkları maçları kaybettiklerini, her iki takımında baskı altında oynacağını, bu nedenlede hafta sonundaki karşılaşmanın çok ilginç geçeceğini söyledi. 
     Trabzonspor'da geçen yıla oranla büyük değişiklikler olduğunu da ifade eden Alman teknik adam, ''Geçen yılın şampiyonu Fenerbahçe, bu maçın favorisi görünüyor. Ancak hafta sonunda iyi bir maç oynayıp kazanmak arzusundayız. Oyuncularım, kendilerine vereceğim görevi yüzde 100 yerine getirirlerse, başarılı oluruz'' dedi. 
     
     Fenerbahçe maçı hazırlıkları 
     Teknik direktör Hans Peter Briegel yönetiminde, Mehmet Ali Yılmaz Tesisleri'nde yapılan çalışmaya sakatlıkları süren Salazar ve Augustine katılmadı. 
     Diğer sakat futbolcular Osman, Jarro, Metin ve Şenol ise doktor kontrolünde koşu yaptı. 
     Sakatlıkları bulunan futbolculardan Salazar, Augustine, Osman, Jarro ve Şenol'un Fenerbahçe maçında forma giyemeyecekleri, Metin'in ise zorlu maça yetiştirilmeye çalışılacağı bildirildi. 
     Bordo-mavili takım, bugünkü çalışmasında kondisyon ağırlıklı bir çalışma gerçekleştirdi. Futbolcuların çalışmada oldukça istekli oldukları gözlendi. 
     






</TEXT>
</DOC>
