<DOC>
<DOCNO> 50177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun12.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'in New York Times'a demeci... "Askerimiz hazırlıklı" 
</HEADLINE>
<TEXT>

     Türkiye'nin Afganistan'a 90 kişilik özel kuvvet gönderme kararı, Amerika'nın nüfuzlu gazetelerinden New York Times'a konu oldu. 
     Dışişleri Bakanı İsmail Cem, gazeteye verdiği demeçte, ''riski asgariye indirecek bir çerçeve öngörüyoruz. Fakat askerlerimiz çok iyi hazırlanmışlardır'' dedi. 
     Saadet Partisi Grup Başkanvekili Ömer Vehbi Hatipoğlu ise demecinde, ''Türkiye'nin asker vermekten daha fazla şeyler yapabileceğini'' savundu. Hatipoğlu, ''daha etkin bir silah, İslam ülkelerine ABD'nin politikasını izah etmek olabilirdi. Fakat şimdi taraf olduk ve arabuluculuk şansımızı kaybettik'' dedi. 
     Haberde Başbakan Ecevit'in, ''harekatın İslam'a zarar verme amacına yönelik olmadığı'' sözlerine de yer verildi. Ecevit ve diğer üst düzey yetkililerin, gelecekte asker sayısının artırılması ve barış gücü operasyonlarına katılma olasılığını da göz önünde bulundurdukları haberde kaydedildi. 
     Gazeteye açıklamada bulunan Batılı diplomatların, ''Türkiye'nin katılımının, yürütülen savaşın İslam'a karşı değil, teröre karşı olduğunu vurguladıkları'' kaydedilirken, Batılı bir diplomat, ''bu gibi durumlarda bölgeye savaşacak birlik yollamak hiçbir ülke için kolay verilecek bir karar değildir. Bu bakımdan Türkiye'nin kararı 
     çok önemli ve memnunluk verici bir gelişmedir'' dedi. 
     Douglas Frantz imzalı yazıda, ''Türkiye'nin, Taliban ve Usame bin Ladin'e yönelik harekata katılan ilk Müslüman ülke olduğuna'' dikkat çekildi ve ''Türk askerlerinin, Kuzey İttifakı'nı eğitmek ve harekata destek vermekle görevlendirilecekleri, ancak gerektiğinde çatışmalara katılabilecekleri'' belirtildi. 
     Afganistan'da Türk askerlerine, ABD, İngiltere, Kanada ve Avustralya'dan gelecek özel kuvvetler de katılacak. 
     






</TEXT>
</DOC>
