<DOC>
<DOCNO> 54519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun15.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de tutuklanan Cezayirli pilot. "Masumum" 
</HEADLINE>
<TEXT>

     ABD'ye yönelik 11 Eylül saldırılarından bir süre sonra FBI'ın isteği üzerine Londra yakınlarındaki evinde tutuklanan ve bu ülkenin iade talebiyle tutuklu yargılanmakta olan Cezayirli pilot Lütfi Raissi, masum olduğunu ve serbest bırakılması gerektiğini söyledi. 
     Tutuklanmasından bu yana ilk kez basına açıklama yapan Raissi, ''Pilot olma hayallerim bir kabusa dönüştü. Masumum ve terörizmle hiçbir alakam yok'' dedi. 
     Hiçbir şey yapmadığı halde hapiste tutulduğunu belirten Raissi, Londra'nın en sıkı korunan hapishanelerinden biri olan Belmarsh'ta hukuk kitapları okumakta olduğunu, bunu da kendisini savunmak için yaptığını bildirdi. 
     ''Bir gün bu duruma düşeceğimi söyleseler inanmazdım'' diyen Raissi, Arap asıllı, Müslüman ve Amerika'da bir pilotluk okuluna gitmiş olmasının suçlamalara temel oluşturduğunu, bunun dışında da aleyhinde tek bir delil bile bulunamadığını savundu. Raissi, ABD Savunma Bakanlığı'na Pentagon saldırıda kullanılan uçaktaki Hani Hanjour adlı kişiyle ilişkisi bulunduğu yolundaki FBI iddialarını da reddetti. 
     Bu arada Raissi'nin avukatları, müvekkilerinin İngiltere'den iadesini isteyen Amerikan makamlarının bunun için hiçbir delil ortaya koyamadığını, Raissi'nin daha fazla tutuklu yargılanmasına olanak bulunmadığını, bu hatayı ortadan kaldırmak için Yüksek Mahkeme'ye başvuracaklarını belirtiyorlar. 
     






</TEXT>
</DOC>
