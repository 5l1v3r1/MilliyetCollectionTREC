<DOC>
<DOCNO> 82092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sonspo06.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Diyarbakırspor maçından notlar... 
</HEADLINE>
<TEXT>

     Transfer çalışmaları nedeniyle yurtdışında bulunan Fenerbahçe Teknik Direktörü Werner Lorant, İstanbul'a gelerek, Diyarbakırspor maçında takımını yalnız bırakmadı. 
     İstanbul'a dün gece geç saatlerde dönen Alman teknik adam, Samandıra Tesisler'deki kampa katılarak, Diyarbakırspor maçında da sahaya çıktı. 
     
     TARAFTAR İLGİ GÖSTERMEDİ 
     Sarı-lacivertli taraftarlar, Fenerbahçe'nin bu sezon Kadıköy'de yaptığı son lig maçında takımlarını yanlız bıraktı. 
     Fenerbahçe, Galatasaray'ın geçen hafta İzmit'te şampiyonluğunu ilan etmesinin ardından Diyarbakırspor maçında iddiası kalmayınca, özellikle son haftalardaki maçlarda adeta tıklım tıklım dolan Fenerbahçe Şükrü Saracoğlu Stadı bu kez dolmadı. 
     Karşılaşmada başta maraton tribünü olmak üzere kale arkası tribünlerde boşluklar gözlendi. Karşılaşmanın gündüz oynanması da taraftarlar sayısını etkiledi. 
     
     RÜŞTÜ İZLENİYOR 
     Fenerbahçe'nin deneyimli file bekçisi Rüştü Reçber'e talip olduğu öğrenilen İngiliz kulübü Manchester United'ın bir yetkilisi de karşılaşmayı izledi. 
     Tony Coton adlı yetkili, kendisine sorulan sorular üzerine ''Ben yalnızca maçı izlemeye geldim'' diye konuştu. 
     
     EKŞİOĞLU'DAN FEDERASYONA SİTEM 
     Fenerbahçe Kulübü Yönetim Kurulu Üyesi İlhan Ekşioğlu, maç öncesinde yaptığı açıklamada Futbol Federasyonu'na sitem etti. 
     Fenerbahçe'nin bu sezon neden şampiyon olamadığı biçimindeki bir soru üzerine Ekşioğlu, ''Sezon başında çok iddialıydık, ancak Futbol Federasyonu'nu hesap etmemiştik. Maalesef Futbol Federasyonu bu sezon şampiyonluğumuzu gasp edip, belli bir takıma vermiştir'' dedi. 
     Ekşioğlu, gelecek sezon, bu sezon yitirdikleri tüm kupaları alacaklarını ileri sürerek, Avrupa Şampiyonlar Ligi'nde de başarılı sonuçlara imza atacaklarını savundu. 
     
     ANDERSSON'A SEVGİ SELİ 
     Sözleşmesi bu sezon sona eren ve futbolu bırakacağını açıklayan Kennet Andersson'a Kadıköy'deki son maçında taraftarlar büyük sevgi gösterilerinde bulundu. 
     Stattaki atmosferi görmek için karşılaşmadan önce sahaya çıkan Andersson'u taraftarlar tribünlere çağırarak, İsveçli futbolcu lehine tezahüratlar yaptılar. Elinde Fenerbahçe bayrağıyla tribünlere koşan Andersson'un duygulandığı gözlendi. 
     Andersson maçtan önce yaptığı açıklamada, karışık duygular içinde olduğunu belirterek, ''Doğru olanı yapıyorum, zor olacak. Taraftar da beni sevmişti. Şampiyon olmak istiyorduk, ancak olamadık'' dedi. 
     
     YUSUF KADRODA YOK 
     Fenerbahçe Teknik Direktörü Lorant, Lazetiç, Simao, Ali Akdeniz, Yusuf ve Deniz Uygar'ı maç kadrosuna almadı. 
     Bu arada geçen gün vefat eden Fenerbahçe Kulübü eski yöneticilerinden Günay Çıtal için karşılaşmadan önce 1 dakikalık saygı duruşu yapıldı. Sarı-lacivertli futbolcular, kollarında siyah bant takarak maça çıktı. 
     Öte yandan Diyarbakırsporlu futbolcular sahaya, ''Fenerbahçe'ye Avrupa Şampiyonlar Ligi'nde başarılar dileriz'' yazılı pankartla, ''Fenerbahçeli futbolcular da ''Atam, savaşımız sana layık olmak için'' yazılı pankartla çıktı. 
     





</TEXT>
</DOC>
