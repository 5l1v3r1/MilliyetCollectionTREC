<DOC>
<DOCNO> 59615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sondun06.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'daki yangında yaralananlardan 30'unun durumu ağır 
</HEADLINE>
<TEXT>

     Hollanda'nın Volendam kasabasında dün gece çıkan yangında yaralanan 130 kişiden 30'unun durumunun ağır olduğu açıklandı. 
     Yılbaşı kutlamaları sırasında her katında bir kafeterya bulunan üç katlı binada çıkan yangında ölü sayısı da 5'e yükseldi. 
     Ağır durumdaki yaralıların vücutlarındaki ''üçüncü derecede'' yanıklar nedeniyle cihazlara bağlı olarak solunum yapabildikleri belirtildi. 
     Bu yaralıların tedavi edildiği Beverwijk kentindeki hastaneden yapılan açıklamada, hastaneye getirilenlerin vücutlarının yüzde 30 ile yüzde 90 arasında yandığı belirtildi. 
     Volendam'daki binada yeni yılın ilk saatlerine girilmesinden sonra, bilinmeyen bir nedenle başlayan yangın sırasında binada çoğu genç 500 dolayında kişinin bulunduğu açıklandı. 
     Görgü tanıklarının ifadelerine göre, yangın sırasında zorunlu çıkış kapıları kullanılamadı ve bazı kişiler üçüncü katın penceresinden atlarken yaralandı. 
     Başkent Amsterdam yakınlarında bulunan ve halk arasında ''balıkçı köyü'' olarak tanınan Volendam kasabasında felakete dönüşen yangın dolayısıyla, Kraliçe Beatrix ve Başbakan Vekili Annemarie Joritsma, belediye başkanına birer başsağlığı ve olaydan duydukları üzündüyü dile getiren mesajlar ilettiler. 




</TEXT>
</DOC>
