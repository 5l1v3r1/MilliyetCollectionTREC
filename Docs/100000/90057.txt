<DOC>
<DOCNO> 90057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sontur10.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak hava can aldı... 
</HEADLINE>
<TEXT>

     Niğde'de, sıcak havanın etkisiyle kalp krizi geçiren 1 kişi öldü. 
     Bor İlçesi'ne bağlı Güney Köyü'nde oturan Fahrettin Dilmen 38 , bağda çalışırken kalp krizi geçirdi. Yakınları tarafından hastaneye götürülmek istenen Dilmen, yolda can verdi. 
     Yetkililer, kalp hastası olan Fahrettin Dilmen'in sıcak havanın etkisiyle geçirdiği kalp krizi sonucu öldüğünün belirlendiğini belirttiler. 
     
     UZMANDAN AŞIRI SICAK UYARISI 
     Karadeniz Teknik Üniversitesi KTÜ Tıp Fakültesi Göğüs Hastalıkları ve Tüberküloz Anabilim Dalı Öğretim Üyesi Prof. Dr. 
     Tevfik Özlü de, aşırı sıcakların, özellikle yaşlılar, kalp, hipertansiyon, astım ve kronik bronşit hastaları ile çocuklarda ciddi sağlık sorunlarına yol açabileceğine işaret etti. 
     Özlü, sıcakların sorun olmaya başladığı bir mevsime girildiğini, nispi nem oranının da yüksek olmasının sıcaklığın etkisini çok artırdığını belirterek, ''Buna bağlı olarak eğer dikkatli olunmazsa özellikle yaşlılar, kalp, hipertansiyon, kronik bronşit ve astım hastaları ile çocuklarda ciddi sağlık sorunları yaşanabilir. Güneş ve ısı çarpmaları, sıvı elektrolit kayıplarına bağlı şok gelişmeler söz konusu olabilir'' dedi. 
     Sıcaklığın olumsuz etkilerinden korunmak için, öğleyin sıcaklığın çok yükseldiği saatlerde güneş altında ve yeterli hava akımı olmayan kapalı alanlarda durulmaması gerektiğine dikkati çeken Özlü, ''Ev, işyeri ve benzeri kapalı alanlar mutlaka havalandırılmalıdır. Aşırı efor gerektiren, yorucu işlerden uzak kalınmalıdır'' diye konuştu. 
     Tevfik Özlü, bol su, tuzlu ayran, maden suyu gibi içeceklerin tüketilmesi, alkol ve sigaradan ise uzak durulması gerektiğine işaret ederek, ''Ağır yağlı ve kızartma türü yemeklerden ve tıka basa yemekten kaçınılmalı, hafif, sebze ve meyve türü gıdalar ve bol su tüketilmelidir'' dedi. 
     Prof. Dr. Özlü, sentetik ve dar giyecekler yerine, pamuklu, ipek veya keten mamulü, vücudun havalanmasına izin veren bol ve rahat kıyafetlerin tercih edilmesi, ultraviyoleye karşı etkili güneş gözlüğü kullanılması gerektiğini kaydetti. 
     





</TEXT>
</DOC>
