<DOC>
<DOCNO> 59798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/siyaset/siy02.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Süratli olmazsak AB hayal olur 
</HEADLINE>
<TEXT>

Mesut Yılmaz, AB’ye tam üyelik için Süratle davranıp, tedbirleri almazsak, tam üyelik yolu, sonu belirsiz bir maceraya dönüşür’ dedi 
     ANKARA Milliyet 

     ANAP Genel Başkanı Mesut Yılmaz, hedefler tutarsa 2003 yılının parlak bir yıl olacağını söyledi. 
     Anadolu Ajansı’nın sorularını yanıtlayan Yılmaz 2001 yılında Cumhuriyet tarihinin en köklü Anayasa değişikliğinin yapıldığını, Meclis ve hükümetin iyi bir performans sergilediğini kaydetti. Yılmaz, "2002 yılına umutla bakmamızı bu performansa borçluyuz" dedi. Yılmaz 2002’ye dönük şu mesajları verdi 
     "Mart sonuna kadar Ulusal Program’ın kısa vadeli hedeflerinin tamamına ulaşacağız. Uyum yasalarını en kısa sürede Meclis’e sevk etmeyi, ekonomik programın gerektirdiği yasal düzenlemeleri önümüzdeki iki hafta içinde sonuçlandırmayı hedefliyoruz. 
     
     Korkuya yer yok 
     AB’ye tam üyelik yolumuz hiçbir zaman bugünkü kadar belirgin olmamıştır. Süratle davranıp gereken karar ve tedbirleri almazsak, tam üyelik yolu, sonu belirsiz bir maceraya sürüklenebilir. Müzakerelere başlamak için Kopenhag kriterlerini yerine getirmeliyiz. Bu kriterler, demokrasi, hukukun üstünlüğü ve insan haklarına saygıdır. Sadece mevzuat değil, uygulamada da bu kriterleri yerine getirmemiz şarttır. İhtiyaç duyduğumuz değişimi, korkulardan uzak olarak, serin kanlı bir bakış açısıyla ve elbirliğiyle gerçekleştirebiliriz. 
     
     Güvensizlik var 
     İnsanımız, genelde siyaset kurumuna karşı bir güvensizlik içindedir. Hatta, siyasete bir öfkesi vardır. İnsanımızın artık siyaset kurumuna öfke duymasının, güvensizlik girdabına düşmesinin haklı nedenleri olduğunu da itiraf etmek zorundayız." 
     



 SİYASET 


















</TEXT>
</DOC>
