<DOC>
<DOCNO> 93234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/spor/spo03.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay’ın gönlü yok 
</HEADLINE>
<TEXT>

Galatasaray’ın transfer etmek için temaslarını sürdürdüğü yıldız futbolcu, gelen teklifi nazikçe reddetti, Avrupa’da oynamak istediğini dile getirdi 
     ERHAN TELLİ 

     GALATASARAY’IN, İngiltere’nin Aston Villa takımında forma giyen Milli oyuncu Alpay Özalan’a yaptığı transfer teklifinden olumlu yanıt alamadığı bildirildi. Önceki gün İstanbul’a dönen Alpay ile masaya oturmak isteyen Sarı - Kırmızılılar, umdukları yanıtı bulamadılar. Alpay, yöneticilere, "Teklifinizle gurur duydum. İlginize de teşekkür ederim. Bazı hedeflerim var. Bu yüzden Avrupa’da oynamaya devam etmek istiyorum" diye konuştu. 
     SARI - Kırmızılı yöneticilerin, tecrübeli oyuncuyu ikna edebilmek için sarfettiği tüm çabaya rağmen, Alpay kararından vazgeçmedi. Bu gelişme üzerine Galatasaray, tecrübeli futbolcunun transferini şimdilik askıya aldı. Önümüzdeki günlerde yeniden Alpay ile görüşecek olan Sarı - Kırmızılılar, olumlu bir adım atmaları durumunda bonservis ücreti için Aston Villa ile temaslarını hızlandıracaklar. 
     
Bionik Terim      VEDAT DANACI 

     TEKNİK Direktör Fatih Terim ve yardımcıları dün Bakırköy Acıbadem Hastanesi’nden sağlık kontrolünden geçtiler. Terim, vucüduna bağlanan cihazlarla ilginç bir görüntü sergilerken, efor testinde yüksek bir performans göstermesi dikkat çekti. Başarılı hoca ve yardımcılarının herhangi bir sağlık probleminin olmadığı açıklandı. Öte yandan Felipe’nin sağlık taramasından da temiz raporu çıktı. 
     
Pinto da geldi      GALATASARAY’IN anlaşma sağladığı iki sambacıdan biri olan Pinto da dün İstanbul’a geldi. Brezilyalı futbolcu bugün sağlık kontrolünden geçirilecek. Bu arada İspanya’da yayınlanan Marca gazetesi, Hasan Şaş ile Barcelona arasında görüşmelerin başladığını iddia etti. Marca’nın haberinde, Şaş’ın menajeri ile Barcelonalı yöneticilerin temas halinde olduğu iddia edildi. Galatasaray’ın yıldız futbolcu için 15 milyon euro istemesinin transferdeki en büyük pürüz olduğu vurgulandı. 
     
Balic gerginliği      GALATASARAY, bir günlük aradan sonra dün yaptığı çift idmanla hazırlıklarına yeniden başlarken akşam antenmanında Balic gerginliği yaşandı. Boşnak futbolcuya önce "I Love You Balic" diye tezahürat yapan taraftarlar daha sonra "Özür dile, bu forma kefenin olsun" şeklinde pankart astı. Pankart kulüp görevlileri tarafından indirildi. Hakan Şükür’ün de izlediği çalışmaya Brezilyalı yeni transfer Felipe’nin yanısıra ülkesinden dönen kaleci Mondragon da katıldı. Genç oyuncu Faruk kafasına aldığı darbe ile sakatlanırken milli takımda yer alan futbolcular Fatih Terim’den izin alarak tatile çıktı. 
     
Bülent Akın Ada’ya uçtu      GALATASARAY’IN orta sahadaki başarılı isimlerinden Bülent Akın, İngiltere Premier Ligi takımlarından Bolton Wanderers ile 3 yıllık sözleşme imzaladı. Ada temsilcisinin menajeri Sam Allardyce, uzun süredir Bülent’i takip ettiklerini açıkladı. Tecrübeli futbolcu, yeni sezonda Bolton Wanderers takımında, Fenerbahçe’nin eski yıldızı Jay Jay Okocha ile birlikte forma giyecek. 
     



 SPOR 





























</TEXT>
</DOC>
