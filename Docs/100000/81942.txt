<DOC>
<DOCNO> 81942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur23.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Baba parasıyla zamparalık yapıyor" lafı için Hande Ataizi'ne dava 
</HEADLINE>
<TEXT>

     İşadamı Ali Karacan, hakkında küçük düşürücü açıklamalarda bulunduğu gerekçesiyle, Hande Ataizi aleyhine 50 milyar liralık manevi tazminat davası açtı. 
     İstanbul Nöbetçi Asliye Hukuk Mahkemesi'nde açılan davanın, Ali Karacan'ın avukatı Metin İşsever tarafından hazırlanan dilekçesinde, Karacan'ın köklü bir aileye mensup, saygın bir işadamı olduğu belirtildi. 
     Hande Ataizi'nin, 29 Aralık 2001 tarihli Şamdan Dergisi'nde ve 3 Ocak 2002 tarihli Şok Gazetesi'nde, Ali Karacan ile ilgili ''baba parasıyla zamparalık yaptığı'' yönünde açıklamalarının yer aldığı belirtilen dilekçede, bu açıklamalardaki iddiaların küçük düşürücü ve aşağılayıcı olduğu ifade edildi. 
     Karacan'ın manevi olarak yara aldığı belirtilen dilekçede, 50 milyar liralık manevi tazminatın davalı Hande Ataizi'nden alınarak davacı Ali Karacan'a verilmesi talep edildi. 
     





</TEXT>
</DOC>
