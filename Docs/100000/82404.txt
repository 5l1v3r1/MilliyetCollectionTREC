<DOC>
<DOCNO> 82404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko05.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mini vergi taslağı neleri kapsıyor 
</HEADLINE>
<TEXT>

     Maliye Bakanlığı, özel tüketim vergisinin yanı sıra şirket sermayesine eklenen paraları ''Nereden buldun'' sorgusu dışında bırakacak düzenlemeyi de, bu ay içinde çıkarmayı planlıyor. 
     Gelirler Genel Müdürlüğü, ÖTV'nin ardından bu dönem yasalaştırılacak düzenlemelerin yer aldığı mini vergi taslağını da hazırladı. 
     Ekonomik durum ve vergi gelirleri açısından öncelikli bulunan, bir bölümü IMF'ye verilen vergi taahhütleri arasında da yeralan düzenlemelerin bulunduğu taslağın, özel tüketim vergisinden hemen sonra yasalaşması öngörülüyor. 
     Mini vergi paketinin en önemli düzenlemesini, şirket sermayesine eklenen paraların vergi takibine alınmaması oluşturuyor. Gelirler Genel Müdürlüğü yetkililerinin IMF uzmanlarıyla da ele alarak mutabakata vardığı düzenlemeye göre, sermayeye eklenen paralar ''Nereden bulduna'' tabi tutulmayacak. 
     Bunun için bankalar dahil şirketlere yıl sonuna kadar süre tanınacak. Bu çerçevede 2002 yılı içinde yurt dışından gelen ya da daha önce kayıtlarda görülmeyen paraların sermayeye eklenmesi halinde, bunların kaynağı sorulmayacak. Buradan hareketle de bu paralar için herhangi bir vergi incelemesi yapılmayacak. 
     Bu şekilde, ekonomik krizle birlikte yurtdışına çıkarılan paraların bir bölümü tekrar ülkeye geri döndürülecek. 
     
     TAKASBANK GELİRLERİNE STOPAJ 
     Yeni vergi paketi ile döviz piyasasının geliştirilmesini teşvik amacıyla, vadeli sözleşmeler üzerinden damga vergisi alınması uygulaması da son bulacak. Böylece vadeli işlem piyasası kağıtları, damga vergisine tabi olmayacak. 
     Aynı şekilde bankalararası döviz işlemlerinden, sektörde ''Kambiyo Gider Vergisi'' olarak nitelendirilen banka ve sigorta muameleleri vergisi BSMV alınması uygulamasından da vazgeçilecek. 
     Takasbank aracılığıyla gerçekleştirilen işlemlerden elde edilen faiz gelirleri ise stopaja tabi tutulacak. Söz konusu düzenlemenin yasalaşmasının ardından, bir Bakanlar Kurulu Kararı ile bu gelirlere yüzde 6 ile 16 arasında belirlenecek oranda stopaj uygulanacak. 
     IMF'ye daha önce verilen taahhütler arasında yeralan stopajların sadeleştirilmesi, oran sayısının azaltılması düzenlemesi ise sonbahara bırakılacak. 
     IMF yetkilileriyle bu erteleme için daha önce anlaşmaya varan Maliye Bakanlığı, yeni stopaj Kararnamesini sonbaharda şekillendirip, 1 Ocak 2003'de uygulamaya koymayı planlıyor. 
     
     MALİ MİLAT KONUSU 
     Bu arada Gelirler Genel Müdürlüğü, mali milat ve stok affıyla ilgili düzenlemeler konusunda ise bekleyişini sürdürüyor. 
     Maliye Bakanı Sümer Oral'a, mali milatta herhangi bir değişikliğe gidilmezse, yeni yılda nasıl bir sistem uygulanacağı konusunda bir rapor sunan Gelirler Genel Müdürlüğü, bu konudaki siyasi kararı bekliyor. 
     Verilecek karar çerçevesinde gerekirse mini vergi paketinin yeniden düzenlenebileceği belirtiliyor. 
     





</TEXT>
</DOC>
