<DOC>
<DOCNO> 88975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun08.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa basını, seçim sonuçlarını böyle değerlendirdi... 
</HEADLINE>
<TEXT>

     Fransız basını, genel seçimlerin ilk turunu açık farkla önde tamamlayan sağ partilerin, ikinci tur sonunda Meclis'te mutlak çoğunluğa sahip olacakları görüşünde birleşti. 
     Liberation gazetesi, ''Fransa'da sağın dönemi'' başlığını kullanırken, sol partilerin önemli oy kaybına dikkat çekti. Sağ partilerin ikinci tur sonunda Meclis'te mutlak çoğunluğa sahip olacaklarını belirten gazete, oy kullanmayanların oranının yüzde 36'lara kadar çıktığına işaret etti. 
     Le Figaro gazetesi, ''İlk tur, sağı avantajlı kıldı'' başlığıyla verdiği haberde, seçim sonuçlarını, Cumhurbaşkanı Jacques Chirac ve Başbakan Jean-Pierre Raffarin'ın zaferi olarak niteledi. Gazete, Jean-Marie Le Pen'in liderliğini yaptığı aşırı sağın umduğunu bulamadığını, partinin oy oranını yüzde 11.5'da kaldığını anımsattı. 
     ''Fransa sağa kaydı'' başlığını atan France Soir gazetesi ise ilk turda sağın oyların yüzde 43 ve solun yüzde 36 oranlarında oy aldığını anımsattıktan sonra, bu sonuçların Cumhurbaşkanı Jacques Chirac'ın ülke idaresinde hareket alanını oldukça genişlettiği yorumunu yaptı. 
     İkinci turu bu hafta sonunda yapılacak genel seçimlerin ardından, sağın Meclis'te 392 ile 427, solun 150 ile 191 arasında sandalyeye sahip olacağı tahmin ediliyor. Aşırı sağın ise Meclis'te en fazla iki üyeyle temsil edileceği hesaplanıyor. 
     





</TEXT>
</DOC>
