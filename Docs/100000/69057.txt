<DOC>
<DOCNO> 69057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/ekonomi/eko03.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kat karşılığı kondu’ 
</HEADLINE>
<TEXT>

Gecekonduda oturanların dörtte biri kiracı. Kat karşılığı müteahhitin yaptığı gecekondular bile var. Kısaca gecekondular artık birer rant aracı oldu 
     Başlangıçta sadece barınak ihtiyacı amacıyla ortaya çıkan gecekondular, günümüzde rant aracı haline geldi. İstanbul Ticaret Odası’nın İTO hazırladığı "İstanbul’da Kaçak Yapılaşmanın Nedenleri" araştırmasına göre, gecekondu bölgesinde yaşayanlar arasında yapılan ankete katılanların dörtte biri oturdukları yerin kendilerine ait olmadığını belirtiyor. 
     Gecekondu sakinlerinin yüzde 42’si evin bulunduğu arsayı başkasından aldığını, yüzde 18’i de arsayı bina ile birlikte satın aldığını bildirdi. Yüzde 68.4’ü oturduğu evin mülkiyetinin kendisine ait olduğunu öne sürdü. Oturulan evin arsasının mülkiyeti sorulduğunda ise yüzde 50.9 tapusuz kamu arazisi olduğunu söyledi. 
     Araştırmaya göre evin planı çoğunlukla mülkiyet sahibi tarafından yapılıyor. Yüzde 58.8’i evi oturan kişinin yaptığını, yüzde 21.7’si önceki mal sahibinin yaptığını, yüzde 17’si bir kalfa tarafından yapıldığını belirtti. Yüzde 1.1’i mühendis mimar, yüzde 0.9’u kat karşılığı müteahhit tarafından yapılmış. 
     
     Parsel parsel rant 
     İTO Yönetim Kurulu Başkanı Mehmet Yıldırım, gecekonduların ilk yapılışından itibaren rant aracı olduğunu savundu. 
     Yıldırım, belirli insanların mücavir alan dışındaki Hazine arazilerinde hakimiyet kurarak buraları gecekondu yerlerine çevirdiklerini ve parselleyerek göç eden insanlara sattıklarını belirtti. Yıldırım, bugün İstanbul’daki gecekonduların yüzde 50’sinin kirada olduğunu söyledi. 
     



 EKONOMİ 

















</TEXT>
</DOC>
