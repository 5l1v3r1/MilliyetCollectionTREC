<DOC>
<DOCNO> 74725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo15.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıçlardan biri Daum'un avukatlarıyla restoranda buluşmuş... 
</HEADLINE>
<TEXT>

     Beşiktaş Teknik Direktörü Christoph Daum hakkında bugün Koblenz Eyalet Mahkemesi'nde sürdürülen uyuşturucu davasında, başyargıç Ulrich Christoffel, dava yargıçlarından Günter Hagenmeier'in, Daum'un avukatlarıyla bu ay başında bir otoyol restoranında biraraya geldiğini açıkladı. 
     Christoffel, Hagenmeier'in, daha önce de avukatlarla sık sık biraraya geldiğini, bunun davanın gidişatı açısından daha iyi olduğunu söylediğini belirtti. 
     Daum'un avukatlarından Ralph Mayer, buluşma talebinin Hagenmeier'den geldiğini söylerken, diğer avukatı Rolf Stankewitz, ''Bu buluşmadan dolayı davaya yeniden başlanabilir. Bunu istemiyoruz. 
     25 duruşma gününden sonra artık sonuca ulaşmak istiyoruz. 25 duruşma 
     günü daha yapılmasını istemiyoruz'' dedi. 
     Savcı Jörg Angerer ise Hagenmeier'in önyargılı olduğu konusunda hiçbir şüphesi olmadığını belirterek, asıl sorunun avukatların savcılıkla uzlaşma yolunu aramamaları olduğunu söyledi. 
     Duruşma arasında bu tür hukuki oyunlardan sıkıldığını ifade eden Daum, ''Hiç kimse gerçekleri öğrenmek istemiyor. En iyi numara yapan kazanıyor'' dedi. 
     63 kez kokain satın almakla ve 100 gram kokain almak için talimat 
     vermekle suçlanan Daum hakkındaki davaya, 2 Nisan Salı günü devam edilecek. 
     






</TEXT>
</DOC>
