<DOC>
<DOCNO> 56852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo18.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor "İyi oynadık ama şans da bizden yanaydı..." 
</HEADLINE>
<TEXT>

     Türkiye Kupası'nda Fenerbahçe'yi eleyerek çeyrek finale yükselen Denizlispor'da büyük sevinç yaşanırken, kulüp başkanı Mustafa Baysal, ''İyi oynadık ama şans da bizden yanaydı'' dedi. 
     Fenerbahçe'nin büyüklüğünü herkesin bildiğini, böyle bir takımı deplasmanda yenerek tur atlamanın kıvanç verici olduğunu belirten Mustafa Baysal, ''Kupa maçları 2 sonuçludur. Kaybedecek birşeyimiz yoktu, cesur oynadık. Fenerbahçe'yi yenen futbolcularımı ve teknik heyeti tebrik ediyorum'' dedi. 
     Baysal, karşılaşmaya çok iyi başladıklarını ve üst üste 2 gol bulduklarını ancak ikinci yarıda yedikleri erken gol nedeniyle bocaladıklarını bildirdi. 
     Baysal, şunları söyledi 
     ''Tolunay'ın kırmızı kart görmesiyle 10 kişi kalmamız bizi etkiledi. Bu pozisyonda hakem olayı görmemişti. Yardımcısının kararıyla kırmızı kartı çıkardı. Bir süre sonra oyuna giren Lazetiç'in de atılmasıyla yeniden dengeyi sağladık. Maçı kazandığımız için mutluyuz. Daha önce İstanbul'da Galatasaray ve Beşiktaş'ı yenmiştik. 
     Bu kez de Fenerbahçe'yi yendik. Kupada gidebildiğimiz yere kadar gideceğiz.'' Tolunay'ın kaleci Abdoullaye ile girdiği diyalog sonrası kırmızı kart görmesine de değinen Baysal, ''Sahada futbolcular takımın kaptanına saygılı olmak zorunda. Ancak kaptan da bu biçimde davranmamalıydı. Tolunay'a ceza verilip verilmeyeceği yönetim kurulunda konuşulacak'' dedi. 
     Baysal, bu galibiyetle rehavete kapılmamaları gerektiğini belirterek, ''Cumartesi günü Ankaragücü ile çok zorlu bir lig maçı oynayacağız. Onlar da Galatasaray'ı yenmişti. Galatasaray ve Fenerbahçe maçlarını kazanan Anadolu takımlarının karşılaşması zorlu geçecek'' diye konuştu. 
     






</TEXT>
</DOC>
