<DOC>
<DOCNO> 96755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun16.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore, karne uygulamasına son veriyor... 
</HEADLINE>
<TEXT>

     Kuzey Kore'nin, karne sistemi uygulamasına son vermeye başladığı bildirildi. 
     Adının açıklanmasını istemeyen bir diplomatik kaynak, Kim Jong-il liderliğindeki Kuzey Kore'nin yeni sistemi geçen ay uygulamaya başladığını, ancak fiyatların hızla yükselmesine yol açtığını söyledi. 
     Diplomatik kaynak, devlet şirketleri yetkililerinin bu ay başında toplandıklarını ve kendilerine, devlet fabrikaları ve şirketlerinin sübvansiyonlardan yararlanmalarına son verileceğinin bildirildiğini anlattı. 
     Kaynak, artık toplumda rekabet kurallarının uygulanacağını belirterek, ''Örneğin, kar etmeyen ve işçilerinin parasını ödemeyen şirketler ayakta kalamayacak'' dedi. 
     Diplomatik kaynak, ''Karne sisteminin yerini, tüm ekonomik faaliyetlerin ve alışverişin ulusal parayla yapılacağı yeni ekonomik sisteme bırakacağını'' söyledi. 
     Yeni sistemde, halka, gıda ve giyecek gibi temel ihtiyaçlarını karşıladığı kupon dağıtma uygulamasına son verilecek. Yarım yüzyıldan fazla süredir komünist Kuzey Kore, halkın tüm temel ihtiyaçlarını parasız karşılıyordu. 
     Yaşamları kökünden değişecek Kuzey Koreliler, artık kazandıkları kadar harcayabilecek. 
     Komünistlerin iktidara geldiği 1947'den beri sosyalist merkezi planlama sisteminin uygulandığı Kuzey Kore'de devlet, toprak, fabrikalar ve şirketlerin sahibi olmaya devam edecek. 
     





</TEXT>
</DOC>
