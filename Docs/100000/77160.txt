<DOC>
<DOCNO> 77160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sonspo06.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Almanlarla şampiyon olamıyor... 
</HEADLINE>
<TEXT>

     2001-2002 futbol sezonunda teknik direktör Werner Lorant yönetiminde şampiyonluk arayan Fenerbahçe, bugüne dek Alman çalıştırıcılarla henüz mutlu sona ulaşamadı. 
     Sarı-lacivertli takımı ligde şu ana dek hiçbir Alman teknik adam şampiyonluğa ulaştıramadı. 
     Fenerbahçe Kulübü Yönetim Kurulu tarafından devre arasında Mustafa Denizli'nin yerine getirilen Lorant yönetimindeki sarı-lacivertli takım, ligde lider Galatasaray'ın ardından 31. haftanın sonunda puan cetvelinde 2. sırada yer alıyor. 
     Birinci Futbol Ligi'nde 1980-81 ve 1981-82 sezonlarında Freidel Raucsh'un, 1993-94 sezonunda Holger Osieck'in, 1998-99 sezonunda da Joachim Löw'ün çalıştırdığı Fenerbahçe, şampiyonluk ipini göğüsleyemedi. 
     1993-94 sezonunu lig ikincisi olarak bitiren Fenerbahçe, 1981-82 ve 1998-99 sezonlarında 3. olurken, 1980-81 sezonunda ise ilk 5'e bile giremedi. 
     
     Denizli tarihe geçti 
     Fenerbahçe'de 2000-2001 futbol sezonunda görev yapan Mustafa Denizli, sarı-lacivertli takıma şampiyonluk getiren ilk Türk teknik direktör olarak tarihe geçti. 
     Şampiyonluğun ardından 2001-2002 sezonuna yine Denizli yönetiminde girilirken, ligin devre arasında Fenerbahçe Kulübü Yönetim Kurulu, Mustafa Denizli'nin görevine son verdi. 
     
     Yugo'lar aranıyor 
     Fenerbahçe, lig tarihinde elde ettiği 14 şampiyonluğun 5'ini Yugoslav teknik adamlarla kazandı. Sarı-lacivertliler, Macar ve Brezilyalı teknik adamlarla 3'er, İngiliz ve Rumen çalıştırıcılarla da 1'er kez şampiyonluğa ulaştı. 
     Fenerbahçe'nin şampiyon teknik direktörleri ve şampiyon olunan sezonlar şöyle 
     Ignace Molnar 1959, 1967-68 Macar , Laszlo Szekely 1960-61 Macar , Miroslav Kokotoviç 1963-64 Yugoslav , Oscar Hold 1964-65 İngiliz , Trian Ionescu 1969-70 Rumen , Waldeira Parreira Didi 1973-74, 1974-75 Brezilya , Tomislav Kaleperoviç 1977-78 Yugoslav , Branko Stankoviç 1982-83 Yugoslav , Todor Veselinoviç 1984-85, 1988-89 Yugoslav , Carlos Alberto Parreira 1995-96 Brezilya , Mustafa Denizli 2000-2001 Türkiye 
     






</TEXT>
</DOC>
