<DOC>
<DOCNO> 81068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/soneko19.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet özel sektörü bor uç ürünü üretimi yapmaya çağırıyor 
</HEADLINE>
<TEXT>

     Devlet Bakanı Şükrü Sina Gürel, Eti Holding'in bütün alanlara yatırım yapmasının mümkün olmadığına işaret ederken, özel teşebbüsü bor uç ürünü üretimi için ''yatırım yapmaya'' çağırdı. 
     Bakan Gürel, düzenlediği basın toplantısında, dünya bor rezervlerinin yüzde 63'ünden fazlasının Türkiye'de bulunduğuna dikkati çekti. 
     Gürel, Eti Holding'in bugüne kadar yaptığı yatırımlarla, ham ve rafine bor pazarlarında ciddi pay aldığını, ancak bunların uç ürün olmadığı için değer olarak düşük olduğunu ve katma değerinin az olduğunu anlattı. 
     Pek çok alanda kullanılan ham bor ürünlerinin Türkiye'de üretimi olmadığından önemli bir katma değer kaybı olduğuna işaret eden Bakan Gürel, ''ister Eti Holding ile ortak yatırım yapsınlar, isterlerse kendileri yatırım yapsın, biz lojistik ve teknolojik destek verelim. 
     Borumuzun katma değerini artırmak istiyoruz. Böylece hem yeni yatırım ve istahdam hem de özel sektöre önemli fırsatlar sunulmuş oluyor'' diye konuştu. 
     
     10 TEMEL BOR ÜRÜNÜ SAPTANDI 
     Daha önce özel sektörün sektöre girmesinde bir kargaşa bulunduğunu, buna açıklık getirdiklerini kaydeden Gürel, özel sektörün yatırım yapması için ilk etapta 10 temel özel bor ürünü saptadıklarını, diğer ürün çeşitleri üzerindeki çalışmaların tamamlanmasıyla onların da özel sektörün yatırımlarına açılacağını bildirdi. 
     
     SORULAR 
     ''İç piyasaya borun pahalı satıldığı'' yönündeki iddiaların hatırlatılması üzerine Bakan Gürel, bu kişilerin Eti Holding'in tekelindeki ham, konsantre ve rafine bor alanlarında haksız rekabete kalkıştıklarını, bu yüzden zarar gördüklerini söyledi. 
     Yatırımcılara ne tür destek verileceğine ilişkin bir başka soruyu yanıtlayan Gürel, özel bir desteğin söz konusu olmadığını, genel yatırım destek programlarından yararlanabileceklerini, ayrıca kendilerine kesintisiz ve uygun fiyata bor sağlanmasının da önemli bir destek olacağını anlattı. 
     İlgi olup olmadığı sorusuna ise Bakan Şükrü Sina Gürel, ''hevesli olan öyle çok özel girişimci var ki, umarım asıl ilgi göstermesi gereken alanlara ilgi göstermeye başlarlar'' yanıtını verdi. 
     
     ALTIN YATIRIMINDA ÇEVRE KAYGISI GÖZETİLECEK 
     Bir başka soru üzerine Bakan Gürel, altın konusunda gösterilen çevre duyarlılığının olumlu bir sonuç verdiğini ve bundan sonraki yatırımlarda çevre kaygısının hep gözetileceğini, ancak artık bunun sona erdirilmesi gerektiğini belirterek, şunları kaydetti 
     ''Elbette çevreye zarar vermeyen yatırım yapılacaktır. Üretimin dışarı çıkmaması için de yatırım yapılmamalıdır. Yarı işlenmiş altının yurtdışına götürülmesi ve son işlemin yurtdışında yapılması ile ne kadar üretim yapıldığının bilinmesi mümkün değil. Altın şirketleri altın rafinerisi kurmalı ki biz ne kadar çıkartıldığını, işlendiğini bilelim.'' 
     
     ÖZEL SEKTÖRE AÇILAN ALANLAR 
     Verilen bilgiye göre, özel sektör yatırımlarına açılan 10 çeşit bor uç ürünü, roketlerden PVC'ye, zımparadan kozmetiğe, çelikten nükleer endüstiye kadar pek çok alanda kullanılıyor. 
     Bakan Gürel'in açıklamasına göre özel sektör, Çinko Borat, Sodyum Borhidrur, Bor karbür, Bor nitrür, Disodyum oktaborat tetrahidrat, ferrobor, bor triklorür, metal borürler, Potasyon Borhidrür ve bor fiberleri üretimi için yatırım yapabilecek. 
     





</TEXT>
</DOC>
