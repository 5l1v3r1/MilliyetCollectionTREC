<DOC>
<DOCNO> 67104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo19.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da Avrupa mücadeleri. Ülker'in kritik maçı 
</HEADLINE>
<TEXT>

     Basketbolda Avrupa kupalarına bu hafta yapılacak maçlarla devam edilecek. 
     Erkekler Avrupa Ligi'nde gruplarda 14. ve son maçlar, Bayanlar Avrupa Ligi'nde ise 11. maçlar yapılacak. 
     Erkekler Avrupa Ligi A Grubu'nda 21 puanla 4. sırada yer alan ve 2. turu garantileyen Efes Pilsen, grupta 23 puanla 2. sırada bulunan 
     İsrail'in Maccabi Elite Tel Aviv takımıyla 14 Şubat Perşembe günü karşılaşacak. Tel Aviv'de yapılacak karşılaşma TSİ 21.30'da başlayacak ve NTV'den banttan yayınlanacak. Efes Pilsen, Maccabi Elite Tel Aviv ile İstanbul'da yaptığı ilk maçı 72-68 yitirmişti. 
     B Grubu'nda 21 puan ve averajla 3. sırada yer alan Ülkerspor ise aynı gün kendi sahasında, 16 puanla 7. sırada bulunan Yunan BC Peristeri takımıyla karşı karşıya gelecek. Ahmet Cömert Spor Salonu'nda saat 21.30'da başlayacak karşılaşma NTV'den naklen yayınlanacak. 
     Bu grupta 2. tura çıkmak için aynı puana sahip 4. sıradaki Sloven Union Olimpija Ljubljana ve 5. sıradaki Alman Opel Skyliners Frankfurt takımıyla çekişen Ülkerspor, ilk maçta deplasmanda 95-82 yendiği Yunan ekibini İstanbul'da da mağlup ederse, tur vizesini alacak. 
     Turuncu-yeşillilerin BC Peristeri'ye yenilmesi halinde, Olimpija ve Frankfurt da maçlarını kaybederse, Türk ekibi yine 2. tura çıkacak. 
     
     Bayanlar Avrupa Ligi 
     Bayanlar Avrupa Ligi A Grubu'nda 12 puan ve averajla 7. sırada yer alan BOTAŞ Spor, ilk maçta deplasmanda uzatma sonunda 73-69 yenildiği, 12 puan ve averajla son sıradaki Fransa'nın AS PTT Aix-en-Provence takımıyla 13 Şubat Çarşamba günü karşılaşacak. 
     Adana'da Menderes Spor Salonu'nda yapılacak karşılaşma 18.30'da başlayacak. Maçı İsrailli Yair Michaelly ve Romanyalı Doru Vinasi hakem ikilisi yönetecek. 
     Kupada B Grubu'nda 14 puanla 5. sırada bulunan Fenerbahçe, 13 puanla 6. sırada yer alan İspanya'nın Ros Casares Valencia takımıyla deplasmanda 14 Şubat Perşembe günü TSİ 21.30'da karşı karşıya gelecek. 
     Sarı-lacivertliler, kendi sahasında yaptığı ilk maçta rakibini 87-74 yenmişti. Karşılaşmada Fransız Christophe Vauthier ve Galli Majid Shabab hakem ikilisi görev yapacak. 
     Erkekler Kuzey Avrupa Ligi 2. tur E grubunda yer alan Fenerbahçe Erkek Takımı ise 3. maçında Letonya'nın Ventspils takımıyla yarın deplasmanda TSİ 18.00'de karşılaşacak. 
     






</TEXT>
</DOC>
