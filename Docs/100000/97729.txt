<DOC>
<DOCNO> 97729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko24.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK "Kamu bankalarının Mayıs karı 185 trilyon TL" 
</HEADLINE>
<TEXT>

     Kaynak aktarımları sonucunda kamu bankalarının toplam ödenmiş sermaye tutarının Mayıs 2002 tarihinde 3.4 katrilyon liraya yükseldiği bildirildi. 
     Bankacılık Düzenleme ve Denetleme Kurumu BDDK , Temmuz ayı ''Bankacılık Sektörü Yeniden Yapılandırma Programı Gelişme Raporu''nu yayımladı. 
     Rapora göre, kamu bankalarının 2000 yılı Aralık ayında ödenmiş sermaye tutarı 477 trilyon lira seviyesinde bulunuyordu. 
     Kamu bankalarının özkaynakları ise Aralık 2000 tarihinde 713 trilyon lira iken, Mayıs 2002 itibarıyla 4.5 katrilyon liraya çıktı. 
     2001 yılında kamu bankalarında sermaye yeterlilik rasyolarında da 
     önemli oranda iyileşmeler gerçekleşti. 
     Sermaye yeterlilik rasyolarındaki iyileşmede, yapılan sermaye aktarımlarının yanı sıra, kamu bankalarının aktifleri içinde risk ağırlığı sıfır olan Devlet İç Borçlanma Senetlerinin DİBS payının artmasının da etkili olduğu belirtilen rapora göre, kamu bankalarının mevduat faiz oranları, DİBS piyasa faiz oranlarının altında ve ortak olarak belirlendi. 
     
     TAKİPTEKİ ALACAKLAR 
     Kısa vadeli yükümlülüklerin önemli ölçüde azaltılması ve sermaye yapısının güçlendirilmesi ile birlikte kamu bankalarının sistemde bozucu etkilerinin sınırlandırıldığı ve bu bankaların mevduat faizlerinin genel faiz oranlarındaki düşüşe paralel bir gelişme gösterdiği ifade edilirken, şöyle denildi 
     ''Kamu bankalarının faaliyetlerini etkinlik ve verimlilik ilkeleri çerçevesinde sürdürmeleri doğrultusunda, her bankanın ihtisas kredileri de dahil olmak üzere kredi faizlerini kaynak maliyetlerini dikkate alarak belirlemeleri sağlanmıştır. 
     Kamu bankaları sorunlu hale gelen kredilerini takipteki alacaklar hesabına aktarma ve gerekli karşılıkları zamanında ayırma konularında da ihtiyatlı bir uygulama içine girmişler ve böylelikle bilançolarını daha şeffaf hale getirmişlerdir.'' Kamu bankalarının 2000 yıl sonunda takipteki alacakları 1 katrilyon 17 trilyon ve bu alacaklar için ayrılan karşılıklar 296 trilyon lira iken, Mayıs 2002 itibarıyla takipteki alacaklar 3 katrilyon 680 trilyon liraya, ayrılan karşılıklar ise 2 katrilyon 605 trilyon liraya yükseldi. 
     
     OPERASYONEL YENİDEN YAPILANDIRMA 
     Kamu bankalarının organizasyonu ise, şube-dışı kar merkezleri, pazarlama, operasyonlar, krediler ve risk yönetimi ve kontrol olmak üzere yönetim kuruluna bağlı 5 temel birimden oluşan bir yapıya dönüştürüldü. 
     Ziraat Bankası'na devredilen Emlak Bankası'nın, bankacılık faaliyetleri dışında kalan mal varlıkları ve bu konuda faaliyet gösteren iştiraklerindeki hisse payları, ticari gayrimenkulleri, ihtiyaç fazlası gayrimenkulleri, kanuni takibe intikal ettirilmiş tüm alacakları ve bunlara ilişkin olarak ayrılmış karşılıklar devirde hariç tutuldu. 
     Kamu bankalarının şube ve personel sayısının azaltılması yönünde de önemli adımlar atıldı ve Aralık 2000 itibarıyla 2 bin 494 olan şube sayısı Mayıs 2002 itibarıyla 1.792'ye, 61 bin 601 olan personel sayısı ise 38 bin 3003'e geriledi. 
     
     BANKALARIN KAR ZARAR DURUMLARI 
     Rapora göre, kamu bankalarının kar zararlarını, likiditesini ve faiz oranı marjlarını izlemek için bir izleme programı oluşturuldu. 
     Bu suretle, bankaların aktif ve pasiflerinin getiri maliyet oranları haftalık, şubelerin bilanço ve kar zarar durumları ise günlük olarak takip edilebilir hale getirildi. 
     Emlak ve Ziraat Bankası'nın 2001 yılı Nisan ayında 598 trilyon lira olan toplam zararı, Aralık ayında 526 trilyon lira kara dönüşürken, Halk Bankası'nın ise söz konusu dönemlerde 740 trilyon lira olan zararı, 581 trilyon liraya geriledi. 
     Ziraat Bankası 2002 yılı ilk çeyreğinde 640 trilyon lira kar elde ederken, tarımsal krediler ile ilgili olarak ayrılan karşılıkların da etkisi ile Mayıs ayı sonu itibarıyla 6 trilyon lira zarar etti. Söz konusu zararda, uzun vadeli kağıtlardan oluşan menkul değerler cüzdanının Vergi Usul Kanunu'na göre değerlendirilmesi sonucunda ortaya çıkan yüksek vergi provizyonu da etkili olduğu belirtilen raporda, ''Mayıs ayı sonu itibarıyla Halk Bankası'nın 191 trilyon lira kar elde etmesiyle, aynı dönemde kamu bankalarının toplam karı 185 trilyon lira oldu.'' denildi. 
     





</TEXT>
</DOC>
