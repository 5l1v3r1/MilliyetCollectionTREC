<DOC>
<DOCNO> 79635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sonspo05.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin, taraftara "kafa atan" Erman'a arka çıktı 
</HEADLINE>
<TEXT>

     Beşiktaş Futbol Takımı Menajeri Sinan Engin, Gençlerbirliği maçının ardından Erman Güraçar ile bir taraftar arasında yaşanan tatsız olayın güvenlik boşluğundan kaynaklandığını söyledi. 
     Sinan Engin, Beşiktaşlı futbolcuların gururlu ve kişilikli olduklarını ifade ederek, ''Maalesef soyunma odası koridorlarına işi olmayan kişiler güvenlik boşluklarından yararlanarak giriyor. Dün de böyle biri futbolcumuza hakaret etmiştir. Eğer futbolcuya hakaret edip aşağılarsanız, böyle bir olaya da maruz kalırsınız'' diye konuştu. 
     Erman'a hakaret eden kişinin Beşiktaşlı olduğunu sanmadığını belirten Engin, ''Futbolcunun da bu tür şeyleri duymamazlıktan gelmesi gerekiyor. Ancak böyle bir maç sonrası futbolcu da üzülüyor. Hakaret de edilince dayanamıyor. Bunun çözümü, koridorlarda iyi güvenlik önlemi almaktan geçer. Ayrıca bu tür şeyler yaşamak istemiyorsanız, maçı kazanacaksınız'' dedi. 
     
     Erman "Dayanamadım" 
     Gençlerbirliği maçı sonrası soyunma odası koridorlarında kendisine hakeret eden bir taraftara kafa atarak karşılık veren Erman Güraçar ise, ''Sarhoş birinin bana yaptığı hakarete dayanamadım'' dedi. 
     Öncelikle, bu kişinin sporculara ait olan soyunma odası koridorlarında bulunmaması gerektiğini vurgulayan Erman, ''Berabere kaldığınız maçın ardından, sarhoş bir adam koridorda ağzına geleni söylüyor. Biz de maçtan yeni çıkmışız, ben de dayanamadım. Olmaması gerekiyordu ama sonuçta biz de insanız'' şeklinde konuştu. 
     
     Transfer çalışmaları 
     Son 2 maçında prestij mücadelesi yapacak olan Beşiktaş'ta, transfer çalışmaları da önümüzdeki haftadan itibaren başlayacak. 
     Menajer Sinan Engin, iç transferde herhangi bir sorun yaşayacaklarına inanmadığını, gazetelerde yazıldığı gibi 10 futbolcuyu takımdan uzaklaştırmak gibi bir düşüncelerinin olmadığını söyledi. 
     Türkiye'den 7-8 oyuncuyla görüşmelerini sürdürdüklerini kaydeden Engin, yabancı futbolcu için de transfer çalışmalarına başlayacaklarını kaydetti. 
     
     Kocaelisporlu Serdar 
     Sinan Engin, basın mensuplarının daha önce Beşiktaş'ta forma giyen Kocaelisporlu Serdar Topraktepe'nin transfer listelerinde bulunup bulunmadığı ile ilgili sorusuna da, ''Serdar çok iyi bir futbolcu ve bizden yetişti. Bu futbolcuyu Beşiktaş'a kazandırmak ve takımımızda görmek isteriz. Zaten, Beşiktaş'tan da haksız bir şekilde ayrılmıştı'' diye yanıt verdi. 
     Engin, Gençlerbirliği'nde forma giyen Okan için ise herhangi bir girişimde bulunmadıklarını sözlerine ekledi. 
     





</TEXT>
</DOC>
