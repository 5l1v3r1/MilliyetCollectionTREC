<DOC>
<DOCNO> 82436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo12.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan ve Berkant şampiyonluğu anlatıyor... 
</HEADLINE>
<TEXT>

     Galatasaraylı futbolcular, 2001-2002 sezonunda yaşanan şampiyonluğun sevincini yaşamayı sürdürürken, Ümit Karan, ''Hayatımın bu yılını ömrüm boyunca unutmayacağım'' dedi. 
     Ümit Karan, kendisine ait ''www.umitkaran.org''da yaptığı açıklamada, kendisini bildiğinden bu yana futbol oynadığını kaydetti. 
     Ümit, şöyle devam etti 
     ''Meşin yuvarlak olmadan bir gün geçirmedim. Ama bu yıl yaşadığımı ömrüm boyunca unutmayacağım. Meslek yaşantımın en güzel ve zor günlerini yaşadım ve yaşıyorum. Transfer olduğum ilk yılda böyle bir şampiyonluk yaşamak beni çok keyiflendirdi. Hele ki üçüncü yıldızı göğsüne takan ilk takım olmanın vermiş olduğu onuru, buradan anlatmam mümkün bile değil.'' 
     
     ALMANYA'DA AMELİYAT 
     Güzel bir yılı geride bıraktıklarını, ancak çok fazla gol atamadığını belirten Ümit Karan, açıklamasını şöyle sürdürdü 
     ''Görevim gol atmaktı. Ben takımıma yararlı olduğumu düşünüyorum. 
     Kritik anlarda takımım için goller attım. Maçlardan sonra bize sorulan sorulara hep, Benim gol atmam değil, takımın başarısı önemli deriz. 
     İnanın öyledir. Ben üç gol atmışım, ama takımım mağlup olmuş. Bundan kim mutluluk duyabilir ki Önümüzdeki günlerde Almanya'da ameliyat olacağım. Sezonun büyük bir bölümünü sakat sakat geçirdim. Ama bunu profesyonel bir bilinç içinde yaşadım. Hocam Lucescu benden oynamamı istedi. Ben de öyle yaptım. İyi ki de yapmışım. Son maçta 5 dakika oynamak bile bana yetti.'' 
     
     BERKANT ''ARTIK GELECEĞE BAKMAMIZ LAZIM'' 
     Galatasaray'ın genç yıldızı Berkant Gökten da zorlu bir sezonun ardından taraftarlara verdikleri sözü tuttuklarını kaydederek, Ali Sami Yen Stadı'nda yapılan şampiyonluk şölenindeki tezahüratlarla zorlu dönemin yorgunluğunu üzerlerinden attıklarını belirtti. 
     Berkant, kendisine ait ''www.berkantgoktan.org''da yaptığı açıklamada, bu sezon Avrupa'da ve Türkiye'de başarılı olduklarına inandığını dile getirerek, şöyle dedi 
     ''Ama ben artık geçtiğimiz yılı unutmak zorunda olduğumuzu düşünüyorum. Artık geleceğe bakmamız lazım. Dikkat ederseniz, kaptanımız Bülent Korkmaz her yerde sık sık, Şampiyonlar Ligi şampiyonu olacağız diyor. Ben de ağabeyime katılıyorum. Ben de Avrupa'nın en büyüğü olacağız diyorum.'' Galatasaray'ın bünyesinde inanılmaz bir kazanma ve ekip olma ruhunun bulunduğunu anlatan Berkant, açıklamasını, ''Bunu çok iyi kullanıyoruz. Avrupa'da çok iyi maçlar çıkarıyoruz. Seneye de böyle olacak. Buna bakarak, Avrupa'da şampiyon olacağız diyen Bülent kaptanıma katılıyorum. Daha şimdiden Şampiyonlar Ligi şampiyonu olmuş bir Galatasaray'ın bütün Avrupa'da, tüm Türkiye'de insanları sokağa döktüğünü hayal ediyorum'' diye tamamladı. 
     





</TEXT>
</DOC>
