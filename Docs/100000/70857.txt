<DOC>
<DOCNO> 70857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/yasam/yas05.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümden döndüğü pistte şampiyon oldu 
</HEADLINE>
<TEXT>

Uludağ’da bir kayakçıyla çarpışarak beyin travması geçiren Filiz Avunduk, Gençler Snowboard Şampiyonası’nın birincisi.. 
     ASLI ÖKTENER İstanbul 

     Türkiye Filiz Avunduk’u, Uludağ’da snowboard yaparken başka bir kayakçıyla çarpışması ve beyin travması geçirmesiyle tanıdı. İşte şimdi 17 yaşındaki o güzel kız, eli alçıda katıldığı Türkiye Gençler Snowboard Şampiyonası’nda birinci oldu. Kaza sonrası kask takarak kaymaya başlayan Avunduk’un tek hedefi, sponsor bulabilirse, ABD’de bu ay düzenlenecek Dünya Şampiyonası’na katılmak. 
     Pierre Loti Fransız Lisesi 2. sınıf öğrencisi olan, İnterteks Fuarcılık’ın sahibi Hüseyin Avunduk ile VIP Turizm yöneticilerinden Yasemin Pirinççioğlu’nun kızı Filiz’in kayak aşkı yine anne - babasından geliyor. Snowboard yapmaya 8 yaşında başlayan, 1995’te bu dalda ilk birinciliğini alan Avunduk, 1999 ve 2000’de de Türkiye Gençler Snowboard Şampiyonu oldu. 
     
     Talihsiz kaza 
     Avunduk’un başından geçen talihsiz kazaysa 24 Ocak 2002’de Uludağ’da meydana geldi. Kaza anına ilişkin çok az şey hatırlayan Avunduk şunları söyledi 
     "Antrenörüm Tuğhan Kırbaç ile o gün ikinci kez zirveye çıkışımızdı. Amatörler pistinden geçmek üzereydim. Pist yokuş aşağı değildi, o yüzden hız yapmıyordum. Birden Tuğhan’ın Dikkat et’ diye bana bağırdığını duydum. Bana çarpan Evren Çam yokuş aşağı hızla geliyormuş. Sonrasını hatırlamıyorum. Anlatılanlara göre 3 metre uçmuşum." 
     
     Kaşımda 6 dikiş var’ 
     Kazada beyin tramvası geçirdiğini ve sağ kaşının yarıldığını anlatan Avunduk, şöyle konuştu "İki gün hastanede, bir hafta evde yattım. Kaşıma 6 dikiş atıldı. O dönemde okula gitmedim. Travma yüzünden daha önce yaşadığım bazı küçük olayları hatırlamıyorum. Doktorlar bunun geçici olduğunu söyledi. Arkadaşlarım ve ailem bana nazar boncuklu kolyeler hediye etti, onları hiç çıkarmıyorum." 
     
     Korkularını yenmek için çalıştı 
     Avunduk, kazadan sonra 22 Şubat’ta ailesiyle İsviçre’ye gitti. Zirveden inmek üzereyken bu kez de yaşlı bir adamla çarpışan Filiz’in sol eli çatladı. Alçıya alınan eline rağmen genç kız ikinci gün tekrar zirveye çıktı. Avunduk, "Art arda geçirdiğim iki kaza beni korkutmuştu. Bunu yenmem gerekiyordu. İkinci gün tekrar zirveye çıktım. Ya bugün ya da bir daha hiç kaymamalıyım’ diye düşündüm. Başarıyla aşağıya indim. O gün korkumu yenmiştim" diye konuştu. İki kazadan sonra Uludağ’da geçen hafta sonu ölümden döndüğü pistte düzenlenen Türkiye Gençler Şampiyonası’na katılan Avunduk, "Kısa pist yarışına ilk çıktığımda düştüm. Kendimi çok kötü hissettim. Uzun pist yarışlarında zirveden inerken çok emindim. 10 kişi katılmıştı, birinci geldim" dedi. 
     



 YAŞAM 




















</TEXT>
</DOC>
