<DOC>
<DOCNO> 50997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/guncel/gun05.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS’de anket de var 
</HEADLINE>
<TEXT>

Bu yıl yapılacak üniversite sınavlarında bir dizi yenilik var. Öğrenci seçme kılavuzunda Amerika’daki bazı üniversiteler de yer aldı 
     SİBEL KAHRAMAN İstanbul 

     Üniversite sınavı için start verilirken, ÖSS başvuru kılavuzunda bir dizi değişiklik de yer aldı. Bazı bölümlerin puan türü değiştirilirken, Amerika’daki bazı üniversiteler de kılavuzda yer aldı. 
     2002 Aday Bilgi Formu’nda daha önceki yıllardan farklı olarak adayların doldurması gerekli bilgiler arasında T.C. kimlik numarası kısmı da yer aldı. İstanbul’da dört olan sınav merkezine Üsküdar da eklenerek sayı beşe çıkarıldı. 
     ÖSS’ye başvuracak adaylar, ÖSYM’nin bu yıl düzenlemeyi kararlaştırdığı ankette yer alan soruları da yanıtlayacaklar. Ankette, adayların sosyo-ekonomik durumları ile eğitim ve kültür düzeylerini belirlemeye yönelik sorular bulunuyor. Adaylar bu soruları yanıtladıktan sonra başvuru belgeleriyle birlikte teslim edecekler. 
     ABD’deki bazı üniversiteler de, 2002 - Öğrenci Seçme Kılavuzu’na alındı. Adaylara, ABD’deki New York Eyalet Üniversitesi ile Albany, Binghamton, Buffalo ve Stony Brook üniversitelerinde, ücret karşılığı okuma olanağı sağlandı. 
     ABD’deki üniversitelerde 2002 - 2003 eğitim - öğretim yılında öğrenim görmek isteyen adaylar, bu üniversitelere doğrudan başvurabilecekler. Bu üniversitelerdeki programlara kayıt yaptırabilmek için, adayların 2002 -ÖSS’den en az 120 ve daha yüksek puan almaları gerekiyor. 
     



 GÜNCEL 
























</TEXT>
</DOC>
