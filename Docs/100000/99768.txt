<DOC>
<DOCNO> 99768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/spo02.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy sallandı 
</HEADLINE>
<TEXT>

Şükrü Saracoğlu Stadı yine görkemli gecelerinden birini yaşadı. Sezonun ilk buluşmasında takımını yalnız bırakmayan Fenerbahçe taraftarı şov yaptı 
     FENERBAHÇE yeni sezonu muhteşem bir törenle açtı. 88 gün sonra yeni kadrosuyla taraftarının önüne çıkan Sarı-Lacivertliler, Kadıköy’ü adeta salladı. Hande Yener ile Gülben Ergen birer konser verirken, futbolcuların taraftarlara tanıtımı esnasında stadın bütün ışıkları söndürüldü ve havai fişekler eşliğinde görkemli bir atmosferde oyuncular teker teker sahaya çağrıldı. Lazer ışıkları eşliğinde önce orta sahada toplanan oyuncular, ardından tribünleri selamladılar. 
     
     Uche’ye plaket 
     YABANCI oyuncular arasında en uzun süre Fenerbahçe formasını giyme unvanını elinde bulunduran Nijeryalı futbolcu Uche’ye, açılış töreninde hizmetlerinden dolayı bir plaket verildi. Tam dokuz sezon görev yapan Uche’ye tribünler büyük sevgi gösterisinde bulundu. 
     
     Dereağzı’ndan çim taşındı 
     MARATON tribünü önündeki bir bölüm çimin aşırı sıcaklar nedeniyle yanması yönetimi harekete geçirdi. Dereağzı’ndan dün gün boyu taşınan çimlerle yanan bölgeler takviye edildi. 
     
     Başkandan çağrı 
     AÇILIŞ sırasında bir konuşma yapan Başkan Aziz Yıldırım, gerek tesisleşme gerekse ekonomik alanda hızla ilerlediklerini söyledi, "Sıra Avrupa’da başarıya geldi" dedi. Yıldırım, yeni sezonda taraftarlara, küfürlü tezahüratlara son vermeleri çağrısında bulundu, "Fenerbahçe Şükrü Saraçoğlu Stadı’na küfür yakışmaz. Bunu hep beraber destekleyerek ortaya koyacağız" dedi. Stad gidişinde de taraftarlara küfüre hayır yazılı bir bildiri dağıtıldı. 
     
     Restorant açıldı 
     MARATON tribünündeki restoranlar maç öncesi başkan Aziz Yıldırım ve yöneticilerin de bulunduğu bir törenle açıldı. Yönetici Zeynep Sabancı’nın kurdelayı kesmesinden sonra Başkan Aziz Yıldırım, VİP tirbününde maç izleyen taraftarlara küfür istemediğini bir kez daha hatırlattı. 
     
Tribünde olay      KIZILYILDIZ maçı taraftarlarla güvenlik güçleri arasında çıkan kavga nedeniyle olaylı başladı. Migros tarafındaki kale arkası tribününün alt bölümünde bulunan taraftarlar açılış sırasında güvenlik güçleriyle birbirine girdi. Bir anda ortam gerilirken yaralananlar oldu. Başkan Aziz Yıldırım bu tribüne giderek durumu sakinleştirdi. 
     



 SPOR 



























</TEXT>
</DOC>
