<DOC>
<DOCNO> 71506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/soneko22.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB tartışmalarına TÜSİAD da katıldı... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Türkiye Cumhuriyeti'nin benimsediği toplumsal bir proje olan Avrupa Birliği AB üyeliğinin devletin platformlarında, devlet sorumluluğu taşıyanlar tarafından sorgulanmasının yanlış olduğunu bildirdi. 
     TÜSİAD, Türkiye'nin AB üyeliği ile ilgili olarak son günlerde yoğunluk kazanan tartışmaları değerlendirmek üzere yazılı bir açıklama yaptı. 
     ''Türkiye'nin AB üyeliği ile ilgili olarak son günlerde kamuoyundaki tartışmalar AB üyeliğini sorgular niteliktedir'' denilen açıklamada, Türkiye'nin AB ile müzakerelere başlamak için altına imza attığı Ulusal Program'da taahhüt ettiği kısa vadeli hedefleri yerine getirmek durumunda olduğu vurgulandı. 
     Kısa vadeli hedefler için Türkiye tarafından verilen tarihin 19 Mart 2002 olduğu anımsatılan açıklamada, şu görüşlere yer verildi 
     ''AB üyeliğinin Türkiye'nin gündemine henüz girmiş bir konu olmadığı, 1963 yılından beri çeşitli aşamalardan geçilerek üyelik müzakerelerine başlama noktasına kadar gelindiği herkes tarafından bilinen bir gerçektir. Dünyanın en önemli ekonomik ve siyasi gücü olma yolunda ilerleyen AB'ye üye bir Türkiye, bugün sözü edilen iç ve dış tehditlerden kendiliğinden uzaklaşacak, refah seviyesi artacaktır. 
     Türk halkı da yaşam standartlarını her bakımdan yükseltecek olan AB üyeliğini benimsemiş durumdadır. 
     Hal böyleyken, Türkiye'nin AB üyeliğinin devletin platformlarında, devlet sorumluluğu taşıyanlar tarafından sorgulanması yanlıştır. Bu sorgulamanın korkular üzerine inşa edilmesi ise özgüven eksikliğinin bir göstergesi olarak değerlendirilmelidir. '' TÜSİAD açıklamasında, AB'yi dışlayan seçenekler üretmeye çalışmanın, AB üyeliğinin Türkiye Cumhuriyeti'nin gelişme çizgisinin, felsefesinin doğal hedefi ve devletin resmi politikası olduğu kadar, bir toplumsal proje olarak da benimsendiği gerçeğini gözardı etmek anlamına geldiği kaydedildi. 
     






</TEXT>
</DOC>
