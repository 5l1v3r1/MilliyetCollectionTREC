<DOC>
<DOCNO> 70597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur16.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanı'ndan yasaklanan film hakkında açıklama.... 
</HEADLINE>
<TEXT>

     Kültür Bakanı İstemihan Talay, ''Büyük Adam, Küçük Aşk isimli filmin yasaklanmasına ilişkin kararı, Kültür Bakanlığı'nın, ne bakanlık olarak ne de bir siyasi irade sonucunda aldığını'' söyledi. 
     Bakan Talay, kararı, Kültür Bakanlığı'nın temsilcisinin de aralarında bulunduğu Sinema, Video ve Müzik Eserleri Denetleme Kurulu'nun aldığını bildirdi. 
     Talay, bakanlıkta düzenlediği basın toplantısında, ''Büyük Adam, Küçük Aşk'' filminin yasaklanma kararına ilişkin açıklamalarda bulundu. 
     Sinema, Video ve Müzik Eserleri Kanunu uyarınca 2 kurul oluşturulduğunu belirten Talay, kurullar hakkında bilgi verdi. Kültür Bakanlığı'nın temsilcisi, basın mensubu ve sektör temsilcisinden oluşan 3 kişilik alt kurulun, filmlerle ilgili ilk incelemelerini yaptıktan sonra eser işletme belgesi verilmesine ilişkin olumlu ya da olumsuz bir karar aldığını ifade eden Talay, olumlu bir karar çıkmaması durumunda filmlerin, Milli Güvenlik Kurulu Genel Sekreterliği, Kültür, İçişleri, Milli Eğitim bakanlıkları temsilcileri, sinema sektöründen bir temsilci ve bir oyuncu ile müzik eserleri yapımcısı toplam 7 kişiden oluşan üst kurul olan Denetleme Kurulu'nun önüne geldiğini söyledi. 
     Bakan Talay, Emniyet Genel Müdürlüğü'nden ''Büyük Adam, Küçük Aşk'' isimli filmin gösterilmesi ile ilgili bazı sakıncalar olduğuna ilişkin bir yazı geldiğini ve bunun üst kurulda denetlenmesi talebi bulunduğunu belirterek, ''Biz, bu durumda sekreterya görevi yaparız. 
     Bunu doğal olarak üst kurula iletiyoruz. Üst kurul da bu filmin gösteriminin yasaklanmasına ilişkin bir karar almıştır'' dedi. 
     Talay, Denetleme Kurulu'nun aldığı kararın, ''Kültür Bakanlığı yasakladı'' şeklinde yorumlanmasının haksızlık olacağına işaret etti. 
     Denetleme Kurulu'nda Kültür Bakanlığı'nın tek bir temsilcisi bulunduğunu yineleyen Talay, kurulda görev yapan üyelerin vicdani kanaatlerine göre görev yaptıklarını kaydetti. Talay, ''Bu yasağı Kültür Bakanlığı ne bakanlık olarak ne de bir siyasi irade sonucunda almış değildir'' dedi. 
     
     Siyasi etki yok 
     Siyasi iradenin, kendi yetkisinde olan birçok konuyu, ''konu uzmanlar açısından değerlendirilsin ve siyasi etkiler azalsın'' mantığı ile kurullara devrettiğini ve kurul üyesi olan kişinin herhangi bir siyasi irade ile yönlendirilmeden kararlarını aldığını belirten Talay, aynı durumun Kültür Bakanlığı'nın sinema sektörü ile ilgili kurulları için de geçerli olduğunu söyledi. 
     Talay, bir soru üzerine, Denetleme Kurulu'nda bulunan Kültür Bakanlığı temsilcisinin filmin yasaklanması yönünde oy kullandığını ifade etti. 
     Bir gazetecinin, ''Filmi önce desteklediniz, sonra ne gibi sakıncalar görüldü de yasaklandı '' sorusuna Talay, ''Kurul, gelen yazıya göre değerlendirdi. Kültür Bakanlığı 'bu yasak kararını alın' şeklinde bir telkin veya öneri götürmüş değil'' karşılığını verdi. 
     Destek kararının, 3'ü bakanlık mensubu, 4'ü sektör temsilcisi olan Fon Denetim Kurulu tarafından alındığını belirten Talay, bu karara dayalı olarak filme, 20 milyar lira karşılıksız, 25 milyar lira da uzun vadeli borca dayalı destek verildiğini söyledi. 
     Bakan Talay, bir soruyu yanıtlarken de filmin yasaklanmasına, ''devletin ülkesi ve milleti ile bölünmez bütünlüğüne, milli egemenliğe, cumhuriyet, milli güvenlik, genel asayiş, kamu yararı, genel asayiş ve genel ahlak gibi konulara aykırılıklar olması şeklinde filmlerin yasaklanacağına'' ilişkin bir kanun maddesinin gerekçe gösterildiğini belirtti. 
     
     Emniyet'ten gelen yazı 
     Bir soru üzerine, Emniyet Genel Müdürlüğü'nden gelen yazıya da değinen Talay, şöyle konuştu 
     ''Ailesini kaybeden ve büyük bir kentte yakınlarının yanına bırakılan sözde Kürt ailenin küçük kızı Hejar'ın kaldığı eve polis tarafından operasyon düzenlenme sahnesinde, polisin hiçbir uyarıda bulunmadan içeri girerek, içerdeki tüm canlıları ayrım yapmadan öldürdüğü, çevredeki vatandaşlara kaba davrandığı ve küçük kızın şans eseri kurtulduğu izlenimi verildiği, operasyon sahnesinde polisin yargısız infaz yaptığı izleniminin verildiği, bazı sözde Kürt kimliğine karşı şoven yaklaşımların sergilendiği gibi bazı unsurları belirterek, konunun yeniden değerlendirilmesi konusunda talepte bulunulmuştur.'' 
     
     "Filmi izlemedim" 
     Filmi izlemediğini söyleyen Talay, bakanlığa verilen senaryoda filmin adının ''Cumhur Bey'' olduğunu ve küçük kızın filmin sonunda Cumhur Bey'le kardeşliği simgeleyen bir yaklaşım ortaya koyduğunu belirtti. Bakan Talay, filmde ise küçük kızın kendi ailesinin yanına gittiğini, filmin adının ''Cumhur Bey'' yerine ''Büyük Adam, Küçük Aşk'' şeklinde, Cumhur Bey'in adının da ''Rıfat'' olarak değiştirildiğini kaydetti. 
     Berlin'de yayınlanan afişinde filmin adının, ''Büyük Adam, Küçük Aşk'' isminin ensest ilişkiyi çağrıştırdığı düşünülerek ''Hejar'' olarak değiştirildiğini belirten Talay, ''Türkiye'de bu isim kullanılırken kimsenin aklına gelmedi mi '' diye sordu. 
     Bakan Talay, filmin Almanya'daki afişlerdeki isim değişikliğini şöyle değerlendirdi 
     ''İyi ve güzel adımlarla yola çıkılmış, bir kardeşlik mesajı verilmek üzere çekilmiş bir film... Ama daha sonrasında sürümünü, daha çok para toplanmasını sağlamak için bazı kesimlerin belki tepkisini, bazı kesimlerin de ilgisini çekmek amaçlanıyor. Bu güzel hedef, amaç yok edilmek isteniyor.'' Bakan Talay, bir soruyu yanıtlarken de filmlerin Oscar'a aday gösterilmesinde Kültür Bakanlığı'nın bir yetkisi olmadığını söyledi. 
     Talay, bir soru üzerine de hiçbir idari kararın nihai karar olmadığını, filmin yasaklanmasına ilişkin kararın kesinleşmesi için yargısal süreç de bulunduğunu belirtti. 
     Yapılan 45 milyar liralık desteğin geri alınıp alınmayacağına ilişkin soru üzerine de Talay, bunun değerlendirmesinin yapılacağını kaydetti. 
     






</TEXT>
</DOC>
