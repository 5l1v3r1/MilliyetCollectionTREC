<DOC>
<DOCNO> 90345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/soneko19.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin taklitten kaybı 3 milyar dolar 
</HEADLINE>
<TEXT>

     Marka Koruma Grubu'nun raporuna göre, Türkiye'de ekonomik maliyeti 3 milyar dolara ulaşan taklit kaybı ortadan kaldırılsa, aynı miktar para ile muhtemel bir Marmara depremi ile ilgili yapılması gerekli iyileştirme çalışmalarının çoğu tamamlanabilir ve binlerce hayat kurtarılabilir. 
     Marka Koruma Grubu'nun talebi üzerine PriceWaterhouseCoopers tarafından, taklitçiliğin Türkiye ekonomisine verdiği büyük ölçekli tahribatı nicel olarak ortaya koyarak devlet organlarının dikkatini problemin büyüklüğüne çekmek, yetkili kurumları sorunun büyüklüğüne ikna etmek, taklitçilikten mağdur firmalara taklitçilikle mücadelelerinde destek verilmesini sağlamak ve taklitçiliğin Türkiye'nin sosyo-ekonomik yapısına ve Türkiye'ye giren doğrudan yabancı yatırım miktarına verdiği zararın tespit edilmesi amacıyla bir rapor hazırlandı. 
     Rapora göre, yapılan araştırmalar sonucunda taklit ürünlerin iki farklı kaynağı, yurtdışında üretilerek Türkiye'ye kaçak olarak sokulan ürünler ve Türkiye'de üretilen taklit ürünler olarak belirlendi. Bu taklit ürünler, genellikle bakkal-market-açık pazar ve tezgahlarda satılıyor. 
     Tüketicilerin neredeyse tamamı aldıkları ürünlerin taklit olduğunu bilmeden alıyor. Ürünler genellikle gerçek ürün fiyatına satılırken, tüketicinin ambalajından dolayı ürünün taklit olduğunu anlaması çoğu zaman imkansız bulunuyor. 
     Taklit mal üreticileri genellikle birden çok markanın en karlı ürününü taklit ederken, bunu sürekli bir iş olarak görebiliyorlar. 
     Firmalarla yapılan görüşmeler ve yapılan araştırmalar sonucu bu tür üreticilerin bireysel olarak hareket etmedikleri, organize bir yapıları olduğu anlaşılıyor. 
     Taklitçilikle mücadelenin her safhasında çok çeşitli engellerla karşılaşılıyor. Eksik ve yanlış uygulamalar firma tarafından taklit olduğu tespit edilen mala el konulmasını engellerken, taklit malla ilgili mücadeleyi aksatıyor. 
     
     EKONOMİK KAYIPLAR 
     Rapora göre, Türkiye'de taklitçiliğin yarattığı kayıt vergi dışı ekonomi 2000 yılı itibariyle GSYİH'nın yüzde 1,4'üne ulaşmakta. 2000 yılı itibariyle GSYİH'nin 188 milyar dolar olduğu gözönünde bulundurulduğunda, kayıp 2,63 milyar dolara tekabül ediyor. Diğer vergi gelirleri ile kaybın 3 milyar dolar olduğu tahmin ediliyor. 
     Türkiye'de bu kayıp ortadan kaldırılsaydı, aynı miktar para ile 1997-2000 yılları arasında ekonominin lokomotif sektörü olarak kabul 
     edilen otomotiv sektörüne yapılan yatırımın 2 katı yatırım yapılabilirdi. Rapora göre, aynı miktar para ile yapılabilecek diğer çalışmalar da şöyle ''Muhtemel bir Marmara depremi ile ilgili olarak yapılması gerekli iyileştirme çalışmalarının çoğu tamamlanabilir ve binlerce hayat kurtarılabilir, 410 bin yetime bakım sağlanabilir, 90 tane 600 kişi kapasiteli yoksul, kimsesiz, yaşlı ve yetimlere Darülaceze tarzında hizmet veren bakım evleri kurulabilir, 290 bin kişiye 100 metrekarelik sosyal konut, 75 tane tam donanımlı 400 yatak kapasiteli hastane, 3 bin 800 tane bin öğrenci kapasiteli okul binası, 15 bin tane 500 öğrenci kapasiteli spor salonu binası inşa edilebilir.'' Rapora göre, istihdam açısından ise bir yıl süre ile 2 milyon kişi asgari ücretle istihdam edilebilir, ayrıca en az 2 milyon kişi işsizlik sigortasından yararlanma imkanı bulabilir. 
     
     ÇÖZÜM ÖNERİLERİ 
     Marka taklitçiliğinin Türkiye'de yenilenen hukuki düzenlemeler uyarınca büyük bir iktisadi suç teşkil ettiği vurgulanan raporda, marka taklitçiliğinin, ürünleri taklit eden firmaların bizzat mücadele edemeyecekleri kadar büyük bir sorun olduğuna dikkat çekiliyor. 
     Toplumun bilinçlendirilmesi, kurumsal yapılanma, mevzuat değişiklikleri, uygulama önerileri ve eğitim çalışmaları gibi çözüme dair önerilerin de sunulduğu rapor, ''Tüketiciler ve otoriteler, uyuşturucu ve silah kaçakçılığı üzerindeki yoğun kontrol nedeniyle taklitçiliğin yasadışı organizasyonların en büyük gelir kaynağı olma yolunda hızla ilerlemekte olduğunu gözönünde bulundurmalıdır ve buna karşı önlem almalıdırlar'' deniliyor. 
     AB Komisyonu'nun Avrupa gümrük otoritelerinin 1995-1997 yılları arasında yakaladığı taklit mallar üzerine yaptırdığı bir araştırmada Türkiye, rapor edilen 4 bin 133 taklitçilik suçundan Polonya 740 ve Tayland'ın 724 ardından, 497 suç olayı ile 3. sırada yer aldı. 
     Türkiye'yi ABD, Hong Kong, Çin, Çek Çumhuriyeti, Kore ve Endonezya takip ediyor. 
     





</TEXT>
</DOC>
