<DOC>
<DOCNO> 94111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko05.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'deki ilk Türk yatırımı 
</HEADLINE>
<TEXT>

     Dışa açılma çabası içindeki komşu ülke Suriye'ye yatırım yapan ilk Türk olan Gaziantep'te yerleşik Akteks Akrilik İplik Sanayi ve Ticaret A.Ş'nin Yönetim Kurulu Başkanı Ahmet Mutafoğlu, ''Bu yatırım ile zaten pazarım olan Suriye ve diğer Ortadoğu ülkelerine daha kolay ulaşabileceğim'' dedi. 
     Mutafoğlu, Halep'te kurulan ve yarın Suriye Başbakanı'nın da katılacağı törenle açılacak fabrikada, şimdilik günde 8 ton klasik triko, 2 ton fantazi ipliği olmak üzere 10 ton üretim yapılacağını, işletmenin tüm üniteleri ile devreye alınması sonrasında ise üretimin günlük 20 tona çıkacağını söyledi. 
     Gaziantep'teki fabrikalarda ürettikleri iplik çeşitlerinin tamamını Halep'te de üreteceklerini belirten Mutafoğlu, ''Bu sayede, Suriye ve bu ülke üzerinden Ortadoğu pazarına daha kolay açılarak, ithalatçı firmalara teslimat süresi ve nakliye maliyeti başta olmak üzere, birçok avantajlar sağlayacağız'' diye konuştu. 
     İşletme inşaatının 6, makine-teçhizat montajının 3 ay sürdüğünü ifade eden Mutafoğlu, fabrikada yüzde 70'i Suriyeli, yüzde 30'u Türk olmak üzere 300-350 dolayında kişinin istihdam edileceğini bildirdi. 
     
     SON TEKNOLOJİ ÜRÜNÜ MAKİNELER 
     ''Suriye'ye fabrika kurma tercihimde, pazar faktörünün yanı sıra, gösterilen bir çok kolaylık ve sıcak ilgi etken oldu'' diyen Mutafoğlu, şöyle devam etti 
     ''Almanya, Fransa ve İtalya'da üretilen son teknoloji ürünü makineler ile kurulan fabrika, global ekonominin gereği olarak pazar içerisinde üretim yapmamızı sağlayacak. Akrilik iplik üretiminde Türkiye genelinde önemli bir paya sahibiz ve Suriye başta olmak üzere, Arap ülkelerine ihracat yapıyoruz. 
     Fabrikanın kuruluşu ile ilgili olarak, Suriye'deki tüm kamu kurum ve kuruluşlarından çok büyük destek, kolaylık ve yardım gördük. 
     Pazarımız olan Suriye ile tarihe dayalı iyi komşuluk, akrabalık, dostluk ilişkilerimiz ve kültür paylaşımımız var. Din birliği ve mutfak kültürü birlikteliğini de unutmamak gerekir. 
     İşletme merkezimiz olan Gaziantep ile Halep mesafe olarak da birbirine çok yakın. Yaşam tarzımız da birbirine çok benziyor. 
     Bunların sonucu olarak da Halep'te, devletin en üst düzey yöneticisine kadar her kesimden destek, yakınlık ve kolaylık gördük. Fabrikanın kuruluşu sırasında, bütün kurum ve kuruluşların sıcak ilgisini hissettik.'' 
     
     ''RİSKE ATILMADIM'' 
     Suriye'nin, laf olsun diye değil, ciddi anlamda dışa açıldığını, bunun için gerekli altyapıyı hazırladığını vurgulayan Mutafoğlu, sözlerini şöyle sürdürdü 
     ''Suriye ekonomisi, gelecekte Arap ülkelerinin tamamına önderlik edecek bir atılım içinde büyüyor. Suriye'nin diğer Arap ülkelerine açılan kapı olması da başlı başına yatırım gerekçesidir. 
     Globalleşmenin gereği olarak uygun bir ortam bulduğum için Suriye'ye yatırım yaparken riske atıldığımı kesinlikle düşünmedim. Liberal ekonominin gereklerini yerine getirmek için çaba gösteren Suriye'ye yaptığım yatırımın, Suriye ile Türkiye arasında son dönemde gelişen ilişkilere de ivme kazandıracağına inanıyorum.'' Mutafoğlu, Suriye'deki ilk Türk yatırımcı olmanın ötesinde, ilk yabancı yatırımcı olmanın gururunu taşıdığını da sözlerine ekledi. 
     





</TEXT>
</DOC>
