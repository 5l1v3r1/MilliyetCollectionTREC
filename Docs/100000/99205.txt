<DOC>
<DOCNO> 99205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur19.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Çiller, Cumhurbaşkanı'na saygısızlık etti" 
</HEADLINE>
<TEXT>

     Adalet ve Kalkınma Partisi AKP Genel Başkanı Recep Tayyip Erdoğan, Avrupa Birliği AB uyum yasalarının görüşülmesi amacıyla Cumhurbaşkanı Ahmet Necdet Sezer'in davetiyle gerçekleştirilen Çankaya Köşkü'ndeki liderler zirvesine katılmayan DYP Lideri Tansu Çiller'in, hem liderlere hem de Sezer'e saygısızlık ettiğini söyledi. 
     Erdoğan, Türk-İş'in 50'nci kuruluş yıldönümü nedeniyle Dedeman Oteli'nde düzenlenen toplantıda bir konuşma yaptı. 
     Türk-İş'in eski genel başkanlarından Seyfi Demirsoy'un, "Sakın yapamayacaklarını vaat etmeyin" yönündeki sözlerine gönderme yapan Erdoğan, çok klasik gibi görünen bu sözün, sendikacılık hareketi kadar siyaseten de önemli olduğunu söyledi. Erdoğan, Türkiye'de, hem siyasetin hem de sendikacılığın "bol keseden vaat etme" biçiminde gerçekleştirildiğini belirtti. Bu kapsamda ülkenin bir diğer yapısal sorunun da konjonktüre göre gelişen popülist davranışlar olduğunu kaydeden Erdoğan, çoğu kez yapamayacakları şeyleri vaat edenlerden göreve geldiklerinde bu sözlerin hesabının sorulmasını istedi. Erdoğan, AK Parti'nin bugüne kadar tutumayacağı hiçbir vaatte bulunmadığını, anketlerde birinci parti çıkmalarının gerisinde de bunun yattığını söyledi. 
     
     İŞ GÜVENCESİ YASASI'NI ANAP İSTEMİYOR 
     Erdoğan, AB uyum yasaları için ANAP Genel Başkanı Mesut Yılmaz ile yaptıkları görüşmede, Yılmaz'ın 13 maddelik bir paketi gündeme getirdiğini ancak pakette İş Güvencesi Yasası'nın yer almadığını söyledi. Erdoğan, İş Güvencesi asası'nı Çalışma Bakanı Yaşar Okuyan'ın istediğini, buna karşılık partisi ANAP'ın istemediğini kaydetti. 
     AK Parti'nin, İş Güvencesi Yasası'nın AB'ye uyum paketi içinde yer almasından yana olduğunu yineleyen Erdoğan, ölüm cezasına ilişkin maddenin de paketten çıkarılarak, anayasal güvenceye kavuşturulacak bir yapıda ele alınmasını istedi. 
     
     ÇİLLER SAYGISIZLIK ETTİ 
     Erdoğan, AB'ye uyum yasaları için Cumhurbaşkanı Ahmet Necdet Sezer'in öncülüğünde düzenlenen liderler zirvesine DYP Genel Başkanı Tansu Çiller'in katılmamasını sert bir dille eleştirdi. Erdoğan, davetin Başbakan Bülent Ecevit'ten değil Cumhurbaşkanı Sezer'den geldiğine dikkat çekerek, Çiller'in bu toplantıya katılmayarak parti liderlerinin ötesinde Cumhurbaşkanı Sezer'e saygısızlık ettiğini söyledi. 
     
     YAHNİCİ'YE TUTARLI OLUN 
     Erdoğan, kendisinden önce konuşan MHP Genel Başkan Yardımcısı Şevket Bülent Yahnici'nin, 3 Kasım'da erken seçim olması yönündeki teklifin ilk kez MHP'den geldiğine ilişkin sözlerine değinerek, bu teklifin gereğinin ancak diğer partilerin desteğiyle yerine getirilebileceğine işaret etti. 
     Erdoğan, 3 Kasım'da erken seçim isteyen MHP'nin, bu teklifinden bir hafta önce de seçimin 2004'te yapılmasından yana olduğunu anımsatarak, MHP'yi tutarlı olmaya davet etti. 
     





</TEXT>
</DOC>
