<DOC>
<DOCNO> 70645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/spor/spo04.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Futbolu bırakıyorum" 
</HEADLINE>
<TEXT>

Trabzon kalecisi Metin Aktaş, Kocaeli’den yediği hatalı gollerden sonra isyan etti soyunma odasında "Yarın mukavelemi yırtın" dedi. Genç file bekçisi zor ikna edildi 
     Herkesi şok etti 
     KOCAELİSPOR maçında talihsiz goller yiyen ve Teknik Direktör Briegel tarafından ilk yarının bitiminde oyundan alınan kaleci Metiş Aktaş, karşılaşma bitiminde yaptığı konuşmalarla takım arkadaşları ile yöneticileri şoka soktu. Genç file bekçisi soyunda odasına geldiğinde "Yeter artık. Futbolu bırakıyorum. Yarın mukavelemi yırtın" diyerek isyan etti. Metin ayrıca maç içinde bir ara sahayı bile terketmeyi düşündüğünü söyledi. 
     
     Bali engelledi 
     TRABZONSPORLU futbolcular bu sözler karşısında şaşkına dönerken, takıma moral vermek için Bordo - Mavili oyuncuların yanına gelen yönetici Serdar Bali, Metin Aktaş’ı güçlükle ikna edebildi. Metin ile bir görüşme yapan Bali’nin "Futbolu bırakınca ne yapacaksın Sen makine mühendisi değilsin ki. Daha çok gençsin. Önünde uzun yıllar var. Moralini bozma" dediği öğrenildi. Genç kaleci yaptığı açıklamada, "Kaderim aynı Fevzi gibi oldu" ifadesini de kullandı. 
     
     Suçlular bulundu 
     KOCAELİSPOR yenilgisiyle birlikte büyük yara alan ve UEFA Kupası’na katılma şansını iyice zora sokan Trabzonspor’da yönetim faturayı Teknik Direktör Briegel ile kaleci Metin’e çıkardı. Başkan Özkan Sümer ile karşılaşma sonrası bir toplantı yapan bazı yöneticilerin, "Briegel de hayal kırıklığı yarattı. Onu da bırakalım" dedikleri belirtildi. 
     SÜMER’İN bu öneriye sıcak bakmadığı ve "Hocayı değiştirerek neyi çözeceğiz. Bu tür düşünceleri aklınızdan çıkarın. Sorunu başka yerlerde aramalıyız" yanıtını verdiği öğrenildi. Yöneticilerin, takımda bir kaleci sıkıntısı yaşandığını ve hem Metin Aktaş’ın, hem de Bülent’in çok formsuz olduğunu kaydettikleri de ifade edildi. Bu arada Metin dünkü antrenmana çıkmadı. 
     
     Briegel’den itiraflar 
     TRABZONSPOR Teknik Direktörü Hans Peter Briegel, göreve geldiği dönem ile şimdiki durum arasında bir fark bulunmadığını söyledi. Alman hoca, "Takıma bir katkınız olmadı mı " şeklindeki soruya, "Demek ki katkım olmamış. Çünkü sıralamadaki yerimizde bir değişiklik yok. Küçük bir kriz yaşıyoruz ama Trabzonspor asla küme düşme endişesi duymaz" diye konuştu. 
     AVRUPA Kupaları’na gitme şanslarının zora girdiğini kaydeden Briegel, istifa etmeyi düşünmediğini de belirtti. Alman teknik adam, "Gaziantespor’un yenilmesi eğer Kocaelispor’u yenseydik işimize yarayabilirdi. Ancak bu şansı kaybettik. Artık önümüzdeki maçlara bakacağız. Yeni bir seri yakalamak için uğraş vereceğiz" ifadelerini kullandı. 
     
     Hami Futbol çok nankör 
     KAPTAN Hami, Kocaelispor karşısında Trabzonspor gibi oynamadıklarını ancak rakibin de galibiyeti hakedecek bir futbol ortaya koymadığını söyledi. Tecrübeli futbolcu, "Kocaelispor’un emeği değil, şansı bizden fazlaydı. Futbolun nankör yüzünü gördük. Biz nedense beş yıldır hep şansın gülmediği taraf oluyoruz" diye konuştu. 
     



 SPOR 



























</TEXT>
</DOC>
