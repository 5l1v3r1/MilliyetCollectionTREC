<DOC>
<DOCNO> 90534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/soneko08.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol attık, borsa yükseldi, dolar 1.6 milyonun altına düştü 
</HEADLINE>
<TEXT>

     Bütün Türkiye'nin milli maça odaklandığı bu sabah, piyasalar sakin bir seyir izliyor. 
     Türkiye'nin Japonya önünde 1-0 öne geçtiği saatlerde, Borsa'da da yükseliş kaydedildi. İstanbul Menkul Kıymetler Borsası İMKB Ulusal 100 Endeksi, seansın ilk 1 saatlik bölümünü yükselişle geçti. 
     1. seansa 34.01 puan kayıpla 9,196.69 puan seviyesinde başlayan 
     endeks, daha sonra gelen alımlarla yükselmeye başladı. Seansın ilk 1 saati tamamlandığında endeks 172.87 puan ve yüzde 1.87 artışla 9,403.57 puan seviyesinde bulunuyordu. Yaklaşık 27 trilyon liralık işlem hacmi oluştu. Dolar ise hem serbest piyasada, hem bankalararası para piyasasında 1.6 milyon liranın altına geriledi. Kapalıçarşı'da güne 1 milyon 605 bin liradan başlayan dolar, saat 10.30 sıralarında 1 milyon 585-588 liradan alınıp 1 milyon 595-598 bin liradan satılıyor. Ayaklı Borsa'da da dolar, 1 milyon 590 bin liradan işlem görüyor. Bankalararası para piyasasında dolar kotasyonlarında, alışta en düşük fiyat 1 milyon 582 bin lira, en yüksek fiyat 1 milyon 588 bin lira, satışta ise en düşük fiyat 1 milyon 591 bin lira, en yüksek fiyat da 1 milyon 593 bin lira düzeyinde gerçekleşti. Uzmanlar, doların düşüşünde Hazine'nin ihale beklentisinin etkili olduğunu ifade ettiler. 
     

     
</TEXT>
</DOC>
