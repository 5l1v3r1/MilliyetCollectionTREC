<DOC>
<DOCNO> 99989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur13.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Türkiye artık daha özgür, daha demokrat, daha Avrupalı" 
</HEADLINE>
<TEXT>

     Başbakan Bülent Ecevit, dün sabahtan beri Türkiye'nin ''artık daha özgür, daha demokrat, daha Avrupalı'' olduğunu, belirterek, ''Türkiye AB'den artık en kısa zamanda tam üyelik bekliyor'' dedi. 
     Başbakan Ecevit, TRT-1'de yayınlanan 13.00 Ana Haber Bülteni'nde canlı yayına konuk olarak TBMM'den AB uyum yasalarının çıkması ve seçime ilişkin görüşlerini dile getirdi. 
     Uyum yasalarıyla getirilen yeni düzenlemeleri hatırlatan Ecevit, savaş veya yakın savaş tehdidi dışında ölüm cezasının kaldırıldığını, terör suçlularının ömür boyu hapse mahkum olacağını, AB üyesi ülkelere sığınan terör suçlularının da Türkiye'de yargılanabileceğini söyledi. 
     Ecevit, ''Farklı dil ve lehçeler, bu arada Kürtçe, devlet denetimi altında serbest bırakılacaktır'' dedi. 
     Hak ve özgürlüklere getirdiği bu ve benzeri serbestliklerle TBMM'nin tarihsel bir görevi daha yerine getirdiğini belirten Ecevit, ''Türkiye şimdi dünyada daha güçlü ve daha saygın. Bu haklar ve özgürlükler kullanılırken elbette ulusal birliğimiz ve ülke bütünlüğümüz sımsıkı korunacaktır. Açılan yeni dönemin ulusumuza hayırlı olmasını diliyorum'' dedi. 
     Ecevit, ''Türkiye Artık AB'den nasıl bir açılım bekliyor '' sorusuna karşılık, şunları kaydetti 
     ''AB'den Türkiye, artık en kısa zamanda tam üyelik bekliyor. Bu konuyu atlatanlar vardı. Fakat iyi niyetli de olsa 'evvela şu gereksinmeleri yerine getirin ondan sonra, bu konuda da adım atabiliriz' diyenler vardı. Artık bunların söyleyebilecekleri bir şey kalmadı. Öyle inanıyorum ki, belki bir kaç ayrıntı dışında Türkiye gelişmiş AB ülkelerinde varolan özgürlüklerin ve hakların tümüne kavuşmuş olacak. O bakımdan artık kimse 'Türkiye, AB'nde tam üyeliğe layık olamaz, hazır değil' diyemez.'' Ecevit, uyum yasalarının TBMM'den geçmesinin Avrupa basınındaki yankılarını çok olumlu değerlendirdiğini de söyledi. Ecevit, TBMM'nin son oturumunda büyük başarı ve kararlılık göstererek uyum yasalarını geçirmesinin batı ülkelerinde de hayranlık uyandırdığını belirterek, bunun batı basınındaki yorumlarda da açıkça görüldüğünü vurguladı. 
     
     SEÇİM EKONOMİSİ 
     Başbakan Ecevit, ''Bu seçimlerde seçim ekonomisi uygulanıp uygulanmayacağı'' sorusu üzerine, şunları kaydetti 
     ''Benim başında bulunduğum 57. Koalisyon Hükümeti, bu konuda çok dikkatli davranıyor. Ekonominin geleceğe sorun yaratmayacak şekilde gelişmesini sağlamaya çalışıyoruz. Ben şuna kesinlikle inanıyorum, seçim kampanyası süresince de bu ilkeden ayrılmayacaktır, hükümetimiz. 
     Çünkü bunun sonuçları, çok ağır, çok acı olur. Bu hükümetin üyeleri elbette yeniden hükümet olmak isterler, seçimlerden sonra. Ondan sonra karşılaşacakları ekonominin de sağlıklı olması kendi yararlarına da daha uygundur, bütün Türkiye'nin yararına da uygundur. O bakımdan herhangi bir kaygım yok, seçim ekonomisi uygulanmayacak.'' 
     
     MHP'NİN TUTUMU 
     AB'ye uyum yasaları konusunda MHP'nin Anayasa Mahkemesi'ne gitme yönündeki kararını nasıl değerlendirdiği sorusu üzerine Başbakan Ecevit, ''Koalisyon ortağımızın bu konudaki görüşlerine ilişkin bir şey söylemeyi doğru bulmuyorum'' yanıtını verdi. 
     Gerek idam cezasının kaldırılması, gerekse insan haklarıyla ilgili düzenlemeler konusunda MHP'nin kendilerine hoşgörülü davranması konusunda görüşbirliğine vardıklarını söyleyen Ecevit, ''MHP, koalisyon ortağı olduğumuz halde AB ile ilgili yasama çalışmalarında bizim, koalisyon ortakları dışında kendi irademizi kullanmamıza ses çıkarmayacağını belirtti. O bakımdan bunu takdirle karşılıyoruz. 
     Nihayet demokratik bir süreçtir. Önemli bir konuda koalisyon ortaklarından ikisinin yani ANAP ile DSP'nin ayrı bir tutum izlemelerinde bir engel çıkarmamıştır koalisyon ortağımız. Bence, yapıcı bir davranış olmuştur.'' Ecevit, ''AB'ye tam üyelik konusunda bundan sonraki süreçte herhangi bir engel çıkarılabilir mi sizce Kopenhag Zirvesi'nden Türkiye neler bekliyor '' sorusuna karşılık, şunları söyledi 
     ''TBMM'de kabul edilen maddeler, bunların tümünü kapsamaktadır. 
     Artık Kopenhag kriterleri bakımından bizim eksikliğimiz bulunduğu ileri sürülemez. Gerek basın yayın özgürlüğü bakımından gerek dil özgürlüğü bakımından, bu arada Kürtçe bakımından, dernek hakları ve benzeri bütün haklar bakımından, gelişmiş AB ülkelerinde var olan bütün hak ve özgürlükler bizde de öngörülüyor. Bizde de yasal hale gelmiş bulunuyor. O bakımından kimsenin söyleyeceği fazla bir şey bulunamaz.'' 
     
     GAZETECİLERİN SORULARINI YANITLADI 
     Başbakan Ecevit, açıklamalarda bulunmasının ardından Oran Stüdyosu'ndan ayrılırken, gazetecilerin sorularını yanıtladı. 
     AB uyum yasalarının Meclis'ten büyük bir başarı ile geçtiğini anımsatan bir gazetecinin ''Türkiye bundan sonra AB nezdinde bir girişimde bulunacak mı Kopenhag Zirvesi'nden Türkiye'nin beklentileri nedir '' sorusuna Ecevit, şu karşılığı verdi 
     ''Türkiye artık daha özgür, daha demokrat ve daha Avrupalı. AB ile aramızdaki duvarlar artık yıkılacak, bu kesindir ve Türkiye'nin Batı camiasındaki saygınlığı şimdiden daha büyük ölçüde artmaya başlamıştır. Kopenhag ölçütleri bakımından bir eksikliğimizin kalmadığına inanıyoruz. Meclis'te çıkan kanunlar ayrıntıları ile incelendiğinde Batılı dostlarımızda bunun bilincine varacaklar o bakımdan herhangi bir kuşkum yok. Bu önemli başarının hayırlı olmasını diliyorum.'' Bir gazetecinin ''Aksi bir durum olursa, Türkiye, Kopenhag'da beklediği müzakere tarihini alamazsa, başka gerekçeler öne sürülürse bu durum AB beklentisini nasıl etkiler '' sorusunu yanıtlarken de Ecevit, böyle bir varsayım üzerinde durmanın bile doğru olmadığını dile getirdi. TBMM'den geçen kanunlarla Türkiye'nin bütün Kopenhag kriterlerinin gereklerini kabul ettiğini ifade eden Ecevit, ''Ve bunları uygulayacaktır. Bu konuda artık Türkiye'ye herhangi bir olumsuz iddia yöneltilemez. Böyle bir olasılığı düşünmek bile istemiyorum. Ama öyle bir şey olursa gereğini yaparız '' dedi. 
     Ecevit, MHP'nin söz konusu kanunlarla ilgili Anayasa Mahkemesi'ne başvuracağına ilişkin haberleri anımsatan bir gazeteciye de, ''Tabii haklarıdır Anayasa Mahkemesi'ne başvurmak. Benim herhangi bir kuşkum yok bu konuda'' karşılığını verdi. 
     





</TEXT>
</DOC>
