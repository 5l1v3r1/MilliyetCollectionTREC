<DOC>
<DOCNO> 75133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo09.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndaki rakiplerimiz özel maçlarda ne yaptı 
</HEADLINE>
<TEXT>

     Japonya ve Güney Kore'de 31 Mayıs-30 Haziran tarihleri arasında düzenlenecek 17. Dünya Kupası finallerine katılacak takımlar, hazırlık maçlarını sürdürüyor. 
     Finallerde Türkiye ile birlikte C Grubu'nda yer alan takımlardan Brezilya, kendi sahasındaki özel maçta Yugoslavya'yı 1-0 yenerken, Kosta Rika ise evinde Fas'a 1-0 yenildi. 
     Brezilya'nın Fontaleza kentinde bu sabaha karşı 57 bin seyirci önünde yapılan maçta Brezilya'yı Yugoslavya karşısında galip getiren golü, 70. dakikada Luizao kaydetti. 
     Karşılaşmada, Brezilya Milli Takımı'nda, sakat olan FC Barcelona'dan Rivaldo yer almazken, sakatlığı nedeniyle uzun süre sahalardan uzak kalan FC Inter'den Ronaldo ise 2.5 yıl aradan sonra ilk kez milli takımda yer aldı ve 45 dakika forma giydi. 
     Yugoslavya'da ise maçta bir sarı kart gören Fenerbahçeli Zoran Mirkoviç 90, Nikola Lazetiç de 80 dakika görev yaptı. 
     Kosta Rika ise başkent San Jose'deki maçta Afrika temsilcisi Fas'a 1-0 yenilirken, tek gol 52. dakikada Bouden'den geldi. 
     






</TEXT>
</DOC>
