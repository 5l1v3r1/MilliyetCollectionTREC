<DOC>
<DOCNO> 62984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo11.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saran "Galatasaray'dan Fatih için ciddi bir teklif gelmedi.." 
</HEADLINE>
<TEXT>

     Fenerbehçe Kulübü Yönetim Kurulu Üyesi Sadettin Saran, Fatih Akyel'in lisans sorunuyla ilgili Galatasaray'dan bir öneri gelmediğini söyledi. 
     Ligde bu akşam yapılacak Samsunspor-Fenerbahçe maçı öncesinde Samsun'un Bafra İlçesi'nde ''Fenerbahçeliler Derneği''ni ziyaret eden kulüp başkanı Aziz Yıldırım ve bazı yönetim kurulu üyeleri, taraftarlarla bir süre sohbet etti. 
     Yöneticiler Saddetin Saran, Ali Yıldırım, Vedat Olcay, Murat Özaydın, Hamdi Akın, Mahmut Uslu ve Osman Yalçın'ın da hazır bulunduğu ziyaret sırasında taraftarlar, sarı-lacivertli kulübün yöneticilerine büyük ilgi gösterirken, başkan Yıldırım, Türkiye genelinde 50'ye yakın Fenerbahçeliler Derneği bulunduğunu söyledi. 
     Bafra Fenerbehçeliler Derneği'nin bünyesinde faaliyet gösteren futbol okulunun çalışmalarından memnuniyet duyduğunu ifade eden Yıldırım, ''Buradan geleceğin Cemilleri ve Rüştüleri yetişecek. 
     Böylesi sivil toplum örgütleriyle ilişkilerimize çok önem veriyoruz'' dedi. 
     Yıldırım, Fatih Akyel'in lisans sorunuyla ilgili soruları yanıtlamaktan kaçınırken, yönetim kurulu üyesi Sadettin Saran ise konuyu en kısa sürede çözmek istediklerini bildirdi. 
     Fatih'in Fenerbehçe'nin futbolcusu olduğunu belirten Saran, ''Ortada dolaşan rakamlar hayali, Galatasaray'dan bize ciddi bir teklif yok'' diye konuştu. 
     






</TEXT>
</DOC>
