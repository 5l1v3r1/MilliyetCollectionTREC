<DOC>
<DOCNO> 89417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun24.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Müzakereler konusunda net bir ifade bekliyoruz'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, AB dönem başkanlığını yürüten İspanya'nın Başbakanı Jose Maria Aznar ile Türkiye-Avrupa ilişkileri üzerine 45 dakika süren bir görüşme yaptı. 
     Yılmaz, görüşmeden sonra düzenlediği basın toplantısında, Aznar'a AB'ye uyum çerçevesinde yapılan çalışmalar hakkında bilgi verdiğini söyledi. 
     İspanya'nın dönem başkanlığında PKK ve DHKP-C'nin terörist örgütler listesine alınmasından dolayı kendisine teşekkür ettiğini ifade eden Yılmaz, PKK'nın KADEK adı altında faaliyetlerini sürdürdüğünü, KADEK'in de aynı listeye alınmaması halinde, bunun yasaklanmış tüm terörist örgütlerin başvuracağı bir hile olacağını dile getirdiğini bildirdi. 
     Yılmaz, ''Dolayısıyla Türkiye olarak KADEK'in de terör listesine alınmasına büyük önem verdiğimizi ve bunun aynı zamanda AB'nin terörle mücadele konusundaki kararlılığının bir işareti olacağını söyledim'' dedi. 
     Aznar'ın bu konuyu diğer üye ülkelerin de dikkatine getireceğini ve Türkiye'ye tam destek vereceğini ifade ettiğini kaydeden Yılmaz, ''Türkiye'nin Helsinki zirvesinde aday ülke statüsü kazanmasından sonra, Laeken zirvesinde Türkiye'de reform sürecinin devam etmesi halinde Türkiye'nin tam üyelik müzakerelerine yaklaşacağının ifade edildiğini, şimdi de Sevilla zirvesinde net bir ifade beklediğimizi söyledim'' dedi. 
     Türkiye'de hala bazı çevrelerin, Türkiye'nin Kopenhag siyasi kriterlerini yerine getirse dahi, başka bahanelerle tam üyelik müzakerelerinin başlamasının engelleneceği endişesi taşıdığını Aznar'a ifade eden Yılmaz, ''Buna istinaden Sevilla deklarasyonunda veya Sevilla zirvesinden sonra yapılacak açıklamada, Türkiye'nin tam üyelik müzakerelerine başlaması için tek koşulun, diğer aday ülkeler için olduğu gibi, Kopenhag kriterlerini yerine getirmesi olacağının zikredilmesinin, Türkiye'deki reform sürecinin sürdürülmesi bakımından önem taşıdığını ifade ettim'' diye konuştu. 
     Yılmaz, Aznar'ın, Türkiye'nin Kopenhag kriterlerini yerine getirmesi halinde, tam üyelik müzakerelerinin önünde herhangi bir engel olmadığı görüşünü dile getirdiğini, bunun Sevilla zirvesinde AB'nin ortak tutumu olarak zikredilmesi için de gereken çabayı göstereceğini ifade ettiğini söyledi. 
     
     KIBRIS 

     Kıbrıs'taki toplumlararası müzakereler süreci konusunda fikir alışverişinde bulunduklarını belirten Yılmaz, Türkiye'nin Kıbrıs sorununa çözüm için yapıcı katkılar sağladığını, ancak Türkiye-AB ilişkileriyle Kıbrıs sorununun çözümü arasındaki herhangi bir bağlantıyı hiçbir zaman kabul etmeyeceklerini vurguladı. Yılmaz, bunun Helsinki zirvesinden sonra da AB dönem başkanlığı tarafından Türkiye'ye taahhüt edilen bir husus olduğunu da dile getirdiğini söyledi. 
     İspanya Başbakanı Aznar ise Sevilla zirvesinde, ağırlıklı olarak ortak tarım politikası ve kaçak göç konularının ele alınacağını, genişleme konusunda bir karar almaktan ziyade, bir durum tespiti yapılacağını belirtti. 
     Aznar, esasında ortak tarım politikasındaki güçlükler aşılmazsa, genişleme sorunun da çözümünün güçleşeceğini ve sürecin bundan olumsuz etkileneceğini kaydetti. 
     Yılmaz, Aznar ile görüşmesinin yararlı olduğunu da belirtti. 
     Devlet Bakanı ve Başbakan Yardımcısı Mesut Yılmaz, AB dönem başkanı İspanya'nın Başbakanı Jose Maria Aznar ile yaptığı görüşmeden sonraki basın toplantısında, Türkiye'deki siyasi partilerin AB konusundaki eleştirilerini de yanıtladı. 
     Yılmaz, AK Parti'nin, bu yasal düzenlemelerin yerine getirilmemesi halinde ANAP'ın hükümetten çekilmesi çağrısına şu cevabı verdi 
     ''Bütün siyasi partiler, AB ile ilişkilerini eğer sadece kendi parti çıkarları açısından değerlendirirse, bu konuda mesafe almak fevkalade güçleşir. Benim her zaman ifade ettiğim gibi, AB ile ilişkilerimizin geliştirilmesi, Türkiye'nin AB üyeliği yolunda mesafe alması, sadece bugünkü hükümetin değil, aynı zamanda bundan sonraki bütün hükümetlerin de ortak amacı olmalıdır.'' AB'ye karşı olmayan ve karşı olmadığını söyleyen partilerin böyle değişik gerekçelerle değişik tutumlar takınması halinde, herkesin ve Türkiye'nin de bundan zarar göreceğini ifade eden Yılmaz, ''Umarım sonunda bütün siyasi partiler, başka partilerin ne yapması gerektiği konusundan ziyade kendi tavırları konusuna yoğunlaşır'' dedi. 
     Yılmaz, başkanlık divanı toplantısıyla ilgili sözlerinin basına doğru yansımadığını ifade ederek, sözlerini şöyle sürdürdü 
     ''Benim söylediğim sadece, Cumhurbaşkanı başkanlığında yapılan toplantıda MHP'nin bu konuda diğer partilerden farklı bir tutum ortaya koyduğudur. Bu da zaten kamuoyunun malumünde. Kriterlerin yerine getirilmesinde MHP, zaten genel başkanının da kamuoyuna açıkladığı şekilde, diğer bütün partilerden farklı bir tutum benimsemiştir. Şimdi bu hükümetin içindeki bu görüş farklılılığına rağmen, bu meseleyi çözmeye çalışıyoruz. Meclis'te bir uzlaşma sağlamaya çalışıyoruz. 
     Dolayısıyla basında yer alan ifadeler, benim ifadelerim değildir, doğru da değildir.'' -TÜRKİYE'DEKİ TARTIŞMALAR- Yılmaz, bir gazetecinin, ''ekonomi ve borsada dalgalanmalar olduğunu ve Devlet Bakanı Kemal Derviş'in, buna belirsizliğin neden olduğunu söylediğini'' belirterek bu konudaki düşüncelerini sorması üzerine de ''Buna, AB ile ilişkilerimizde bir tıkanıklık yaşanmış olduğu izlenimi ve bunun giderek çözülemeyeceği konusunda yer alan yorumlar neden oluyor. Ama biz her şeye rağmen, iyimserliğimizi muhafaza ediyoruz'' dedi. 
     Mesut Yılmaz, idam, anadilde eğitim ve Türkiye'de devam eden tartışmalar konusunda Aznar'a bilgi verip vermediği yönündeki soruya da şu cevabı verdi 
     ''Bu konularda Türkiye'nin, diğer AB ülkelerinden farklı olarak çok uzun süre ve maliyeti çok yüksek olan bir terörle mücadele dönemi yaşadığını, bu dönemin yarattığı duyarlılığın henüz daha toplumda tam olarak ortadan kalkmadığını, bu nedenle gerek ölüm cezasının terör suçları için kaldırılması konusunda, gerekse Türkçe dışındaki anadillerde yayın ve öğrenimin önündeki engellerin kaldırılması konusunda toplumda geniş bir duyarlılığın söz konusu olduğunu ifade ettim. Bunlar sağlansa bile, Türkiye'nin önüne, başta Kıbrıs olmak üzere başka bahanelerin sürülebileceği endişesinin bulunduğunu dile getirdim. 
     Kendisi de esas olarak Helsinki kararlarından herhangi bir sapmanın söz konusu olamayacağını, yani siyasi kriterlerin yerine getirilmesinin tam üyelik müzakerelerinin başlatılması için değiştirilmez bir koşul olacağını, ancak bunların yerine getirilmesi halinde de Türkiye'nin tam üyelik müzakerelerinin başlaması için başka bir engelin söz konusu olmayacağı görüşünü dile getirdi.'' Devlet Bakanı ve Başbakan Yardımcısı Yılmaz'ın, bugün Madrid'den özel uçakla İstanbul'a hareket etmesi bekleniyor. 
     





</TEXT>
</DOC>
