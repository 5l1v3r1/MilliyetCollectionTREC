<DOC>
<DOCNO> 66538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/spor/spo04.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YILMAZ Kahroluyorum 
</HEADLINE>
<TEXT>

Trabzon’un Onursal Başkanı, kötü sonuçlar nedeniyle büyük üzüntü duyduğunu söyledi 
     UMUT EKEN 

     BORDO - Mavili kulübün eski başkanı Mehmet Ali Yılmaz, şu andaki tablodan utanç duyduğunu söyledi. Yılmaz, "Yönetim önce kamuoyunu tatmin edici ve taraftarı sakinleştiri, umutlandırıcı sözler ettiler. Şampiyon olacağız’ dediler. Şimdi Küme düşmeyiz’ diyorlar. Bu laf Trabzonspor’u çok küçültücüdür. Buna tahammül edemem. Taraftarlar bağırıyorlar, ben de kahroluyorum" yorumunu yaptı. 
     YILMAZ, kulüpteki ekonomik sıkıntılarla ilgili de, "Benim dönemimde kapıya kimse gelmedi. Çünkü orada ben vardım. Sözlerim kanundur. Kongre öncesi iyi yöneteceklerini söylediler. Seçildikten sonra mazeret yoktur" dedi. Kırgınlığını gizlemeyen ve yönetime yüklenen Mehmet Ali Yılmaz, "Onursal başkan olarak değil, onursal taraftar olarak süratle Trabzonspor onurunun iadesini istiyorum" diye konuştu. 
     
     Trabzon ayrı telden 
     HAMİ Basından kaçmayın 
     TRABZONSPOR Kaptanı Hami, herkesin içine kapandığını, bu durumdan çıkılması gerektiğini savundu. Kötü sonuçlar üzerine adeta hayata küsen arkadaşlarını uyaran Hami, "Konuşun ve rahatlayın. Basından, insanlardan ve gerçeklerden kaçmakla en büyük yanlışı yapıyorsunuz. Susmakla bu iş olmaz. Çıkıp, evet hata bizim’ deyin" diye konuştu. 
     
     BRIEGEL Medyaya hayır 
     TEKNİK Direktör Hans Peter Briegel, Samsunspor maçı öncesinde Trabzon’da yapacakları ilk idmanı basına ve taraftara kapattı. Kulübe gelerek, futbolculara moral vermek isteyen taraftarlar buna tepki gösterince de geri adım atmak zorunda kaldı. 30 kadar taraftar çalışmayı takip ederken, basın mensuplarına ise izin verilmedi. 
     



 SPOR 




























</TEXT>
</DOC>
