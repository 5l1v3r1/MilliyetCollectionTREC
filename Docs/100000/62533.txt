<DOC>
<DOCNO> 62533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/yazar/kohen.html </URL>
<DATE> 2002/01/16/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Öbür zirve 
</HEADLINE>
<TEXT>

     Bugün birbirinden binlerce kilometre uzaktaki iki başkentte Türkiye için son derece önemli iki "zirve" gerçekleşiyor. 
     Washington'da Başbakan Ecevit, Başkan Bush ile bir araya gelirken, Lefkoşa'da da Kıbrıs Türk ve Rum liderleri Denktaş ve Klerides buluşuyor. 
     İki toplantının aynı güne denk gelmesi, ilginç bir rastlantı. 
     Beyaz Saray'daki görüşmede ve Ecevit'in ABD'deki temaslarında, Kıbrıs öncelikli konulardan değil. Büyük olasılıkla Bush, Ecevit ile görüşmesinin bir yerinde Kıbrıs sorununa değinecek, adada müzakere sürecinin yeniden başlamasından duyduğu memnuniyeti ifade edecek ve Türkiye'nin çözüm arayışına yardımcı olması temennisini dile getirecek. 
     Herhalde 4 Aralık'ta Denktaş - Klerides buluşmasında, yüz yüze direkt yeni bir müzakere sürecinin başlatılması konusunda bir mutabakat sağlanmasıydı, Washington'da diğer başkentlerde olduğu gibi bugünkü umutlu hava esmemiş olacak ve belki de Ecevit Washington'da bu konuda bu kadar rahat olmayacaktı. 
     Oysa şimdi Başbakan, ABD Başkanı'na Kıbrıs'la ilgili Türk görüşünü, müzakere sürecinin başlamasının yarattığı müsait ortam içinde anlatabilecek ve muhatabından daha büyük anlayış görebilecektir. 
     
     BU müzakere süreci sonuç verecek mi 
     Kuşkusuz bunu kestirmek çok zor. Ama denilebilir ki, ilerleme, hatta başarı şansları var. İki lider de bunun aslında "son şans" olacağının, aksi halde "nahoş" şeyler olabileceğinin bilincinde. Bu mühim. Artık "çözümsüzlüğün iyi bir çözüm olmadığı" inancı, iki tarafta da yaygın. Ama bu yetmiyor tabii. İki tarafın, temel çıkarlarını tehlikeye düşürmeden, uzlaşma için ciddi çaba harcaması, pazarlıkları da "alma - verme" anlayışına uygun olarak sürdürmesi gerekir. Zor, ama imkansız değil. 
     Ancak bu arada iki tarafın da, son haftalarda oluşan havayı bozmamaya, kazanılan ivmeyi kaybetmemeye özen göstermesi çok önemli. Bunun için iki noktaya dikkat etmeli. 
     Birincisi, liderlerin demeçlerinde gereksiz laflar etmemesidir. Kendi kamuoylarına şirin görünmek veya içlerini dökmek için söyleyecekleri sözler, yeni süreci tehlikeye düşürebilir. En iyisi iki tarafın da bir "demeç moratoryumu" ilan etmesi ve buna uymasıdır... 
     İkincisi, bu aşamada güveni sarsacak değil, aksine sağlayacak adımların atılmasıdır. Bunda iki tarafın sivil toplum kuruluşları katkıda bulunabilir. Türk - Yunan yakınlaşmasında olduğu gibi ... 
     Bu bağlamda, KKTC'deki Ticaret Odası'nın, önceki gün Rum Ticaret Odası'ndan bir heyeti KKTC'de misafir etme girişiminin, giriş kapısındaki görevlilerin ısrarla uygulamak istediği bürokratik formalitelerden dolayı fiyasko ile sonuçlanmasına üzülmemek olanaksız. Bu, hele şu sırada yapılacak bir hareket değildi... 
     
     LEFKOŞA'daki görüşmelerin haftada 3 toplantı şeklinde sürdürülmesi öngörülüyor. 4 Aralık'ta varılan mutabakata göre, liderler anlaşıncaya kadar masadan kalkmayacaklar. Umarız öyle olur ve daha önceki beyanlarda belirtildiği gibi, haziran ayına kadar bir sonuç alınır. 
     Bu durumda taraflar bugünden itibaren zamana karşı yarışmaya başlıyor demektir. 
     78 yaşındaki Denktaş ile 83 yaşındaki Klerides, zamanın değerini şimdi en iyi anlayabilecek durumdadır. Yaşamlarının büyük kısmını kendi davalarını savunmaya harcayan iki lider için, bu yıllanmış sorunu çözüme kavuşturmuş olmanın onurunu ve gururunu taşıyarak tarihe geçmekten daha büyük bir ödül düşünülebilir mi 
     
     







Cezaevi ve örgüt 


İsteyenin yüzü... 


ABD Saddam gitmeli 


Ankara, Saddam sonrasına hazırlıyor kendini... 


Galeta kırıntısı 


İstanbul felaketin eşiğinde 


Döviz kuru Yanlış hesap Bağdat'tan döner 


Acımak, aşk ve 100 yaşında Nazım 


Öbür zirve 


Yakında ilaç alacak eczane kalmayacak 


Susurluk'ta şimdi ne olacak 


Körfez yalanları... 


Ecevit’in yanında gizli bir yarış 


Dubai Bir emirlik yeniden inşa ediliyor 


Küçük bir şirket işi Kanlı İpek Yolu 


Küçükler de haklı 


</TEXT>
</DOC>
