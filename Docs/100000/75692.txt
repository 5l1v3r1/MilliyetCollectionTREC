<DOC>
<DOCNO> 75692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sontur13.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de film gibi kovalamaca... 
</HEADLINE>
<TEXT>

     İzmir'in Altındağ semtinde, çaldığı taksi ile kaçan kişiyi, polis, uzun süren kovalamaca sonunda ayağından vurarak yakaladı. 
     Alınan bilgiye göre, İzzet Yağmur 34 , İbrahim Emir'in 43 
     kullandığı 35 T 5032 plakalı taksiye müşteri olarak bindi. Yağmur, taksicinin Kemalpaşa Caddesi'ndeki bir büfeden sigara almak için araçtan inmesi üzerine taksiyi kaçırdı. Taksici, bölgede devriye görevi yapan asayiş ekibine durumu anlattı. Şoförü de alarak aracı takibe başlayan polis, taksinin 35 M 8781 plakalı minibüse çarparak durduğunu gördü. Polis otosunun yaklaştığını fark eden İzzet Yağmur, araç ile kaçmaya başladı. Bölgeye takviye ekipler sevk edildi. Polis memuru Bahri Koca, Miralay Fethi Bey Kavşağı'nda kıstırılan taksiye yanaşarak İzzet Yağmur'u yakasından tuttu. Yağmur'un aracı yeniden hareket ettirmesi üzerine polis memuru yerde sürüklenmeye başladı. Bunu gören diğer polisler Süleyman Yılmaz ve Süreyya Güneş, taksinin durması amacı ile havaya ateş ettiler. Yoluna devam eden taksiyi takibe alan başka bir polis otosunu gören Yağmur, paniğe kapılarak aracı Fatih Caddesi'nde terk etti. Ara sokaklara kaçan Yağmur'u takip eden polis Müjdat Özbal, havaya ateş ederek ''dur'' ihtarında bulundu. Yağmur'un kaçmaya devam etmesi üzerine, tabancası ile ayağından vurarak yaraladı. İzzet Yağmur, ambulans ile Atatürk Eğitim ve Araştırma Hastanesi'ne kaldırıldı. Olayla ilgili soruşturma sürüyor. 
     






</TEXT>
</DOC>
