<DOC>
<DOCNO> 71372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur23.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'de öğrenciler yemek fiyatlarını protesto etti 
</HEADLINE>
<TEXT>

     ODTÜ'de yemek fiyatlarının artırılmasını protesto eden bir grup öğrenci, yemekhane binası önünde eylem yaptı. 
     Hazırlık Binası önünde toplanan öğrenciler, ''Yemekhane zammı geri alınsın'', ''Ucuz, temiz, kaliteli yemek'', ''Müşteri değil, öğrenciyiz'' şeklinde sloganlar atarak, yemekhane binası önüne kadar yürüdüler. 
     Metal yemek kaplarını birbirine vurarak, alkış ve ıslıklarla tepkilerini gösteren öğrenciler, yemekhaneye girerek, yemek yiyen öğrencileri de eyleme çağırdılar. 
     Bina önünde yapılan açıklamada, yemek fiyatlarının 850 bin liradan 1 milyon 200 bin liraya çıkarılması protesto edildi. Eğitim-Sen'in 
     araştırmasına göre, yemeğin 390 bin liraya maledildiği belirtilerek, zammın geri alınması istendi. Yemeklerin kaliteli ve temiz olmadığı öne sürülen açıklamada, Rektör Prof. Dr. Ural Akbulut'un öğrencilerin sorunlarına karşı duyarsız davrandığı savunuldu. Açıklamada, yemekhane hesaplarının, öğrenciler, çalışanlar ve akademisyenlerden oluşan bir kurul tarafından denetlenmesi ve şeffaflaştırılması gerektiği ifade edildi. Öğrenciler daha sonra, ''zammın geri çekilmesi ve yemeklerin daha kalitesi çıkması'' amacıyla toplanan 3 bin 500 imzayı rektörlüğe sunmak üzere yürüyüşe geçtiler. Rektör Prof. Dr. Akbulut'un makamında bulunmaması nedeniyle imzaları, Evrak Müdürlüğü'ne teslim eden öğrenciler, bu kez de ''dilekçelerin bir evrak olarak kabul edilmesi ve muhatap kabul edilmemelerini'' protesto etmek amacıyla Rektörlük Binası önünde oturma eylemi başlattılar. Yolu trafiğe kapatan öğrenciler, Rektör Yardımcısı Prof. Dr. Canan Çilingir ile görüştürüldüler. Görüşmenin ardından öğrenci temsilcileri, arkadaşlarına, Prof. Dr. Çilingir'in yemeği 1 milyon 900 bin liraya malettiklerini belirterek, 850 bin liraya düşürmenin mümkün olmadığını söylediğini aktardılar. Öğrenciler, eylemlerini sürdürme kararı aldıklarını belirterek, ''imza ilk adım, sıra boykotta'' sloganları atarak, dağıldılar. 
     






</TEXT>
</DOC>
