<DOC>
<DOCNO> 96121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur23.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den istifa eden Al ''Beni hükümet ilgilendirmiyor'' 
</HEADLINE>
<TEXT>

     DSP'den istifa eden İstanbul Milletvekili Erol Al, istifaların durdurulması, partide birlik ve bütünlüğün sağlanması için gösterdiği gayretlerine olumlu yanıt alamadığı için istifa ettiğini söyledi. Al, kendi istifasıyla birlikte iktidarın sandalye sayısının 276'nın altına inmesi ile ilgili olarak, ''Beni Hükümet'in değil ülkenin geleceği ilgilendiriyor'' dedi. 
     Parlamento'da düzenlediği basın toplantısında istifa kararını ve gerekçelerini anlatan Al, ''tanımlanması güç bir sürecin Devlet Bakanı ve Başbakan Yardımcısı Hüsamettin Özkan'ın 8 Temmuz'da istifasıyla sonuçlandığını'' kaydetti. 
     İstifaların durdurulması, partide birlik ve bütünlüğün yeniden sağlanması için genel merkez nezdinde gayret gösterdiğini anlatan Al, Başbakan Bülent Ecevit ve Genel Merkez yöneticilerine istifaların durdurulması için yapılması gerekenleri anlattığını belirtti. ''Olan biteni, yeterince bilgilendirilmediğini düşündüğüm Sayın Genel Başkanım'a arz ettim'' diyen Al, şöyle konuştu 
     ''Sayın Genel Başkanım'a, Genel Merkez tarafından yanlış yönlendirildiğini, hiçbir şey yokmuş gibi davranılmasının sonucu değiştirmeyeceğini, bu gidişle Hükümet'in kendilerine rağmen düşürüleceğini, örgütlerin büyük bir moral bozukluğu yaşadığını ama bunun saklandığını ifade ettim. Bunalımdan çıkışa yardımcı olunması için grup toplantısı yapılmasını önerdim. İkinci kez görüştüğüm Genel Başkanım'a istifa eden ve kalan tüm arkadaşlarımızın adil ve eşit biçimde katılacağı ve yarışacağı acil bir olağanüstü erken kongre toplanması gerektiğini arz ettim. Bana, kendilerinin seçim kampanyası yapabilecek durumda olduğunu ifade ettiler.'' Al, Türkiye açısından çok büyük önem taşıyan gelecek seçimlerde DSP'nin ciddi bir seçenek olarak Türk halkının önüne çıkarılmasını sağlamayı amaçladığını, aksi halde devletle problemleri olan bir siyasi partinin iktidara getirilebileceği ve bunun da ülkeyi kaos ortamına sürükleyeceğinden duyduğu eleştirileri dile getirdiğini vurguladı. 
     Türk halkına karşı sorumluluğunun gereği olarak dile getirdiği olağanüstü kurultay ve DSP yönetiminin yenilenmesi çağrılarına olumlu yanıt alamadığını belirten Al, ''Önümüzdeki seçimlerde Türk halkına güven verecek, siyasal ve ekonomik istikrarı sağlayacak bir seçenek oluşturma çabalarını desteklemek üzere DSP'deki görevimden ayrılıyorum'' dedi. 
     Al, Bülent Ecevit'e olan gönül bağlılığının sonsuza kadar süreceğini vurguladı. 
     -''ÇOK ÜZGÜNÜM...''- Al, bir soru üzerine, yeni oluşuma katılacağını belirtti. istifasıyla iktidarın 276'ın altına düştüğünü hatırlatan bir gazeteciye de Al, ''Beni Hükümet'in durumu değil ülkenin geleceği ilgilendiriyor. Bu yönde elimden gelen tüm çabayı gösterdim. Şu anki saat, Başbakan'ın 9'larla yaptığı görüşmenin sona erdiği saattir. Başka gelişmelerin olması benim durumumu değiştiremez. Kendilerine de bunu arz etmiştim'' yanıtını verdi. Başbakan Ecevit'in kendisini 9'larla birlikte kabul etmediği iddiasının doğru olmadığını bildiren Al, ''Ben dün randevu istedim, belki kalabalık bir grup halinde gidecektik. Ancak arkadaşlarımız Sayın Genel Başkanımızın dünkü gazetelerde talebimize gazeteler aracılığıyla verdiği yanıt nedeniyle bir kısmı Ankara'ya gelmediler, bir kısmı istifa etti görüşmemizin bir anlamı kalmadı'' dedi. Oldukça üzgün ve duygusal olduğu gözlenen Al, basın toplantısını ''çok özgünüm'' sözleriyle tamamladı. 
     





</TEXT>
</DOC>
