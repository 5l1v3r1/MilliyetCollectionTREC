<DOC>
<DOCNO> 69995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko07.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de bu yaz su sıkıntısı çekilmeyecek 
</HEADLINE>
<TEXT>

     DSİ Aydın 21. Bölge Müdürü Erdoğan Bağcı, Ege'de bu yaz su sıkıntısı yaşanmayacağını bildirdi. 
     Bağcı, gazetecilere yaptığı açıklamada, Ege Bölgesi'nde geçen yıl yaşanan kuraklığın çiftçiyi mağdur ettiğini kaydederek, son yağışlarla, barajlardaki doluluk oranının ''tatmin edici'' seviyelere yükseldiğini belirtti. Bağcı şunları söyledi 
     ''Son yağışlar neticesinde Işıklı Gölü'nde doluluk oranı yüzde 70, Adıgüzel Barajı'nda yüzde 34, Kemer Barajı'nda yüzde 73, Topçam Barajı'nda yüzde 47, Yaylakavak Barajı'nda yüzde 81, Akçaova Göleti'nde yüzde 100, Hıdırbeyli Göleti'nde yüzde 88 seviyelerine ulaşmıştı. Ege'deki diğer baraj ve göletlerde de su seviyeleri oldukça yükseldi. Ege'de bu yaz su sıkıntısı yaşanmayacağını tahmin ediyorum.'' Erdoğan Bağcı, ödenek yetersizliği nedeniyle, Çine Barajı'nın planlandığı gibi 2003'te bitirilemeyeceğini sözlerine ekledi. 
     






</TEXT>
</DOC>
