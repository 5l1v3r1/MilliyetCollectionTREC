<DOC>
<DOCNO> 66407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/soneko10.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çimento şirketleri Rekabet Kurulu kararına itiraz edecek 
</HEADLINE>
<TEXT>

     Sabancı Holding Çimento Grup Başkanı Erhan Kamışlı, Rekabet Kurulu'nun aralarında Sabancı'nın Akçansa, Çimsa, Oysa Niğde Çimento ve Oysa İskenderun Çimento'nun da bulunduğu 18 çimento firmasına haksız yere ceza verildiğini savunarak, Danıştay'a gideceklerini söyledi. 
     Kamışlı, dünyada İran'dan sonra çimentonun en ucuz satıldığı ülkenin 29-30 dolarla Türkiye olduğunu, buna karşın Rekabet Kurulu'nun sektöre ceza verdiğini belirterek, şunları kaydetti 
     ''Bunu anlamak mümkün değil. Dünyanın hiçbir yerinde görülmüş değil. Ceza yerinde olabilir mi Ne Avrupa, ne ABD, ne Afrika, ne Bangladeş'te böyle bir fiyat yok. Yine de ceza veriyorlar. Ben anlamıyorum. Herhalde onlar da görevimizi yapalım, şimdi vermezsek ayıp olur diye düşündükleri için ceza verdiler. Haksız bir cezadır sektöre. Hakkımızı Danıştay'da arayacağız.'' Meselenin ceza oranları olmadığını ifade eden Kamışlı, ''Orandan çok ruhudur. Yani burada bir ceza veriyorum diyorsunuz, yüzde 1, yüzde 2, 5 trilyon, 1 trilyon da olsa cezanın adı hoş değil. Bir suç işlemiş oluyorsunuz ki biri sizi cezalandırıyor'' dedi. 
     -''HEM HAKİMLER, HEM SAVCILAR''- Erhan Kamışlı, açıklamasında şu görüşlere yer verdi 
     ''Hem hakimler, hem savcılar. Kendileri soruşturmayı açıyor, kendileri raportörleriyle raporları yazıyorlar, kendileri de hakim gibi cezalandırıyorlar. Yani bir tarafında bu işin bir gariplik var ama bizim tabii hukuki bazı haklarımız var. Şekil, görüntü olarak hoş değil.'' Kamışlı, sektörün, şirketlerin Rekabet Kurulu'nun verdiği cezayı hak etmediğini savunarak, gerçekte suç işlenmesi durumunda ceza verildiğini söyledi. ''Suç nedir '' diye soran Kamışlı, işlenen suçun bir kanıtı olması gerektiğini de kaydetti. 
     Erhan Kamışlı, ''Kanıt ne Uyumlu eylem gibi hakim durumu kötüye kullanmak. Nedir bunlar, uyumlu eylem, hakim durumu kötüye kullanmak 
     Fiyat. Fiyat belli. Dünyadaki fiyatın en düşük olduğu yer olmaz. Onun için burada adil olmayan birşey var'' diye konuştu. 
     Türkiye'de 29-30 dolara çimento satılırken, dünyada çimentonun en ucuz satıldığı yerin 50 dolar olduğunu, 120 dolara kadar çıkan yerlerin de bulunduğunu anlatan Kamışlı, ''O zaman bu iş olmaz diyorum'' ifadesi kullandı. 
     ''Pazar paylaşımı, uyumlu eylem içinde bulundukları ve hakim durumlarını kötüye kullandıkları'' iddiaları üzerine 21 çimento firması hakkında soruşturma başlatan Rekabet Kurulu, 18 çimento firmasına toplam 4 trilyon 888.4 milyar lira tutarında ceza vermişti. 
     






</TEXT>
</DOC>
