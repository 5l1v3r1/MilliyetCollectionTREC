<DOC>
<DOCNO> 87406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sonspo04.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de tarihi toplantı başladı, şirketleşme oylanacak 
</HEADLINE>
<TEXT>

     Fenerbahçe Kulübü Olağanüstü Genel Kurulu Toplantısı'nda gündemin ilk maddesini oluşturan Fenerbahçe Üniversitesi'nin kurulması ve bu doğrultuda yeni bir vakfın oluşturulması, oyçokluğuyla kabul edildi. 
     Acıbadem İSTEK Vakfı Konferans Salonu'nda yapılan toplantının açılış konuşmasını kulüp genel sekreteri Vedat Olcay yaparken, daha sonra kongre divan başkanlığına Talat Yılmaz getirildi. Başkan Aziz Yıldırım ve yönetim kurulu üyeleri de toplantıda hazır bulundu. 
     Kapasitesi 1000 kişilik olan salona yaklaşık 900 kongre üyesi gelerek toplantıya katıldı. Kongre divan başkanlığının seçiminin ardından ise gündemdeki maddeler görüşülmeye başlandı. 
     Fenerbahçe Üniversitesi'nin kurulması ve bu amaca yönelik olarak yeni bir vakıf oluşturulmasının zorunlu kıldığı harcamalar için, genel kurul üyeleri yapılan oylamada yönetim kuruluna yetki verdi. 
     
     YALOVA ''ÜNİVERSİTE EVRENSELLİĞE TAŞIYACAK'' 
     Oylama öncesinde toplantıya katılan kongre üyelerinden TBMM Başkanvekili Yüksel Yalova, Fenerbahçe Üniversitesi'nin sarı-lacivertli kulübü evrenselliğe taşıyacağını söyledi. 
     Her zaman için yaşamla bilimin barıştırılmasını sağlamak zorunda olduklarını, ancak o zaman hayırlı ve kalıcı işler yapılabileceğini anlatan Yalova, şöyle konuştu 
     ''Üniversite, bilimin evrensel olmasıdır. Fenerbahçe'yi de evrenselliğe taşıyacaktır. Bilimin kapılarını açtığımız da içeri dolan ışık tüm gözleri kamaştıracaktır. Bu kamaşma bizi mağrur ve ulaşılmaz yapmak yerine mütevazi ve erdemli yapmalıdır. Küresel söylemle oluşumlar ayaklarımızın altındaki zemini sürekli kaydırmaktadır. 
     Küresel dünyaya ayak uydurabilmek için bilimin sağlam gövdesine dayanmak zorundayız. 
     Hayatla bilimin barıştırılmasını sağlamak zorundayız. Ancak o zaman hayırlı ve kalıcı işler yaparız. Fenerbahçe Üniversitesi'nin hayatı ve topluma getireceği en büyük yenilik, bilimi soğuk ortamından çıkarıp hayatın ortasına atma olmalıdır. Hayatın ortasındaki bilim de kayan zeminlerde tutunacak dalımız olacaktır. Fenerbahçe'nin büyüklüğü hedeflerinin büyüklüğüdür. Üniversitenin kurulması için emeği geçen herkese teşekkür etmemiz gerekiyor.'' Devlet Bakanı Yalova'nın konuşmasının ardından bu kez İstanbul Milletvekili ve TBMM Milli Eğitim Komisyonu Üyesi Bozkurt Yaşar Öztürk söz alarak, Fenerbahçe Üniversitesi'nin kurulabilmesi için elinden geleni yapacağını kaydederek, ''Ben Fenerbahçe Kulübü'nün bir üniversite kuracağını medyadan öğrendim. Keşke daha önceden bana bu konuda bilgi verilseydi. Vakıf üniversitelerinin kuruluş yasası bizim komisyonumuzdan geçiyor. Ben Fenerbahçe Üniversitesi'nin kurulması için komisyondan geçmesini üstüme alıyorum ve gereğini yapacağım'' diye konuştu. 
     Fenerbahçe Kulübü Olağanüstü Genel Kurul Toplantısı'nda yönetim kurulunun Fenerbahçe Üniversitesi kurulmasıyla ilgili olarak kongre üyelerinden yetki almasından sonra, şirketleşme ve halka arz ile ilgili 2. gündem maddesinin görüşülmesine başlandı. 
     





</TEXT>
</DOC>
