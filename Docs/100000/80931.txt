<DOC>
<DOCNO> 80931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur26.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı bar açılışına katılan müftüyü savundu 
</HEADLINE>
<TEXT>

     Diyanet İşleri Başkanı Mehmet Nuri Yılmaz, Adana'nın Seyhan İlçesi'nde müftünün bir bar açılışına katılıp dua okumasına ilişkin olarak, ''Bilmeden katılmıştır. Bir din adamı bilerek kesinlikle böyle bir açılışta bulunmaz'' dedi. 
     Diyanet İşleri Başkanı Yılmaz, Manisa İl Müftüsü Ahmet Durmuş ve İzmir İl Müftüsü Mustafa Yıldız ile birlikte, Manisa Valisi Rasih Özbek'i makamında ziyaret etti. Burada Seyhan Müftüsü Ramazan Çortul'un bir bar açılışında dua okumasını değerlendiren Yılmaz, ''Bilmeyerek açılışa katılmıştır. Bir din adamı kesinlikle pavyon-bar açılışında bulunmaz. Bulunması mümkün değildir'' diye konuştu. 
     Yılmaz, medya mensuplarının soruları üzerine İzmir Müftüsü Mustafa Yıldız'ın, ''Satanizm konusunda, bazı din adamlarının yanlış telkinlerinin payı var'' şeklindeki sözlerini değerlendirdi. Yıldız'ın görüşlerine katıldığını belirten Yılmaz, İslam dininin il müftüleri ve imamlarca vatandaşlara doğru bir şekilde anlatılması yönünde talimat verdiklerini söyledi. 
     Yılmaz, şöyle konuştu 
     ''Din adamlarımızdan, ibadet saatleri dışında camilerden dışarı çıkmalarını, insanoğlunun bulunduğu her yere gönül rahatlığı içinde gitmelerini ve insanlara İslam dinin her ayrıntısını anlatmalarını istedik. Dinin hakikatlerine ışık tutacak olan kişiler, imamlarımızdır. Çok yakın süreçte projelendirdiğimiz rehberlik ve danışmanlık hizmetlerini hayata geçireceğiz.'' Manisa Valisi Özbek, konuklarına mesir macunu ikram etti. 
     Vali Özbek ile Diyanet İşleri Başkanı Yılmaz ve beraberindeki heyet, daha sonra incelemelerde bulunmak üzere Manisa'nın köylerine hareket ettiler. 
     





</TEXT>
</DOC>
