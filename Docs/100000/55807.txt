<DOC>
<DOCNO> 55807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/yazar/bila.html </URL>
<DATE> 2001/12/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit - Powell görüşmesi 
</HEADLINE>
<TEXT>

     Başbakan Ecevit'le ABD Dışişleri Bakanı Powell'ın yarım saatlik görüşmesi Afganistan açısından tarihi sayılabilecek dakikalara denk geliyor. 
     Başbakan Ecevit, Afganistan'daki siyasi oluşum ve Bonn'daki zirve konusunu açınca, Powell, saatine bakarak Başbakan'a "Sanıyorum birazdan yeni Afganistan hükümeti açıklanacak, anlaşma imzalanacak" diyerek taze haberi veriyor. Yarım saat sonra Ecevit - Powell görüşmesinin sonuna gelindiğinde ajanslar, Bonn'da taraflar arasında anlaşmanın imzalandığını ve yeni Afganistan hükümetinin açıklandığı haberini geçiyorlar. 
     ABD'nin Afganistan'daki yeni oluşum ve Bonn zirvesini ne kadar yakından izlediği ve etkin olduğunu gösteriyor. 
     Ecevit - Powell görüşmesi, Başbakan'ın, 11 Eylül faciası nedeniyle "başsağlığı ve geçmiş olsun" dilekleriyle başlıyor. Powell, 11 Eylül'den bu yana Türkiye'nin gösterdiği sıcak ilgi ve Afganistan operasyonundaki desteği nedeniyle teşekkür ediyor. 
     Yarım saatlik görüşmede Ecevit ve Powell gündemdeki bütün konulara kısaca değiniyorlar. Afganistan, İsrail - Filistin, Kıbrıs, Irak, Gürcistan, Azerbaycan, Ermenistan, ikili ilişkiler. 
     Ecevit'in en çok zaman ayırdığı konuların başında İsrail - Filistin çatışması ve Afganistan oluyor. 
     Başbakan Ecevit, İsrail - Filistin çatışmasının savaşa dönüşmesi ve bölgeye yayılmasından duyduğu endişeyi dile getiriyor ve Powell'dan ateşkesin sağlanması için ağırlığını koymasını istiyor. Ecevit, İsrail Başbakanı Şaron ve Filistin lideri Arafat'la yaptığı görüşmeleri özetliyor. Şaron'la yaptığı görüşmenin kendisini karamsarlığa yönelttiğini kaydediyor ve acilen İsrail -Filistin çatışmasının durdurulmasını talep ediyor. 
     Powell, Ecevit'in dile getirdiği endişe ve isteklerine, "kaygılarınızı paylaşıyorum" demekle yetiniyor. 
     Afganistan konusunda ise Ecevit, Türkiye ile Afganistan arasındaki tarihi bağları özetliyor. Atatürk'ün Afganistan'a gösterdiği ilgiyi anımsatıyor ve Türkiye'nin kuruluş yıllarında bile Afganistan'a subay ve bilim adamı gönderdiğini belirtiyor. Türkiye'nin Afganistan'daki yeni yapılanmaya katkıda bulunabileceğini ifade ediyor. 
     Irak konusunda ise Başbakan Ecevit'in, "Irak konusunda ne düşünüyorsunuz" sorusuna ABD Dışişleri Bakanı Powell, "Irak konusunda basında yer aldığı gibi müdahale etmek konusunda alınmış bir kararımız yok" yanıtını veriyor. Ancak, ileriye dönük bir taahhütte bulunmuyor. 
     Kıbrıs'ta ise dün yaşanan Denktaş - Klerides yakınlaşmasını ise hem Ecevit, hem de Powell, "iyi bir başlangıç" olarak değerlendiriyorlar. 
     Türkiye ile ABD arasındaki ikili ekonomik ve siyasi ilişkilerin daha da geliştirilmesi gerektiği Ecevit ve Powell tarafından karşılıklı olarak dile getiriliyor. 
     Powell'ın, Ankara'da, Cumhurbaşkanı Sezer, Başbakan Ecevit ve Dışişleri Bakanı Cem'le gerçekleştirdiği hızlı görüşme turunun prestij yönünün ön planda olduğu söylenebilir. 
     11 Eylül sonrasında Ankara'nın izlediği politikanın Washington'u memnun ettiği, bunun ekonomi ve siyasete yansıması beklentisinin güçlendiği Powell'ın ziyaretinde de ortaya çıkıyor. 
     
     







Düzlüğe çıkmak... 


AİDS ve medya 


Ecevit - Powell görüşmesi 


Türkiye kısır döngüyü nasıl kırar 


Soyguncuyu yatak odanızda vurursanız 


Kazanma kültürü 


"Güneş altında yeni bir şey yok" 


Kamu bankaları ve kasım krizi 


Kıbrıs'ta bahar havası... 


Ekonomik suça ekonomik ceza 


Vadeli işlemler borsası 


Batan bankaların paraları ne olacak 


Takkeler düşüyor keller görünüyor 


Powell'a Irak freni 


Akbaygil hükümeti uyarıyor 


ABD’de de işler kötü 


Madenciler "Devletim" şokunu yaşadı 


</TEXT>
</DOC>
