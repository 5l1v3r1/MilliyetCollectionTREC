<DOC>
<DOCNO> 87017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo13.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'e bir onur daha... Dünyanın en iyi 12. golcüsü... 
</HEADLINE>
<TEXT>

     İtalya'nın AC Parma takımında forma giyen ve futbol otoriteleri tarafından Dünya Kupası öncesi A Milli Futbol Takımı'nın da en büyük silahı olarak gösterilen Hakan Şükür, futbolculuk yaşamını sürdüren dünyanın en iyi golcüleri arasında 12. sırada gösterildi. 
     Uluslararası Futbol Tarih ve İstatistikleri Federasyonu IFFHS tarafından açıklanan değerlendirmede, futbolcuların kariyerleri boyunca oynadıkları takımların forması altında ligde kaydettikleri gollerin kıstas alındığı belirtilirken, Hakan Şükür, 381 lig maçında 207'kez fileleri havalandırarak 12. sırada kendine yer buldu. 
     
     ROMARİO İLK SIRADA 
     Oynadığı 510 lig maçında attığı 429 golle 36 yaşındaki Brezilyalı yıldız Romario'nun açık farkla ilk sırada bulunduğu değerlendirmede, Panathinaikos'un Polonyalı golcüsü Krzysztof Warzycha ikinci, Hollanda'da AZ Alkmaar forması giyen Johannes Bosman ise üçüncü sırada yer aldı. 
     Galatasaray'da da bir sezon forma giyen ve Portekiz'in Sporting Lizbon takımıyla bu sezon ligde şampiyonluğa ulaşan Mario Jardel ise sıralamada 9. oldu. 
     





</TEXT>
</DOC>
