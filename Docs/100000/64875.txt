<DOC>
<DOCNO> 64875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/dunya/adun.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İncil’de reform 
</HEADLINE>
<TEXT>

Dünyanın en büyük İncil yayıncısı olan Uluslararası İncil Derneği, Kutsal Kitap’taki cinsiyet ayrımı’ içeren ifadeleri değiştiriyor. Yeni İncil’de Tanrı’nın oğulları’ yerine Tanrı’nın evlatları’ diye yazacak 
     DIŞ HABERLER SERVİSİ 

     İncil’in tüm dünyada satılan uluslararası İngilizce versiyonunu hazırlayan Uluslararası İncil Derneği International Bible Society - IBS bir reforma imza atarak Hıristiyanlığın kutsal kitabındaki cinsiyet ayrımı içeren ifadeleri çıkarıyor. Değişikliğin İncil’in ABD’de nisan ayında, ardından da tüm dünyada piyasaya sürülecek yeni versiyonunda yer alacağı açıklandı. 
     Girişim muhafazakar çevreleri kızdırırken, İncil’i yayına hazırlayan IBS yetkilileri İncil’i yeni nesiller için daha anlaşılabilir kılabilmek amacıyla bazı ifadeleri değiştirdiklerini belirttiler. Merkezi Colorado Springs’de olan IBS’nin Sözcüsü Larry Lincoln’ün açıklamasına göre, nisanda piyasaya sürülecek, "Günümüzün Yeni Uluslararası Versiyonu" adını taşıyan İncil, önceki versiyondan yüzde 7 oranında farklı olacak. 
     Lincoln yaptığı açıklamada, yeni İncil’de örneğin "Tanrı’nın oğulları" Sons of God yerine "Tanrı’nın evlatları" Children of God , "erkek kardeşler" brothers yerine de "kız kardeşler ve erkek kardeşler" brothers and sisters sözleri kullanılarak cinsiyet ayrımcılığının azaltılacağını söyledi. 
     Yayıncıların bu açıklaması, bazı muhafazakar Hıristiyanları kızdırdı. Bu çevreler, bunu yapmaya gerek olmadığını, zira her iki cinsin benzer olmayıp birbirlerini "tamamladığını" söylediler. 
     
     Meryem hamile’ olacak 
     Yayınevinin sözcüsü, "Yapılan, sadece İncil’in dilini anlamakta güçlük çeken bugünkü okuyucular açısından kitabı daha anlaşılır kılabilmek ve İncil’i yeni nesillere ulaştırmak" dedi. Örneğin yeni İncil’de Bakire Meryem’in İsa’ya hamileliği için, yeni nesillerin anlamakta zorluk çekeceği çağdışı bir ifade olarak değerlendirilen "karnında çocuk taşımak" yerine "hamile olmak" sözcükleri kullanılacak. IBS, İncil’in yeni versiyonunun dünya çapında 150 milyon adet dağıtılacağını bildirdi. 
     



 DÜNYA 











</TEXT>
</DOC>
