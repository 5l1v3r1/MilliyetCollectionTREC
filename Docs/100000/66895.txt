<DOC>
<DOCNO> 66895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/yasam/yas03.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diş boyunu uzat 10 yaş gençleş... 
</HEADLINE>
<TEXT>

İngiltere’de bir panelde tanıtılan yeni tekniğe göre hastaların dişleri yükseltilerek, daha genç bir görünüme sahip olmaları sağlanacak 
     DIŞ HABERLER SERVİSİ 

     ARTIK gençleşmek isteyenler bıçak altına yatmak zorunda kalmayacak. İngiltere’de bir panelde tanıtılan yeni teknik, hastaların dişleri yükseltilerek genç bir görünüme sahip olmalarını sağlıyor. Bu teknikte hastaların ağızlarına 2 - 6 ay arasında değişen süreler için plastik çubuklar yerleştiriliyor. 
     
     Yüz dolgunlaşıyor 
     BU plastik çubukların yardımıyla dişlerin boyunun uzaması sağlanıyor. Diş uzatma yönteminin uygulandığı hastaların yüzde 80’i kendilerini 5 ila 20 yaş daha genç gördüklerini dile getirdiler. Üstelik hastalar yöntemin olumlu sonuçlarını sadece ağız bölgesinde görmekle de kalmadı. 
     DİŞ uzatma yöntemini deneyen hastalar, gözler, yanaklar, dudak ve burunda da olumlu etkiler gördüklerini söylediler. Yeni uygulanmaya başlanan yöntemle, hastaların yüzlerinin daha orantılı hale geldiği ve dolgunlaştığı belirtildi. Neştersiz gençleştiren bu yöntemin yankıları bütün dünyada sürüyor. 
     
     Migren için kullanılıyordu 
     İNGİLTERE Diş Sağlığı Federasyonu’ndan Dr. Nigel Carter, diş yükseltme yönteminin İngiltere dışında özellikle migren, sırt ve boyun ağrılarının tedavisinde kullanıldığını, bir yan sonuç olarak yaşlanma etkilerini ortadan kaldırdığını dile getirdi. 
     



 YAŞAM 


















</TEXT>
</DOC>
