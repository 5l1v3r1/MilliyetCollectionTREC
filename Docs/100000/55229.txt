<DOC>
<DOCNO> 55229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sontur11.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rampada bırakılan tüp kamyonu büfe ile markete girdi 
</HEADLINE>
<TEXT>

     Avcılar'da sürücüsünün rampada bıraktığı tüp kamyonu, hareket ederek, bir büfe ile marketin duvarına çarptı. Kazada, şans eseri ölen ya da yaralanan olmadı. 
     Ambarlı Mahallesi'nde tüp dağıtımı yapan Ertuğrul Ertemur, 34 VN 166 plakalı tüp kamyonunu Balaban Caddesi üzerinde rampada bırakarak tüp vermek için bir apartmana girdi. 
     Daha sonra içinde kimse bulunmadığı halde hareket eden kamyon, yaklaşık 200 metrelik yokuş ile minibüslerin işlediği Cumhuriyet Caddesi'nden de karşıya geçerek küçük bir büfeye çarptı. Büfeye çarptıktan sonra yavaşlayan kamyon, ardından yanındaki BİM'in duvarına çarparak durdu. 
     Kaza sırasında büfenin kapısının ve duvarlarının hasar görmesi nedeniyle içeride mahsur kalan Zuhal Acaroğlu ile kızı Cansu Acaroğlu 9 , olay yerine gelen itfaiye ekipleri tarafından kurtarıldı. 
     Zuhal Acaroğlu, büfede alışveriş yaparken, cadde üzerindeki minibüsün hareket etmesinin ardından bir kamyonun üzerlerine geldiğini gördüklerini belirterek, ''Kızım ile çıkmak istedik, ama başaramadık. Kamyon büyük bir hızla büfeye çarptı. Yara almadık, ancak içeride mahsur kaldık'' dedi. 
     Görgü tanıkları da, Ertuğrul Ertemur'un tüp dağıtmak amacıyla kapıyı açık bırakarak kamyondan inmesinin ardından bir çocuğun araca bindiğini gördüklerini anlatarak, bu çocuğun oynaması sonucu kamyonun hareket etmiş olabileceğini bildirdiler. 
     Kamyon sürücüsü Ertemur'un gözlem altına alındığını belirten yetkililer, olayla ilgili soruşturmanın sürdüğünü söylediler. 
     






</TEXT>
</DOC>
