<DOC>
<DOCNO> 95190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/ekonomi/eko01.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon, Bakan Derviş’in istifasını geri almasına memnun oldu 
</HEADLINE>
<TEXT>

Fon kaynakları, Derviş’in görevinde kalmasının piyasaya nefes aldıracağını ancak asıl rahatlamanın siyasi belirsizliğin nasıl çözüleceğinin açıklanmasıyla geleceğini vurguluyor 
     YASEMİN ÇONGAR Washington 

     Ankara’daki gelişmeleri izleyen Washington, Bakan Derviş’in önce istifa edip ardından istifasını geri almasından memnuniyet duydu. 
     Derviş’i, uygulanan programın "baş dayanağı ve garantörü" gibi gören ve Derviş’in istifa haberi sonrasında resmi açıklama yapmaktan kaçınan IMF, Başbakan Ecevit’in Derviş’in istifasını işleme koymaması üzerine de sessiz kaldı. 
     Ancak Fon kaynakları, Derviş’in istifasının tedirginlik yarattığını, görevde kalmasının ise, "siyasi belirsizlik ortamında, programın sahipsiz bırakılmaması açısından memnuniyet verici olduğunu" belirtti. 
     
     Herşey Ankara’ya bağlı’ 
     Fon kaynakları, siyasi gelişmelerin program hedeflerinde sapma ve uygulamalarda gecikme yaratabileceğine de dikkat çekti. Ancak Türkiye’nin kendi programından vazgeçmediği ve ekonomi bürokrasisi hedefler doğrultusunda çalışmayı sürdürdüğü sürece, stand - by’ın da yürürlükte kalacağı belirtildi. Üçüncü gözden geçirme çalışmalarının kaderi ve Türkiye’nin bundan sonraki kredi dilimini zamanında alıp alamayacağı konusundaki sorulara IMF kaynaklarının verdiği yanıt ise "Herşey Ankara’ya bağlı." 
     
Derviş’ten IMF’ye teminat      Üçüncü gözden geçirme için IMF Türkiye Masası Şefi Juha Kahkonen başkanlığında incelemelerde bulunan IMF heyetinin çalışmalarını sürdüreceği bildirildi. IMF’nin programın sürdürülüp sürdürülmeyeceğine karar vermek için siyasetteki dalgalanmanın sonuçlarını görmek için bekleyeceği kaydedilirken, dün Devlet Bakanı Derviş’in istifası açıklanmadan önce gerçekleşen kısa görüşmede heyete "siyasi istikrarın sağlanabileceğini" belirttiği, Kahkonen’in de "Program aksamadığı sürece sorun yok" dediği öğrenildi. 
     
Siyasi belirsizlik risk yarattı’      ANKARA Milliyet 

     Bakan Derviş, son haftalarda ortaya çıkan siyasi belirsizliğin, ekonomik programın uygulama sürecinde gecikme riski yarattığını söyledi. 
     Derviş, AKP Samsun Milletvekili Musa Uzunkaya’nın soru önergesini yanıtlarken, belirsizliklerin uzun sürmesinin ekonomiye her zaman bir maliyeti olabileceğine işaret ederek şöyle dedi 
     "Bu maliyetin en önemli göstergeleri, risk priminin artması ile tüketim talebinin ve üretim arzının ertelenmesidir. Bu faizleri ve döviz kurunu yükseltici bir etki yapmaktadır. Üretim ve tüketimdeki ötelemeler büyüme performansını olumsuz etkilemektedir. Belirsizliklerin uzun sürmemesi ekonomimizin yararınadır." 
     
Heyetten 15 görüşme      Ankara’da teknik çalışmalara önceki gün başlayan IMF heyeti, gün boyunca 15 ayrı görüşme gerçekleştirdi. Görüşmelerde kamu finansmanı, bütçe sonuçları, kamunun gelir - gider durumu, özelleştirme planı, ödemeler dengesi ve program sonuçları ele alındı. Heyetin görüşmelerle bu alanlardaki verileri toplamayı hedeflediği belirtildi. 
     



 EKONOMİ 


















</TEXT>
</DOC>
