<DOC>
<DOCNO> 71965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/soneko03.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar durgunluğu aşamıyor... 
</HEADLINE>
<TEXT>

     Şubat ayında piyasalardaki para trafiğinde, önceki aylara göre bir miktar kıpırdanma yaşandı. Buna rağmen, önceki yıllara göre hala düşük düzeyde bulunan paranın dolaşım oranı, piyasalardaki durgunluğun aşılamadığını gösteriyor. 
     Merkez Bankası'nın Elektronik Fon Transferi EFT 
     sisteminden geçen mesaj ve para hacmine ilişkin verilerine göre, ocak ayında 2.49 olan paranın dolaşım oranı, şubat ayında bir miktar kıpırdayarak 2.54'e yükseldi. Günlük olarak bakıldığında şubat ayı içinde paranın dolaşım oranı 2.19 ile 2.79 arasında değişti. 
     
     1999 yılında en yüksek düzeyine ulaşmıştı 
     Şubat ayında gözlenen kıpırdarmaya rağmen paranın dolaşım oranı, önceki yılların hala gerisinde bulunuyor. 
     Dolaşım oranı en yüksek düzeyine 1999 yılında ulaşmıştı. 
     1997'de 3.84 olan paranın dolaşım oranı, 1998'de 4.25'e, 
     1999'da 4.75'e yükselmişti. Paranın dolaşım oranı, 2000 
     yılında ise 4.31 olmuştu. 
     2001 yılında krizin etkisiyle piyasaların küçülmesine 
     bağlı olarak, paranın dolaşım oranında da hızlı bir gerileme yaşanmıştı. 2001 yılının ocak ayında 3.68 olan paranın dolaşım oranı, şubat ayında 3.8'e çıkmıştı. Daha sonra patlak veren krizin etkisiyle hızla azalan dolaşım oranı, martta 2.54, mayısta 2.33, haziranda 2.38, temmuzda 2.35 olmuştu. Paranın dolaşım oranında ağustos ayıyla birlikte bir kıpırdanma yaşandı. Ağustosta 2.45, eylülde 2.48, ekimde 2.50'ye kadar tırmanan paranın dolaşım oranı, kasımda 2.42, aralıkta ise 2.48 oldu. 
     
     Neyi ifade ediyor 
     Paranın dolaşım oranının düşüklüğü piyasalardaki durgunluğu, yüksekliği ise canlanmayı gösteriyor. Bu oran, EFT sisteminden yapılan toplam ödemelerin, Merkez Bankası'ndan EFT'ye çıkan para miktarına bölünmesiyle hesaplanıyor. 
     Öte yandan, EFT sisteminden şubat ayında yapılan toplam ödemeler, bir önceki aya göre 24 katrilyon 555.8 trilyon lira azalarak 185 katrilyon 667 trilyon liraya indi. Merkez Bankası'ndan EFT'ye çıkan para miktarı da 11 katrilyon 372.9 trilyon lira azalarak 73 katrilyon 39.5 trilyon lira oldu. 
     






</TEXT>
</DOC>
