<DOC>
<DOCNO> 51591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sondun09.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea Clinton'dan, Oxford'da savaş karşıtlarına karşı eylem 
</HEADLINE>
<TEXT>

     İngiltere'nin ünlü Oxford Üniversitesi'nde bu yıl Uluslararası İlişkiler alanında mastır yapmaya başlayan eski ABD Başkanı Bill Clinton'ın kızı Chelsea Clinton'ın, okulda düzenlenen savaş ve ABD karşıtı toplantıya katılıp konuşmacıları protesto ettiği bildirildi. 
     The Times gazetesinin konuyla ilgili haberinde, Chelsea'nin bir grup Amerikalı arkadaşıyla birlikte toplantının başlamasından sonra salona girip ''Savaş Koalisyonunu Durdurun'' toplantısının konuşmacılarını ''ABD lehine sloganlar atarak'' susturmaya çalıştıkları belirtildi. 
     Salondakiler, o anları, ''bir ara olay çıkartacaklarını sandık. 
     Ortalığı Amerikan futbolu sahasına çevirebilirlerdi, ama sonra beklenen olmadı'' diye anlatırken, toplantı konuşmacılarından Katy Beinart ise Chelsa Clinton ile ilgili olarak ''gürültü yaparak içeri girdi ve salonda kaldığı sürece de gürültüyü kesmedi'' dedi. Chelsea'nin özellikle Morning Star gazetesi editörü John Haylett'in ''Afganistan'da bombalar altında can veren sivillerin dramlarına medyanın seyirci kalmaması'' yolundaki çağrısı sırasında yerinden fırlayarak birkaç arkadaşıyla birlikte ''New York'taki terör saldırısının kurbanlarının da unutulmaması gerektiğini'' söyledikleri belirtiliyor. 
     Chelsea'nin toplantının ortalarına doğru, gizli servis görevlisi korumasıyla birlikte salonu terkettiği, toplantı konuşmacılarının ise barışçı yollardan, barışın tartışıldığı bir toplantıyı böylesine kesintiye uğratan Chelsea'yi ''demokrasi anlayışı nedeniyle'' sert biçimde eleştirdikleri kaydedildi. 
     Konuşmacılardan biri olan savaş karşıtı milletvekili Jeremy Corbyn de Chelsea'yi eleştirirken, ''maalesef Bayan Clinton bizim eleştirilerimizi fazla kişisel algıladı'' dedi. 
     






</TEXT>
</DOC>
