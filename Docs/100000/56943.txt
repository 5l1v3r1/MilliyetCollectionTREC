<DOC>
<DOCNO> 56943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/spor/spo03.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM’LE PAZARLIK 
</HEADLINE>
<TEXT>

Galatasaray yönetimi, Lucescu’nun ipini çekme kararı aldı, Başkan Mehmet Cansun, Tarabya’daki evinde geceyarısına kadar Fatih Terim’i ikna etmeye çalıştı 
     HALİL ÖZER 

     SARI-KIRMIZILI kulüpte, Ankaragücü yenilgisiyle oluşan kaos dün de tüm hızıyla sürdü. Florya’da önceki gün futbolcuları savunan ve disiplin kararlarını eleştiren Lucescu, Kuruçeşme’de yapılan yönetim toplantısında masaya yatırıldı. Yöneticilerin büyük bölümü, "Bizi arkamızdan vurdu" dedikleri Rumen hocanın hemen uzaklaştırılmasını istediler. Başkan Mehmet Cansun tarafsız kalırken, ortamı yumuşatmaya çalıştı. 
     CANSUN’UN tekrar nabız yoklamasına rağmen, yöneticiler Lucescu konusunda geri adım atmadı. Bunun üzerine Yönetim Kurulu, ittifakla Rumen Teknik Direktör’ün görevine son verilmesini kararlaştırdı. Bu gelişmelerin ardından, Başkan Cansun, Tarabya’daki evinde Fatih Terim’le gece geç saatlere kadar pazarlık yaptı. Mehmet Cansun ile aile dostu olan Terim, öncelikle Lucescu kaldığı sürece görevi kabul etmeyeceğini söyledi. 
     TERİM, Başkan’dan "Onu yollayacağız" garantisini almasına rağmen net bir yanıt vermedi. Sarı - Kırmızılı yöneticilerin dün Fatih Terim ile yüzde 80 anlaştıklarını açıklamalarına rağmen, ünlü hocanın "Tamam" demekten kaçındığı bildirildi. Terim’in, Avrupa hedefinin sürdüğü, Milan’dan aldığı yüklü tazminatı da düşündüğü iddia edildi. Bu arada Ultraaslanlar Grubu’ndan 100 kişilik taraftar topluluğu, Terim’in evinin önünde tezahürat yaptı. 
     LUCESCU’NUN, Yönetim Kurulu’nda dün yaşanan bu gelişmelerden haberdar edildiği zaman, kendisinin görevden alınmasına anlam veremediği belirtildi. Mehmet Cansun’un, Fatih Terim’le yapacağı pazarlıkları bugün de sürdüreceği ve Lucescu ile de bir araya geleceği öğrenildi. Başkan’ın, Terim’in yeşil ışık yakması halinde Rumen hocanın sözleşmesini fesh edeceği de ileri sürüldü. 
     
Perez yok Sergen belki      SARI-KIRMIZILI takımda sakat futbolcuların durumları belirsizliğini koruyor. Dizindeki sakatlığı tekrarlayan Perez tedavisini sürdürmek için Fransa’ya giderken Kocaelispor maçında oynayamayacağı açıklandı. Sergen’in ise bu maça yetiştirilmesi için çalışmalar sürüyor. Sabah çalışmasında Fleurquin düz koşu yaparken, Hasan ve Berkant idmana çıkmadı. Lucescu maç gününe kadar tüm idmanları basına kapadı. 
     
Holiganlara hapis      GALATASARAY’IN, Kopenhag’da Arsenal ile oynadığı UEFA Kupası finali öncesi olay çıkaran İngiliz holiganlardan ikisi hapis cezasına mahkum edildi. Video kayıtlarından teşhis edilen ismi açıklanmayan iki holigana, mahkeme tarafından dört ve beş ay hapis ve beş yıl Danimarka’ya girmeme cezası verildi. 
     
Hakan defteri kapandı      GALATASARAY Yönetimi iç transfer görüşmelerinde anlaşma sağlayamadığı Hakan Ünsal’ı, bugünden itibaren PAF takımına gönderecek. Yönetici Abdürrahim Albayrak ile yaptığı görüşmede sözleşme yenilemeye yanaşmayan Milli futbolcu, Avrupa’ya gitmek istediğini bildirdi. İtalya, İngiltere ve Fransa’dan ciddi teklifler alan Hakan Ünsal’ın transferi devre arasında gerçekleşecek. 
     FUTBOLDAN Sorumlu Yönetici Abdurrahim Albayrak, Serkan ve Ergün’den sonra Bülent Akın ile de anlaştıklarını açıkladı. Albayrak, Hakan Ünsal’ın kararına saygı duyduklarını belirterek, "Kendisini sezon sonu serbest kaldığı taktirde 2 milyon dolar daha fazla kazanacaktı. Ancak kulübe para kazandırmak için bu yolu seçti. Galatasaray’ın kapıları kendisine her zaman açıktır" diye konuştu. 
     
     



 SPOR 

























</TEXT>
</DOC>
