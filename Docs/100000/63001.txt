<DOC>
<DOCNO> 63001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur08.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den IMF'ye mesaj.. 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, ''ABD ile stratejik ortaklık ilişkimizde siyasi, askeri ilişkilerimizin düzeyine ekonomik, ticari ilişkilerimizin getirilmesini sağlayacak adımların bu ziyaret vesilesiyle atılmış olduğunu görmekteyiz'' dedi. 
     ''Bankacılık Yasası'nın onay beklediği, bu nedenle IMF ile yapılacak stand-by'ın geciktiği'' şeklindeki görüşlerin hatırlatılması üzerine İldem, Cumhurbaşkanı'na Anayasa'nın yasaları inceleme yetki ve görevini verdiğini, Cumhurbaşkanı'nın halen Bankacılık Yasası'nı da etraflı bir şekilde incelediğini ifade etti. 
     İncelemenin Anayasa'nın öngördüğü süre içinde tamamlanacağını kaydeden İldem, ''Stand-by anlaşması konusuna gelince tüm uluslararası kuruluşlar gibi IMF'nin de Türkiye'nin anayasal düzenini saygılı olacağı buna ilişkin herhangi bir önyargı niteliği taşıyacak görüş açıklayamayacağını hepimiz biliyoruz'' dedi. 
     İldem, Bankacılık Yasası'na ilişkin bir başka soruyu yanıtlarken, Cumhurbaşkanı'nın zaman zaman bakanları kabul edip onların görev alanına giren konularda bilgi aldığın kaydetti. Devlet Bakanı Kemal Derviş'in de Bankacılık Yasası'nın TBMM'nde kabulünden sonra yasaya ilişkin bilgi sunma isteminde bulunduğunu kaydeden İldem, Cumhurbaşkanı'nın da böyle bir bilginin bakandan alınmasında yarar gördüğünü ifade etti. 
     İldem, Cumhurbaşkanı'nın Devlet Bakanı Derviş'in verdiği bilgiler ve diğer yönlerden yasayı incelediğini kaydetti. 
     Tacan İldem, henüz inceleme aşamasında olan yasa hakkında görüş açıklamasının uygun olmayacağını belirterek, diğer bazı yasaların incelemesinin de devam ettiğini sözlerine ekledi. 
     
     Emlakbank operasyonu 

     Tacan İldem, Çankaya Köşkü'ndeki basın bilgilendirme toplantısında, Devlet Denetleme Kurulu'nun DDK Türkiye Emlakbankası'na yönelik araştırma ve denetim çalışmaları hakkında bilgi verdi. 
     DDK'nın Cumhurbaşkanı'nın direktifleriyle Emlakbankası'nın geri alınmayan kredileriyle ilgili araştırma ve denetim görevi yürüttüğünü hatırlatan İldem, yapılan araştırma ve denetim sonucunda bankanın istihbarat ve denetim birimlerinin olumsuz görüşlerini içeren raporlarını karşın kredi yeterliliği olmayan kimi firmalara kredi verildiği ve bu kredilerin geri alınmadığının saptandığını ifade etti. 
     DDK Yasası'nın 6. maddesinin son fıkrasında Cumhurbaşkanı'nın gerek gördüğünde önemli konulara ilişkin raporları doğrudan adli ve idari mercileri intikal ettireceği kuralının bulunduğuna kaydeden İldem, bu kural uyarınca kredilerin verilmesinde sorumlulukları görülen ve haklarında bugüne kadar soruşturma açılmayan banka yetkililerine ilişkin olarak düzenlenen ve Cumhurbaşkanı Ahmet Necdet Sezer tarafından onaylanan 10 raporun 3 Ekim 2001'de Şişli Cumhuriyet Başsavcılığı'na gönderildiğini bildirdi. 
     Aynı raporun birer örneğinin aynı gün soruşturma ve kovuşturmaya ilişkin evrelerin Adalet Bakanlığı kanalıyla izlenip bilgi akışının sağlanması için Başbakanlığa da gönderildiğini ifade eden İldem, Cumhuriyet başsavcılıklarının bu raporları üzerine ihbarlarda olduğu gibi hazırlık soruşturması başlattıklarını kaydetti. 
     
     Takdir yargının 

     Şişli Cumhuriyet Başsavcılığı'nın da raporlar üzerine hazırlık soruşturması başlattığını 26 Kasım 2001 günü Adalet Bakanlığı'na bildirdiğini kaydeden İldem, şöyle devam etti 
     ''Raporların sonuç bölümleri banka yöneticilerinin eylemlerinin Türk Ceza Yasası ve Bankalar yasası hükümleri kapsamında değerlendirilip, gereğinin yapılaması istemini içeriyor. Hazırlık soruşturması evresinde ifade alınması ya da yasaların gerektirmesi durumunda ilgili kurumdan izin ya da görüş istenmesi cumhuriyet başsavcılığının görevi kapsamındadır. Raporlarda ileri sürülen hususlar tümüyle belgelere dayalıdır. Bu belgeler raporların ekinde Cumhuriyet başsavcılığına iletilmiştir. Belgelerin delil niteliğinde olup olmadığı ve belgelere dayalı işlemlerin suç oluşturup oluşturmadığının takdiri yargının görevidir.'' Tacan İldem, Cumhurbaşkanlığı yetkilerinin adları kullanılmak suretiyle kimi kişilerce iş takibi ve tavassut talebinde bulunulduğunun bu girişimler sonuçlanmadan tespit edildiğini ve gereğinin yapıldığını kaydetti. İldem, ''Sayın Cumhurbaşkanımızın bu konudaki duyarlılığı dikkate alınarak konunun kamoyunun bilgisine ve ilgili makamlarımızın dikkatine getirilmesinde yarar görülmektedir'' 
     
     Sorular... 

     İldem, ANAP Milletvekili Sebgatullah Seydaoğlu'nun cezaevindeki DEP'li milletvekillerinin Cumhurbaşkanı'nca affedilmesi ve Başbakan Bülent Ecevit'in ABD gezisine ilişkin bir soru üzerine, Anayasa'nın 104. maddesinin b fıkrasına göre Cumhurbaşkanı'nın bir mahkumun cezasının hafifletmesi veya kaldırması için mahkumun sürekli hastalık, sakatlık ya da kocama durumunda olması gerektiğini hatırlattı. İldem, bu durumun sağlık kurulu raporuyla saptanıp Adli Tıp Kurumu'nca onaylanmadan Cumhurbaşkanı'nın bu konudaki takdir hakkını kullanması söz konusu olmadığını kaydetti. 
     Başbakan Ecevit'in ABD'ye yaptığı ziyaretin son derece yararlı geçtiğini gördüklerini ifade eden İldem, şunları kaydetti 
     ''Sayın Cumhurbaşkanımız bu ziyaret ve ziyaret bağlamında yapılan görüşmelerde elde edilen sonuçların Türkiye ve ABD arasındaki stratejik ortaklık ilişkisinin her boyutunda gelişme sağlanmasına önemli bir katkı oluşturduğu inancındadır. Gerçekten ABD ile bu stratejik ortaklık ilişkimizde siyasi, askeri ilişkilerimizin düzeyine ekonomik, ticari ilişkilerimizin getirilmesini sağlayacak adımların bu ziyaret vesilesiyle atılmış olduğunu görmekteyiz. Bu adımların yakın bir zamanda iki ülkenin ortak yararına hizmet edecek sonuçlara varmasını temenni etmekteyiz.'' 
     






</TEXT>
</DOC>
