<DOC>
<DOCNO> 71824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo04.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da kemençe eşliğinde step ve aerobic.. 
</HEADLINE>
<TEXT>

     Trabzon'da, Gençlik ve Spor Trabzon İl Müdürlüğü'nce düzenlenen step-aerobik çalışmaları, kemençe müziği eşliğinde de gerçekleştirilerek, yöreye özgü bir boyut kazandırılıyor. 
     19 Mayıs Spor Salonu'nda antrenör Süheyla Akçay yönetiminde, 
     yaklaşık 50 kişilik bayan katılımcı tarafından gerçekleştirilen step-aerobik çalışmalarında, kemençe müziği eşliğinde yapılan çalışma 4.5 dakika sürerken, bu çalışmaya katılanlar horonu step ve aerobiğe uyarlıyorlar. Gençlik ve Spor Trabzon İl Müdürü Halit Suiçmez, kemençe müziği ile horon biçiminde yapılan çalışmalarla, step ve aerobiğe Karadeniz'e özgü bir hava kazandırmaya çalıştıklarını söyledi. Suiçmez, kemençe müziği eşliğinde yapılan çalışmalarla step ve aerobiği yöre halkına daha cazip bir duruma getirmeyi de amaçladıklarını kaydederek, ''Kemençe, yöre halkının bir kültürüdür. Yöredeki birçok insan tarafından da tutku durumuna dönüşmüştür. Yaptığımız bu çalışmalarla daha fazla kişinin step-aerobik yapacağını düşünüyoruz'' diye konuştu. Antrenör Süheyla Akçay ise, yaklaşık 1 aylık bir çalışmanın ardından, kemençe müziğiyle step-aerobik yapılabileceğini gösterdiklerini belirterek, ''Pop müziğiyle yapılan step-aerobikteki aynı ritmi tutturmayı başardık. Yöre oyununu bir sportif faaliyete kattık. Ayrıca, step-aerobiki de renklendirmeye çalıştık'' dedi. Akçay, katılımcıların kemençe müziği eşliğiyle yaptığı aerobiği çok beğendiğini de kaydederek, şöyle konuştu ''Bir çalışmamız 45 dakika sürüyor. Bunun çoğunluğunu kemençe müziği eşliğinde yapıyoruz. Normalde, bir parçanın bitiminin ardından diğer bir parçaya geçmemiz gerekirken, kemençe müziğini geriye alıyoruz ve uzun süre bu müzikle çalışıyoruz. Özellikle Trabzonlu olmadığı halde kentte yaşayan kişiler, çalışma sonunda da müzikle horon oynuyorlar. Yöre dışındaki insanlarda kemençe müziği ile aerobiği çok beğendiler.'' 
     






</TEXT>
</DOC>
