<DOC>
<DOCNO> 72743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun14.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB tartışmasına yazar Orhan Pamuk da katıldı 
</HEADLINE>
<TEXT>

     Yazar Orhan Pamuk, ABD'nin en saygın üniversiteleri arasında bulunan, Washington'daki Georgetown Üniversitesi'nde ''Doğu-Batı ve Romanlar'' konulu bir konferans verdi. 
     Orhan Pamuk, ana fikrini, ''Başka kültürlere özenmek yerine, kendi kültürünün tadını çıkar ve onu derinleştir'' olarak özetlediği konuşmasında, Türkiye'deki Avrupa Birliği tartışmalarına da katıldı. Pamuk , bir katılımcının, ''Türk halkının yüzde 70'ten fazlasının AB'ye katılmak istemesine ne diyorsunuz'' sorusu üzerine, ''Türk halkı, belki AB'ye girmek istiyor, ama hükümete bunu yapması için yeterince baskıda bulunmuyor'' dedi. 
     Pamuk, Türkiye'deki Batı hayranlığının, ünlü Fransız yazar Andre Gide'in 1914 yılında İstanbul'a yaptığı bir ziyaretteki gözlemleriyle de ateşlendiğini savundu. ''Dürüstlüğüyle'' tanınan Gide'in yayımlanan günlüğünde, Türk halkının o yıllardaki kıyafetlerini çok kötü bulduğunu yazıp ''Bu ırk bunu hak ediyor'' dediğini anlatan Pamuk, Gide'nin bu gözleminin yayımlanmasından bir yıl sonra Atatürk'ün, ''Avrupa tarzını getiren'' kıyafet devrimini yaptığını ve bu fikri, o dönemde kendisine yakın olan yazar Yahya Kemal'den almış olabileceğini iddia etti. 
     Atatürk'ün Batı'yı medeniyet olarak tanımladığı ve Avrupa medeniyetinin gerisinde kalmamak için reformlar gerçekleştirdiğini söyleyen Pamuk, ''Ben de Atatürk reformlarının bir ürünüyüm'' dedi ve Atatürk'e özellikle kadın hakları konusundaki devrimleri için hayran olduğunu söyledi. 
     






</TEXT>
</DOC>
