<DOC>
<DOCNO> 96654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/dunya/adun.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi operasyon 
</HEADLINE>
<TEXT>

     YORGO KIRBAKİ Atina 

     17 Kasım terör örgütünün lideri olduğu belirtilen ve önceki gün Lipsi adasında Türkiye’ye kaçmak isterken yakalanan profesör Aleksandros Yiotopulos’un 58 polisiye filmlerine taş çıkartacak bir operasyonla ele geçirildiği ortaya çıktı. 
     Basına sızan bilgilere göre, terörle mücadele timleri ekonomi ve matematik profesörü Yiotopulos’un izlendiğinden kuşkulanmaması için polis helikopteri yerine itfaiye helikopteriyle Lipsi’ye gitti. Hatta polis dikkati başka yöne çekmek için adada küçük bir yangın çıkarttı. 
     Bu sırada Yiotopulos, Fransız eşi Maite Peynaud ile Patmos adasında buluşmak üzere deniz otobüsüne bindi. Polis, deniz otobüsünün kaptanına "geri dön" emri verdi. Limana dönen tekneye baskın düzenleyen timler, Yiotopulos’u kıskıvrak yakalayıp Atina’ya götürdüler. 
     
11 cinayet itiraf ettiler      Teröristin üzerinden Patmos adasından Samos adasına, oradan da Türkiye’ye Kuşadası gitmek için biletler çıktı. İlk sorgulamasında Mihalis İkonomu olduğunda ısrar eden terör şefi, daha sonra gerçek kimliğini itiraf etti. 
     Gazetelere göre, Yiotopulos Atina’da verdiği ifadede "17 Kasım"ın beyin takımından olduğunu kabul etti. 
     Gözaltında bulunan örgüt tetikçilerinden Vasilis ve Hristodulos Ksiros kardeşler de, 17 Kasım’ın 23 cinayetinden 11’ini üstlendiler. 
     Yiotopulos’un 17 Kasım’ın kurucularından olduğu, örgütün 1975 - 1982 yılları arasında düzenlediği silahlı saldırılarında yer aldığı, daha sonra ise örgüte üye olan ikinci nesil tetikçileri yetiştirdiği bildirildi. 
     Aleksandros Yiotopulos, Yunanistan’da aşırı solun en önemli savunucularından sayılan Yiotopulos ailesinden geliyor. Babası Dimitrios Yiotopulos, Leon Troçki’yi bizzat tanıyor ve onunla işbirliği yapıyordu. Aleksandros Yiotopulos ise adını ilk kez 60’lı yıllarda Paris’te duyurdu. Aşırı sol entelektüel çevrelerde "efsanevi" bir ismin mirasçısı olarak ortaya çıktı. 1968’de "29 Mayıs" adlı silahlı mücadele yanlısı Maocu bir örgüt kurdu. 1981’de izini kaybettirdi, 21 yıl gizlenmeyi başardı. 
     
     
     



 DÜNYA 














</TEXT>
</DOC>
