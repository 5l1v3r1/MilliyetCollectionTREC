<DOC>
<DOCNO> 97831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/guncel/agun.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1’in önü açıldı... 
</HEADLINE>
<TEXT>

2005’ten itibaren Türkiye’nin de Formula 1 yarışlarına ev sahipliği yapması teklifini görüşen Bakanlar Kurulu, yapılacak hazırlıklara destek kararı aldı 
     ELÇİN ERGÜN , ÖNDER YILMAZ 

     Bakanlar Kurulu, Türkiye Otomobil ve Motor Sporları Federasyonu’nun TOMSFED Türkiye’nin 2005’te Formula - 1 yarışlarına ev sahipliği yapması yönündeki önerisine devlet desteği sağlama kararı aldı. Bakanlar Kurulu’nda kabul edilen öneriye karşı çıkan Sağlık Bakanı Osman Durmuş, "Formula - 1 yarışlarında sigara reklamı yapılacağına kumarhane açılsın daha iyi" derken, TOMSFED bu yönde bir reklam yapılmayacağını belirtti. 
     
     Kumarhane daha iyi’ 
     Başbakan Bülent Ecevit başkanlığında toplanan Bakanlar Kurulu’na katılan TOMSFED Başkanı Mümtaz Tahincioğlu, üyeler Nuri Çolakoğlu ve Cem Hakko, 2005’te Formula - 1 yarışlarından birinin Türkiye’de gerçekleştirilmesine ilişkin bir sunum yaptı. Kabine üyeleri "Formula - 1 Türkiye’de" projesine destek verirken, yarış otomobillerindeki sigara reklamlarına dikkat çeken Durmuş, "Formula - 1 yarışlarında sigara reklamı kullanacağınıza kumarhaneleri açın daha iyi. Daha çok para kazanırsınız. Yarışlarda sigara kullanılmasını doğru bulmuyorum. 2004’te tüm dünyada yasaklanacak, ama Türkiye’de şimdiden kullanılmasını istemiyoruz. Biz sigaranın bırakılması için kampanyalar yürütürken, sizin sigara içilmesini teşvikiniz doğru değil" diye çıkıştı. TOMSFED yetkilileriyse Durmuş’a, "Yarışlarda sigara reklamı yapılmayacak" karşılığını verdiler. 
     
     Kırşehir sürprizi 
     Devlet Bakanı Fikret Ünlü, Kültür Bakanı Suat Çağlayan ve Turizm Bakanı Mustafa Taşar’ın ikna turlarıyla hükümet, Formula - 1’e destek vermeyi benimsedi. Bu arada Toplantının en ilginç çıkışlarından birini Devlet Bakanı Ramazan Mirzaoğlu yaptı. Yarışların memleketi Kırşehir’de yapılmasını isteyen Mirzaoğlu’nun talebi, diğer adaylarla değerlendirileceği belirtilerek geçiştirildi. 
     
Ev sahipleri ihya oluyorFormula 1 yarışlarının yapıldığı ülkelere gelen izleyiciler, ortalama 45 milyon dolar harcama yapıyor. Ayrıca on binlerce kişiye iş imk nı sağlanıyor... 
     SPOR SERVİSİ 

     1950’li yıllardan beri yapılan Formula 1, 1990’da TV yayınlarının işin içine girmesiyle tüm dünyada büyük bir patlama yaptı. Yarışlarda dönen para, pistlerdeki teknoloji harikası araçların süratini bile solladı. 17 yarıştan oluşan Dünya Formula 1 Şampiyonası, dört kıtada toplam 15 ülkeyi geziyor. Yarışları, tribünlerdeki yüz binlerce tutkunun yanı sıra 206 ülkede televizyonları başında milyarlarca insan izliyor. Kümülatif izlenme rakamları, geçen yıl 54.5 milyar kişiyi buldu. 
     
     Turist yağıyor 
     Gerçek bir TV sporu olan Formula 1, ev sahipliği yapan ülkeye de her seferinde küçük çaplı servet kazandırıyor. Yapılan araştırmalara göre yarışları izlemek için gelen 60 - 65 bin ziyaretçi, ülkede konakladıkları bir hafta boyunca ortalama 45 milyon dolar harcıyor. 10 binlerce kişiye iş imk nı sağlanıyor. Yarışlar ülke tanıtımı açısından da önemli bir fırsat olarak görülüyor. Bunun son örneği Malezya’da yaşandı ve Formula 1 düzenleyen bu ülkede turizm patlaması yaşandı. 
     
     2004’te Rusya’da 
     Türkiye ile birlikte, Hollanda, Portekiz, Bahreyn, Mısır, Birleşik Arap Emirlikleri, Çin gibi ülkeler de dev yarışa ev sahipliği için mücadele ediyor. 2004’te Formula’nın Rusya’ya gitmesi kesinleşti. Dünyanın en çok izlenen spor aktivitesi haline gelen Formula 1’in yıldız pilotları da popülaritelerine paralel düzeyde kazanç sağlıyorlar. Son 5 yılın şampiyonu olan ve geçtiğimiz aylarda Türkiye’ye de gelen Ferrari pilotu Michael Schumacher, her sezon sadece yarışlardan elde ettiği 30 milyon dolarla, dünya sporunun en zenginleri listesinin başını çekiyor. 
     
2004’te kalkıyor      Otomobillerdeki sigara reklamlarına dikkat çeken Durmuş, "2004’te yasaklanacak, ama Türkiye’de şimdiden kullanılmasını istemiyoruz" dedi. TOMSFED Başkanı da sigara reklamı yapılmayacağını söyledi. 
     



 GÜNCEL 

















</TEXT>
</DOC>
