<DOC>
<DOCNO> 67813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun25.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman ordusundaki Türk gençleri 
</HEADLINE>
<TEXT>

     Almanya'nın başkenti Berlin'deki Kladow semtinde bulunan Blücher garnizonundaki Türk asıllı Alman askerleri Numan Atilla, Ender Erdönmez ve Halil Springer törenle yemin etti. 
     Blüchler garnizonunda tankçı ve atıcılık birliğinde birbuçuk ay önce askerlik görevine başlayan Türk gençler, herhangi bir tehdit karşısında Almanya'yı korumaya seve seve hazır olduklarını belirtti. 
     Askerlikte en önemli kuralın disiplin olduğunu vurgulayan gençler, askerliği ve silah kullanmayı en ince ayrıntısına kadar öğrendiklerini, komutanlarının da kendilerine karşı çok iyi davrandığını söyledi. 
     Berlin'de doğan Numan Atilla, 1 buçuk aylık temel eğitim sırasında da Türk oldukları için bir ayrımcılığa maruz kalmadıklarını, komutanlarının da böyle bir şeye müsamaha etmediğini vurguladı. 
     Yemin törenine katılan Berlin Eyaleti eski Başbakanı Eberhard Diepgen, yemin ederek göreve başlayan askerleri kutladı ve uluslararası terörizme karşı mücadelede askerlerin önemine değindi. 
     Törende konuşan Üsteğmen Heidrun Gnoyke de, 11 Eylül'den sonra Almanya'nın da dünyada olup bitenleri görmezlikten gelemeyeceğini vurgulayarak, yaklaşık 1000 Alman askerinin barışın tesis edilmesini sağlamak amacıyla Bosna-Hersek, Kosova, Makedonya, Gürcistan, Afganistan ve Afrika'da görev yaptığını hatırlattı. 
     






</TEXT>
</DOC>
