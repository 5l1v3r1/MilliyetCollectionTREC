<DOC>
<DOCNO> 68025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sontur13.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz müzisyen ispirto içince öldü... 
</HEADLINE>
<TEXT>

     Antalya'da yaşamını sürdüren Ukraynalı müzisyen Vladimir Burking, ispirto içerken rahatsızlanması üzerine kaldırıldığı hastanede öldü. Uzun süredir işsiz olduğu ve bunalım geçirdiği öğrenilen Ukraynalı müzisyenin intihar etmiş olabileceği sanılıyor. 
     Öğretmenevleri Mahallesi'nde kendisi gibi müzisyen olan arkadaşıyla kalan Vladimir Burking 36 , ispirto içtiği için fenalık geçirince, arkadaşı tarafından Devlet Hastanesi'ne götürüldü ancak hastanedeki müdahaleye rağmen kurtarılamadı. 
     Burking'in ev arkadaşı olan ve Antalya Devlet Opera ve Balesi'nde görev yapan Özbekistanlı keman sanatçısı Mihail Mahmudof, A.A muhabirinin sorularını yanıtlarken, dün gece eve geldiğinde arkadaşı Burking'i ispirto içmiş bir halde ve kötü durumda bulduğunu anlattı. 
     Burking'i vakit geçirmeden hastaneye yetiştirdiklerini, ancak kurtaramadıklarını belirten Mahmudof, ''İntihar etmiş olabilir, çünkü işsiz olduğu için uzun süredir bunalımdaydı'' dedi. 
     Vladimir Burking'in 3 yıldır Antalya'da yaşadığını ve son 6 aydır işsiz olduğunu belirten Mahmudof, şunları söyledi 
     ''Vladimir, çok yetenekli bir müzisyendi. Kiev'deki konservatuvarın keman bölümü mezunuydu. Ama kemanın yanında org, piyano ve bas gitar çalardı, otuza yakın da bestesi vardı. Şimdi adını hatırlayamadığım babası da, Ukrayna'nın önde gelen orkestralarından birinin şefidir. Antalya'daki otellerde piyano, org, gitar ve keman çalan Vladimir'i, işsiz kalmak bunalıma sokmuştu. Ona Ukrayna'ya dönmesini söyledik, ama Antalya'yı çok sevdiği için burada kalmayı tercih etti.'' Öte yandan, olayı soruşturan polisin de, ispirto içtiği için ölen Ukraynalı müzisyenin ölümünde intihar olasılığı üzerinde durduğu öğrenildi. 
     






</TEXT>
</DOC>
