<DOC>
<DOCNO> 95549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur05.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Oluşum Erbakan'ı rahatsız etti... 
</HEADLINE>
<TEXT>

     İsmail Cem önderliğindeki yeni oluşumdan "Bu dış çevrelerin de içinde olduğu bir oyun" diyerek rahatsızlığını ifade eden Necmettin Erbakan, SP'den bu oluşumun içinde yer alacağı bir hükümete destek vermemesini istedi. 
     DSP'den istifalarla başlayan kriz ve sonrasında İsmail Cem önderliğinde ortaya çıkan yeni oluşumu tatilini geçirdiği Altınoluk'tan izleyen Erbakan, SP Genel Başkanı Recai Kutan ve parti yöneticileriyle telefon görüşmeleriyle gelişmeleri değerlendirdi. 
     
     AMERİKA VAR 
     Edinilen bilgilere göre Erbakan, Cem'in başını çektiği yeni oluşum için, "Bu bir oyun. Bu oyunun içinde dış çevreler de var. Halkın içinde olmadığı bir oyun oynanıyor. 
     Siyasete doğal olmayan yöntemlerle müdahale ediliyor" dedi. 
     Erbakan, rantiye ile başta Amerika olmak üzere dış çevrelerin siyasette düzenlemeler yaptığını, amacın mevcut politikaları sürdürmek olduğunu savunurken, SP'den, "Hükümetin devrilerek Cem önderliğindeki yeni oluşumun da içinde olacağı yeni bir hükümete destek verilmemesini" istedi. 
     SP yönetiminde de Erbakan'la yapılan bu değerlendirmeler sonucunda Cem önderliğindeki yeni oluşuma karşı açık tavır alınması benimsendi. SP'de hükümetin ekonomik politikalarının bir numaralı isminin Derviş olduğu, Cem ve Özkan'ın da Başbakan Ecevit'le birlikte Türkiye'nin geldiği noktanın en önemli sorumlusu oldukları belirtildi. 
     SP yönetiminde, Cem-Özkan-Derviş için, "Ülkeyi batırdılar, şimdi sanki hiçbir sorumlulukları yokmuş gibi bütün faturayı Ecevit'e yıkarak kaçmak istiyorlar. Bunu da millete yutturmak istiyorlar" ifadeleri kullanıldı. 
     
     AKP DE ONLARLA BİRLİKTE 
     SP de, "Tayyip Erdoğan liderliğindeki AKP'nin de geleceğini yeni oluşumun içinde yer alacağı hükümet modellerinde gördüğü" değerlendirmesi yapıldı. SP yönetimi bu görüşlerle, yaşanacak yeni bir hükümet cepheleşmesinde, Cem önderliğindeki yeni oluşumun içinde yer alacağı model yerine DSP-MHP kanadına destek verilmesi eğilimi belirdi. 
     





</TEXT>
</DOC>
