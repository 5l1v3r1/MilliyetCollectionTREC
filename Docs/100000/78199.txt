<DOC>
<DOCNO> 78199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sonspo08.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi için geriye sayım başladı, muhtemel 11'ler için tıklayın... 
</HEADLINE>
<TEXT>

     Birinci Süper Futbol Ligi'nin kalbi yarın BJK İnönü Stadı'nda atacak. 
     Şampiyonluk mücadelesi veren Beşiktaş ile Fenerbahçe, yarın karşı karşıya gelecek. 
     Saat 19.00'da başlayacak ve Digitürk Lig TV'den naklen yayınlanacak maçı hakem Muhittin Boşat yönetecek. 
     Ligde 63 puanla 2. sırada bulunan Fenerbahçe ile 61 puanla 3. 
     durumdaki Beşiktaş, şampiyonluk yarışını sürdürebilmek için mutlak galibiyet için sahaya çıkacak. 
     
     BİLETLER BİTTİ 

     Yitiren takımın hem şampiyonluk, hem de gelecek sezon Avrupa Şampiyonlar Ligi'ne katılabilme şansını riske edeceği karşılaşmanın biletleri de günler öncesinden tükendi. 
     Karşılaşma için ev sahibi Beşiktaş Kulübü, Fenerbahçe'ye 1600 bilet verirken, sarı-lacivertli taraftarların yarın deniz yoluyla Dolmabahçe Sarayı önüne getirileceği ve güvenlik kordonu içinde stada alınacağı öğrenildi. 
     Bu arada İstanbul polisi bu dev maç için adeta alarma geçerken, yarın BJK İnönü Stadı çevresinde alınacak önlemlerle taraftarların olay çıkarmasına fırsat tanınmayacağı ve biletsiz seyircilerin kesinlikle stat çevresine sokulmayacağı ifade edildi. 
     
     BEŞİKTAŞ CEPHESİ 

     Şampiyonluk yarışını sürdürebilmek için mutlak galibiyete ihtiyacı olan Beşiktaş'ta, sezonu daha önce kapatan Yasin Sülün dışında Fenerbahçe maçı öncesi sakat ve cezalı futbolcu bulunmuyor. 
     Siyah-beyazlılarda, Malatyaspor maçında sakatlanan Ronaldo ve Ahmet Dursun'un iyileştikleri ve yarın forma giyebilecekleri açıklanırken, teknik direktör Christoph Daum'un Fenerbahçe karşısında nasıl bir taktik uygulayacağı da merak konusu oldu. 
     Bu sezon önemli maçlarda takımını hep tek forvetle sahaya süren ve 4-5-1 sistemini uygulatan Alman teknik adamın, mutlak galibiyete ihtiyacı olduğu bu karşılaşmada Ahmet Dursun ile kart cezası biten İlhan Mansız'ı forvette birlikte oynatması bekleniyor. Malatyaspor karşısında kırmızı kart cezalısı olduğu için forma giyemeyen İbrahim'in de yarın yine sol kanatta görev yapacağı öğrenildi. Bu akşam basına kapalı yapacağı antrenmanla hazırlıklarını tamamlayacak olan Beşiktaş'ın, karşılaşmaya Mhyre, Ali Eren, Ronaldo, Ahmet Yıldırım, İbrahim, Khlestov, Tayfur, Baya, Tümer, Ahmet Dursun ve İlhan Mansız muhtemel 11'i ile çıkması bekleniyor. 
     
     FENERBAHÇE'DE RÜŞTÜ SIKINTISI 

     Beşiktaş maçı öncesi Fenerbahçe'nin en büyük sıkıntısı ise milli kalecisi Rüştü'nün sakatlığı. 
     Sakatlığı tam olarak geçmeyen Rüştü için kulüp doktorları adeta seferber olurken, milli kalecinin derbide forma giyip giyemeyeceği henüz tam olarak açıklık kazanmadı. 
     Rüştü'nün bu akşam basına kapalı yapılacak antrenmanda deneneceği bildirilirken, teknik direktör Werner Lorant'ın da maç kadrosunu yarın belirleyeceği öğrenildi. 
     Sarı-lacivertlilerin derbi maça, Rüştü Oğuz , Fatih, Ümit, Mirkoviç, Hakan, Ogün, Johnson, Revivo, Abdullah, Andersson Rapaiç , Serhat muhtemel 11'iyle çıkması bekleniyor. 
     
</TEXT>
</DOC>
