<DOC>
<DOCNO> 54682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/yazar/ozkan.html </URL>
<DATE> 2001/11/29/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Adalet Bakanı Türk'ten yargıçlara mesaj 
</HEADLINE>
<TEXT>
"Kapkaççılara, yağmacılara verilen cezayı uygulayın..." 
     Adalet Bakanı Hikmet Sami Türk ile görüştük dün. Özellikle büyük kentlerde ve İstanbul'da artık bir terör hareketine dönüşen mala karşı işlenen suçlar konusunda çok çarpıcı açıklamalar yaptı. 
     Kapkaç diye tanımlanan suç ile yarattığı sonuçlar, inanılmaz boyutlarda. Paralarını vermemekte direnen savunmasız, sıradan insanlar, çoğu kadın feci şekilde can veriyorlar. İstanbul Emniyeti her gün artan bu suç karşısında çaresiz kaldığını ve yasal düzenlemeye ihtiyaç duyduğunu açıklamış, Adalet ve İçişleri bakanlıklarına başvurmuştu. Ama Bakan Türk, bu konuda yeni bir yasal düzenlemeye ihtiyaç bulunmadığını aktardı bize. Türk'e göre kapkaç olayları ile artan hırsızlık vakalarında bakış açısı ve uygulanacak ceza şöyle 
     
     Kapkaççıya 20 yıl cezası 
     "Mala karşı işlenen suçlar ve özellikle de kapkaç konusunda yeni bir yasal düzenlemeye ihtiyaç bulunup bulunmadığı noktasında, arkadaşlarımızla geçen gün bir araya geldik. Yaptığımız değerlendirmede baktık ki Türk Ceza Kanunu'nda bu tür suçlarla mücadele noktasında yeterli yasalar var. Bu konuda değerlendirmeyi yargıçlarımız yapacaklar. Örneğin kapkaç suçu Türk Ceza Kanunu'nda yağma olarak değerlendiriliyor. Bu suçun da cezası 20 yıla kadar hapis cezası. Yargıtay da, bu kapsamda değerlendiriyor bu suçları. Bu yorum çok önemli. Yani yargıçlarımız Türk Ceza Kanunu'nda kapkaç ve hırsızlık suçlarıyla ilgili olarak mücadele açısından yağma suçu dahil daha pek çok suçu düzenleyen maddeyi uygulayarak bununla mücadele edebilirler. Kapkaç suçu yağmacılığa giriyor. 20 yıl hapis cezası var. Burada karar yargıçlarımızın. Onlar önlerine gelen dosya ve suça bakarak karar verecekler. Ama biz mala karşı işlenen ve özellikle de kapkaç diye nitelendirilen bu suçlarla mücadele için yeterli yasal olanağımızın bulunduğunu değerlendirdik." 
     
     Suç işleyenler yüzde bir 
     Evet, Adalet Bakanı Türk, yargıçların kapkaç suçlarında yağmacılara uygulanacak hükümleri uygulamaya koyabileceklerini duyurmuş oldu böylece. Bu suç şehir insanını canından eden ve sokakta dolaşırken korkuyla etrafına bakmasına neden olan bir olay. Bununla mücadelede İstanbul polisi başarısız kaldı. "Yasal caydırıcılık yok, o yüzden kapkaç terörü yaşanıyor" diyordu polis, ama Adalet Bakanı böyle olmadığını söylüyor. 
     Şimdi savcılarla polislerin birlikte bu hırsızlık ve kapkaç terörüyle mücadele edip yargıçları da cezaların caydırıcı unsurlarının uygulanması konusunda ikna etmeleri gerekecek. 
     Bakan Türk "af" olgusunun da yanlış değerlendirildiği kanısında. İngiltere'den örnek veriyor 
     "İngiltere'de İşçi Partisi de bir af çıkarttı. Afla cezaevinden çıkan suçluların bir yıl içinde tekrar suç işleyerek geri dönme oranı yüzde 2. Bizde ise bu oran yıl sonunda ancak yüzde 1'e yaklaşacak. Yani uluslararası standartların da altında. Türkiye'de 30 bin kişi şartlı salıverme yasasıyla serbest kaldı. Bizde suçlu af ile çıktı mı, çok az oranda geri dönüyor. Ama suç işleyenler arasında aftan çıkan birisi oldu mu basınımız bastırıyor 'Al sana af' diye. Bu bence yanlış bir değerlendirme oluyor." 
     Bakan Türk, bir de şartlı salıverme olmasa bile, suçlarda doğal bir artışın olacağının altını çizdi görüşmemizde. Türk'e göre ekonomik sıkıntı ve bunalım, hırsızlık, kapkaç gibi mala karşı suçlarda doğal olarak bir artışı gündeme getirecekti. Bugün bu tür suçlarda artışın olmasının ana nedeni yaşadığımız ekonomik kriz. Bunu hükümetin bir bakanının ağzından duymak ne kadar ilginç. 
     
     







HADEP .. 


Devlet sattı . 


Irak kaşıması 


Kıbrıs'ta çözümsüzlük ve kriz enayiliktir bu devirde 


Bir Acul Sadi Bey vardı .. 


VETO ve HUKUK MR'ı 


İkizler sürpriz sever 


AKP’nin krizden çıkış yolu Bir parça popülizm 


Irak politikası değişiyor mu 


Aşkale’de Nazi kampı yoktu ama.. 


Herkes haklı, ama ortalık karışık 


"Kapkaççılara, yağmacılara verilen cezayı uygulayın..." 


Talkını verir salkımı yutar... 


İnönü, yeni oluşum CHP 


Yatırım Ofisi ağzıyla kuş tutsa nafile 


Hayat Standardı Vergisi 


Erbakan naylon ödüle mi sığınıyor 


</TEXT>
</DOC>
