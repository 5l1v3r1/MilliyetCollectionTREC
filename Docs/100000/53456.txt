<DOC>
<DOCNO> 53456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur21.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum olasılığı ortadan kalktı 
</HEADLINE>
<TEXT>

     Anayasa'nın milletvekillerinin özlük haklarını düzenleyen 86. maddesinde değişiklik öngören yasa teklifi, TBMM Genel Kurulu'nda 434 oyla kabul edildi. 
     Anayasa değişikliği teklifi üzerindeki görüşmelerin ikinci turunda, teklifin tümüne ilişkin gizli oylamaya 449 milletvekili katıldı. 
     Teklifin tümü üzerindeki oylamada 434 milletvekili kabul, 11 milletvekili ret oyu verdi 1 üyenin çekimser kaldığı oylamada 1 oy boş çıktı, 2 oy da geçersiz sayıldı. 
     Böylece, teklifin ikinci tur oylamasında Anayasa'nın öngördüğü çoğunluk sağlanmış oldu. Değişiklik teklifi, milletvekillerinin emekliliklerine ilişkin işlemlere Anayasal dayanak getiriyor. Kabul edilen teklif şöyle 
     ''Türkiye Cumhuriyeti Anayasası'nın 86. maddesinin birinci fıkrasının birinci cümlesi TBMM üyelerinin ödenek, yolluk ve emeklilik işlemleri kanunla düzenlenir şeklinde değiştirilmiş fıkranın sonuna TBMM üyeleri ile bunların emeklileri TC Emekli Sandığı ile ilgilendirilirler ve üyeliği sona erenlerin istekleri halinde ilgileri devam eder ibaresi eklenmiş ve aynı maddenin ikinci fıkrasında geçen Sosyal güvenlik kuruluşları ibaresi TC Emekli Sandığı olarak değiştirilmiştir.'' Anayasa'nın 86. maddesinin değiştirilmesini ilişkin yasanın Cumhurbaşkanı'nca onaylanıp yürürlüğe girmesi halinde, Cumhurbaşkanı Ahmet Necdet Sezer'in bu maddeyi halkoyuna götürme kararı ortadan kalkacak. 
     
     Değişiklik süreci 

     Anayasa'da kapsamlı değişiklik öngören teklif, TBMM Genel Kurulu'nun, 3 Ekim 2001 tarihindeki birleşiminde kabul edilmişti. 
     Cumhurbaşkanı Ahmet Necdet Sezer, 15 Ekim'de, TBMM üyelerinin ''Ödenek ve yolluklar''ını düzenleyen 86. maddeye ilişkin çerçeve maddesinin ''halkoyuna'' sunulmasına karar vermiş, diğer maddeleri ise onaylamıştı. 
     Cumhurbaşkanı Sezer'in bir maddeyi halkoyuna sunma kararı tartışmalara neden olmuştu. Referandum sürecinin başlaması için kararın Resmi Gazete'de yayımlanması gerektiği belirtilmiş, Hükümet ise ''Cumhurbaşkanı'nın konuya açıklık getirmesi gerektiği'' görüşünü savunmuştu. 
     Tartışmalar sürerken, 17 Ekim'de, Anayasa değişikliğinin TBMM üyelerinin ''ödenek ve yolluklarını'' düzenleyen 86. maddesini değiştiren çerçeve maddesi dışındaki düzenlemeleri Resmi Gazete'nin Mükerrer Sayısı'nda yayımlandı. 
     Cumhurbaşkanı Sezer, 22 Ekim, konuya ilişkin soruları yanıtlarken, ''Bir kuşku varsa bunu gidermek için yazı yazabileceğini'' belirtmiş, sorunun referandumsuz çözülebileceğini de ifade ederek, ''86. maddeye ilişkin yeni bir düzenleme'' yapılabileceğini'' söylemişti. 
     Sezer'in, aynı gün, çerçeve maddenin halkoylamasına ilişkin yazıyı Başbakanlığa göndermesinden sonra, halkoylaması kararı Resmi Gazete'nin mükerrer sayısında yayımlanmıştı. 
     
     Yeni teklif hazırlandı 

     Anayasa'nın, milletvekillerinin özlük haklarına ilişkin 86. 
     maddesinde değişiklik öngören yeni teklif, toplam 315 milletvekilinin imzasıyla TBMM Başkanlığı'na sunulmuştu. 
     Değişiklik teklifi, 1 Kasım'da TBMM Anayasa Komisyonu'nda kabul edildi. Anayasa'nın 86. maddesini yeniden düzenleyen teklif üzerindeki ilk tur oylama 6 Kasım'da yapıldı. 
     
     Birinci tur 

     Birinci tur oylamada, teklifin maddelerine geçilmesine ilişkin oylamaya 404 milletvekili katıldı. 17 ret oyuna karşı 381 oyla teklifin maddelerine geçilmesi kabul edildi. Oylamada 4 milletvekili çekimser kaldı, 1 milletvekili boş oy kullandı, 1 oy da geçersiz sayıldı. 
     Teklifin Anayasa'nın 86. maddesinde değişiklik öngören birinci maddesine ilişkin oylamaya 393 milletvekili katıldı, madde 12'ye karşı 379 oyla kabul edildi. Oylamada 12 milletvekili ret oyu verdi, 1 üye 
     çekimser kaldı, 1 oy da geçersiz sayıldı. 
     Yürürlük maddesinin oylamasına ise 373 milletvekili katıldı. 
     Oylamada 369 milletvekili kabul, 3 milletvekili ret oyu verdi, 1 milletvekili de çekimser kaldı. 
     






</TEXT>
</DOC>
