<DOC>
<DOCNO> 90550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/soneko24.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Red Bull'un kasetine toplatma 
</HEADLINE>
<TEXT>

     İçeriğindeki fazla kafein yüzünden ithalatına izin verilmeyen Red Bull adlı enerji içeceği konusunda, ''Red Bull'un yasaklanmasının ardındaki gerçekler'' başlığı ile dağıtılan CD'lerin, Basın Kanunu'na aykırılık nedeniyle toplattırılmasına karar verildi. 
     Tarım ve Köyişleri Bakanı Hüsnü Yusuf Gökalp, avukatı aracılığıyla, kendisine istinaden bazı ifadeler yer alan ve TBMM'de de dağıtılan CD'ler hakkında suç duyurusunda bulundu. 
     Dün nöbetçi olan Ankara İkinci Sulh Ceza Mahkemesi'nde görülen davada, Cumhuriyet Başsavcılığı'nın yazısı doğrultusunda, ''Red Bull'un yasaklanmasının ardındaki gerçekler'' başlığı ile el altından piyasada korsan olarak dağıtılan CD'lerin, 5680 Sayılı Basın Kanunu'nun 4'üncü maddesine aykırılık teşkil etmesi nedeniyle tedbiren toplattırılmasına karar verildi. 
     Cumhuriyet Savcısı Levent Tacer imzasıyla, bugün Cumhuriyet Başsavcılığı'na gönderilen yazıda da, mahkeme kararın uygulanmasına binaen, elde edilecek CD'lerin savcılık basın bürosuna gönderilmesi istendi. 
     5680 sayılı Basın Kanunu'nun 4'üncü maddesi, basılan ve dağıtılan 
     eserlerin kaynağının bilinmesine yönelik düzenlemeleri içeriyor. Buna göre, basılan ve dağıtılan eserlerin kime ait olduğu, nerede basıldığına ilişkin bilgilerin eserde bulunması gerekiyor. 
     





</TEXT>
</DOC>
