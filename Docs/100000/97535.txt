<DOC>
<DOCNO> 97535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo05.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray eski başkanı Süren, gidişattan memnun 
</HEADLINE>
<TEXT>

     Galatasaray Kulübü eski başkanlarından Faruk Süren, Galatasaray, Fenerbahçe ve Beşiktaş başkanlarının voleybol ve basketbol şubelerini kapatabilecekleri yönündeki açıklamalarını değerlendirirken, bu kararı doğru bir yaklaşım olarak görmediğini ifade etti. 
     Faruk Süren, Gençlik ve Spor Genel Müdürlüğü'nün GSGM elektronik posta dergisi '''www.sporum.gov.tr''ye yaptığı açıklamada, ''Yöneticilerin görevi bu branşları yaşatmaktır, kapatmak değil. 
     Yöneticiler, branşları başarıya ulaştırsın diye seçiliyor. Kapatmak en kolayı. Böyle bir karar alınmamalı'' dedi. 
     Basketbol ve voleybol branşlarının kapatılması yönündeki düşüncenin üzücü bir karar olduğunu kaydeden Süren, ''Eğer böyle bir karar alındıysa, ben inanıyorum ki sayın Özhan Canaydın da çok üzülmüştür. Çünkü kendisi de basketbol kökenlidir'' ifadelerini kullandı. 
     
     ''TARAFTAR BAŞARI BEKLER'' 
     Galatasaray, Beşiktaş ve Fenerbahçe'nin köklü kulüpler olduğunu hatırlatan Süren, şöyle devam etti 
     ''Bu kulüplerin tümünün 10'a yakın branşı var. Doğal olarak taraftarlar da bu branşların tümünde başarı bekliyor. Başarı ise mali sorun varsa çok zor. Eskiden futboldan amatör branşlara para aktarılırdı. Şimdi ekonomik kriz nedeniyle bu da ortadan kalkınca sıkıntılar başladı. Özellikle basketbola ilgi her geçen gün daha da artıyor. Ancak bu ilgiyle birlikte mali külfet de artıyor. Bu nedenle basketbola yatırım yapmak çok zor. Fakat her şeye rağmen yöneticiler bir çözüm yolu bulmalı.'' 
     
     ''VERGİ İNDİRİMİ SAĞLANABİLİR'' 
     Faruk Süren, amatör branşların kapatılmaması için vergi indirimi sağlanabilmesinin yollarının araştırılması gerektiğini kaydederek, şunları ifade etti 
     ''Bana göre bir yol vergi indirimi olabilir. Vergi mevzuatında yapılacak bir değişiklik büyük kolaylık getirebilir. Futbol dışındaki branşlara yapılan harcamalar vergiden düşürülebilir. Bu branşlar için gelir vergisi, stopaj ödeniyor. O vergiden bu amatör branşlara yapılan harcamalar indirilebilir. Böylece mali bir kolaylık sağlanabilir. 
     Yoksa GSGM'nin ya da bakanlığın bütçesinden sübvansiyon istemek olmaz. 
     Bu aynı zamanda eşitsizliğe de yol açar. Bir vergi kolaylığı getirilebilirse branşların devamı sağlanabilir. Kapatmak en son alınacak karardır.'' 
     
     ''GALATASARAY'IN GİDİŞATINDAN MEMNUNUM'' 
     Galatasaray'ın futboldaki transferlerini ve çalışmalarını da değerlendiren eski başkan Süren, görüşlerini şöyle dile getirdi 
     ''Ben takımın gidişatından oldukça memnunum. Fatih Terim yeniden yuvaya döndü. Bu bana göre büyük ve olumlu bir gelişme. Bizim dönemimizde sayın Terim ile 4 kez üst üste şampiyonluk sevinci yaşayıp UEFA Kupası'nı aldık. Kendisinin başarısı ortada. Takımın vizyonunu genişleteceğine inancım sonsuz. Yapılan transferler de yerinde. 
     Yapılacak forvet takviyesiyle Şampiyonlar Ligi'nde önemli başarılara imza atılacağına inanıyorum.'' 
     





</TEXT>
</DOC>
