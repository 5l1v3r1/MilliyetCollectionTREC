<DOC>
<DOCNO> 54299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/spor/ygokce.html </URL>
<DATE> 2001/11/27/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Söze gerek yok 
</HEADLINE>
<TEXT>

     Galatasaray, ülkemizde alternatifi olmayan çağdaş forvet Hakan Şükür'e ilaveten, bu sene de Okan, Emre, Ümit ve Fatih gibi çok önemli isimleri transferde kaybetti. Sezon başında yaptığımız analizde, kadroda yine de kaliteli futbolcular bulunduğunu belirterek, "Takım oturmuş sistem ve deneyim sayesinde ligde şampiyonluğa oynar, ancak uluslararası karşılaşmalarda son iki senelik başarı artık çok zor" demiştik. Ayrıca, geçen gün düşündük, o zamanlar birisi bize sorsaydı, "Galatasaray üç ay sonra Roma ile karşılaşacak. İleri uç ve orta sahadaki dört isim Ümit Karan, Sergen, Ayhan, Bülent Akın" deseydi, cevabımız çabuk ve kesin olurdu "Galatasaray farklı kaybeder". 
     Geçen üç aylık sürede, Lucescu büyük işler başardı. Eldeki kadronun yapısına uygun, akılcı yeni bir model üretti. Fatih Terim'in bile kazanamadığı Sergen'i kazandı. Bülent Akın'dan savaşcı yarattı. Kapalı kutu yabancıları oynar hale getirdi. En sonunda da uzun zamandır kendini arayan Ayhan'ı sahneye çıkardı. Ayrıca takımdaki bütün futbolcuları, her an görev yapabilecek duruma soktu. Ligde de, Avrupa trafiğinde de Galatasaray başarılı sonuçlar alıyor. En önemlisi de çağdaş futbol oynuyor. 
     Bütün bu artılara rağmen Lucescu, Roma maçı sonrası yine eleştirilerin odak noktası oldu. Halbuki o gece Galatasaray çok başarılıydı. İlk devre rakibini presle boğdu. İkinci devre doğal olarak skor dezavantajındaki Roma oyuna ağırlık koydu. Ama Galatasaray kendi alanını iyi kapattı. Batistuta, Totti ve Cafu gibi hücum silahları pasifize edildi. Kalede net tehlikeler yaşanmadı. Aksine bir kontratakta Sergen ile tehlike yaratıldı. Ama futbolun cilvesi, uzatma dakikalarında hiç pozisyon yokken şanssız bir gol yendi. 
     Bu arada bir de Roma'nın kimliğini inceleyelim. Geçen senenin Serie A şampiyonu. Teknik patron dünyaca ünlü bir isim, Capello. Ayrıca Brezilya, İtalya, Arjantin ve Fransa milli takım oyuncularından kurulu bir yıldızlar topluluğu. FIFA'nın son yayınladığı Dünya klasmanı listesinde Arjantin, Fransa ve Brezilya ilk üç sırayı paylaşıyorlar. Herhalde daha fazla söze gerek yok. 
     
     



 SPOR 























</TEXT>
</DOC>
