<DOC>
<DOCNO> 59368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/ekonomi/eko05a.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale Yasası’nda Telekom gibi kavga 
</HEADLINE>
<TEXT>

MHP’li Bakan Akcan'ın İhale Kurulu üye sayısını yükseltmek istedi. DSP'li üyeler karşı çıktı. Krizde, Özkan ve Bahçeli devreye girdi... 
     GÜNSELİ ÖNAL Ankara 

     Telekom Yönetim Kurulu'na atanacak "profesyonel" üyelere ilişkin iktidar partileri arasında yaşanan ve Enis Öksüz'ü koltuğundan eden krizin bir benzeri, Kamu İhale Yasa Tasarısı ile kurulması öngören Kamu İhale Kurulu'nun üyeleri konusunda da çıktı. 
     Tasarının görüşüldüğü TBMM Bayındırlık, İmar, Ulaştırma ve Turizm Komisyonu'nda DSP'li üyelerin karşı çıkmasına ve Başbakan Yardımcıları Hüsamettin Özkan ile Devlet Bahçeli'nin devreye girerek "tasarı hükümetten geldiği gibi çıksın" demesine karşın MHP'li Bayındırlık Bakanı Abdulkadir Akcan tarafından tasarı delindi. Akcan’ın hazırladığı ve "Kamu İhale Kurulu'nun üye sayısını 9'dan 10'a yükselten ve Bayındırlık Bakanlığı'nca önerilerek Kurul'a seçilecek üye sayısı 2'den 3'e çıkaran" önergeyi MHP'li üyeler imzalayarak komisyona verdi. DSP'li Ahmet Sancar Sayın’dan değişikliği öğrenen Özkan, Bahçeli'yi aradı. Bu görüşmenin ardından Bahçeli'nin de Akcan'ı aradığı öğrenildi. 
     
     MHP - DYP ittifakı 
     Akcan, ihaleyi yapacak olan bakanlığının kuruldaki ağırlığının farklı olması gerektiğini söyleyince Sayın da AB ülkelerinde ihaleye çıkan idarelerin bürokratlarının, ihaleyi denetleyecek olan kurul ve komisyonlarda yer almadıklarını ve ku rulun tamamen bağımsız kişilerden oluştuğunu anlattı. Sayın, "Çünkü ihaleye çıkan idare ile teklif veren şahısların, tarafsız bir hakem olan bu ihale kurullarınca denetlenmesi gerekir" dedi. Önerge, DSP'nin ret oyuna karşın DYP'lilerin de desteğiyle MHP'li üyelerin oylarıyla kabul edildi. 
     
     
     
     



 EKONOMİ 




















</TEXT>
</DOC>
