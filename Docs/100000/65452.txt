<DOC>
<DOCNO> 65452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/dunya/adun.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sovyetler’e dönüş 
</HEADLINE>
<TEXT>

İnternet kullanıcılarına polisten temiz kağıdı’ alma zorunluluğu getirmeye hazırlanan Putin’in uygulamaları Sovyetler Birliği dönemini hatırlatmaya başladı 
     CENK BAŞLAMIŞ Moskova 

     Rusya’da iktidar karşıtı yayınlar yapan tek özel televizyonun kapatılmasından sonra internet üzerinde de sıkı denetim uygulanması için çalışmalar başlatıldı. 
     Yeni İzvestiya gazetesinin manşetten verdiği habere göre, İçişleri Bakanlığı’nın hazırladığı taslağın yasallaşması halinde Rus internet kullanıcıları, poliste kayıtlanmak dahil bir dizi güvenlik soruşturması ve bürokratik işlemden geçmek zorunda kalacak. Gazetenin ele geçirdiği taslakta, internet kullanıcısı olmak isteyenlere bir mağazaya giderek erişim paketi, hatta modem almadan önce bulundukları semtin karakoluna başvurma zorunluluğu getiriyor. Polis, internet kullanıcısı olmak isteyen kişinin ikametgah belgesini inceleyecek, o kişinin yaşadığı semtteki resmi kuruluşlarla bağlantıya geçecek ve ’uygun görürse’’ izin verecek. Taslakta, izin almadan internet erişim paketine ulaşılmasını engellemek için servis sağlayıcı şirketlerın sıkı bir şekilde denetlenmesi gerektiği belirtiliyor. 
     İnternete erişim sağlayan şirketler, güvenlik kuruluşlarına sahip oldukları teknik olanaklar ve müşterileriyle ilgili ayrıntılı bilgi vermek zorunda olacak. İçişleri Bakanlığı’ndan üst düzeyde bir yetkili, ’İnternet kullanıcılarını denetlemenin özellikle teknik açıdan çok zor olduğunu biliyoruz. Ancak, ülkenin en iyi programcıları şu anda bu teknik sorunları çözmek için uğraşıyor’’ dedi. Bakanlık yetkilileri, bu önlemlerin internetin suç grupları tarafından kullanılmasını engellemeye yönelik olduğunu savundu. 
     
     Fikir gizli servisten 
     Yeni İzvestiya, interneti denetleme düşüncesinin Rus gizli servisinden çıktığını belirterek, bu konuda hazırlanan bir iç yazışmayı da yayınladı. Rusya Federal Güvenlik Servisi FSB tarafından kaleme alınan yazıda, Batılı ülkelerin Rusya’yı karalamak amacıyla enformasyon savaşı açtığı, buna aynı şekilde karşılık verilebilmesi için internetin denetim altına alınması gerektiği vurgulanıyor. 
     Taslağın beklendiği gibi yasalaşması durumunda, Rusya’da söz özgürlüğüne yeni bir darbe indirilmiş olacak. Geçen yıl, muhalif yayınlar yapan NTV kanalı kapatılmış, buradan ayrılan gazetecilerin kurduğu TV 6’nın yayını da ocak ayı sonlarında durdurulmuştu. 
     



 DÜNYA 












</TEXT>
</DOC>
