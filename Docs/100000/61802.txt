<DOC>
<DOCNO> 61802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sonspo06.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor Kinder yenilgisini kötü oyuna bağlıyor 
</HEADLINE>
<TEXT>

     Basketbolda Erkekler Avrupa Ligi B Grubu'nda yer alan Ülkerspor'da, Kinder Bologna yenilgisinin üzüntüsü yaşanıyor. 
     Ülkerspor Genel Menajeri Lütfi Arıboğan, İtalya'nın Kinder Bologna takımı karşısında son yılların en kötü basketbolunu oynadıklarını ve maçtan yenik ayrıldıklarını söyledi. 
     Arıboğan, bu yenilginin kendileri için kötü bir sonuç olduğunu belirterek, ''Rakibin eksik olması ve kendi sahamızda oynamamız oyuncularımızı galibiyete şartlandırdı. Bu da üzerimizde baskı yarattı. Kinder Bologna eksik oynamanın yollarını öğrenmiş. Hücum düzenimizde oynatmaya izin vermediler'' diye konuştu. 
     Grupta ilk 4 sıra için mücadele eden takımların birbirine yakın güçte olduğunu vurgulayan Arıboğan, ''Grubumuzun zorluğu ortada. 
     Kinder Bologna dışındaki , bütün takımların puanları birbirine yakın. 
     Önümüzde Union Olimpija ve daha sonra da Opel Skyliners maçları var. 
     Bu iki maçta alacağımız sonuçlar gruptaki durumumuzu belirleyecek'' dedi. 
     






</TEXT>
</DOC>
