<DOC>
<DOCNO> 61707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/spor/spo06.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ordusu 
</HEADLINE>
<TEXT>

Dünya Kupası’ndaki rakibimiz, 13 Haziran’daki maç için, internet üzerinden 40 bin bilet satın aldı. Brezilya-Türkiye karşılaşmasının da biletleri tükendi 
     JAPONYA ve G.Kore’nin ortaklaşa düzenleyeceği 2002 Dünya Kupası finallerinde adeta Çin istilası yaşanacak. Dünya’nın en kalabalık ülkesi, Türkiye’nin de yer aldığı grup maçlarında tribünleri tıka - basa dolduracak. Çinli futbolseverlerin, 13 Haziran’da Seul’un 55 bin kişilik stadında oynanacak Türkiye - Çin karşılaşmasının 40 bin biletini internet üzerinden satın aldığı açıklandı. İki ülkeye yüzde 10 kontenjan tanınmasına rağmen, Çinliler’in bu ambargoyu deldikleri ortaya çıktı. 
     G.KORELİ futbolseverlerin 3 Haziran’daki Brezilya - Türkiye sınavının tüm biletlerini tükettiği de bildirildi. Bu arada Milli Takım Teknik Direktörü Şenol Güneş ile Menajer Can Çobanoğlu bugün Kosta Rika’ya gidecekler. Dünya Kupası’ndaki rakibimiz hakkında bilgisi olmayan Güneş, Kosta Rika - Kamerun hazırlık karşılaşmasını izleyecek. Milli hoca, Kosta Rika’nın oynadığı tüm maçların kasetlerini de alacak. Güneş - Çobanoğlu ikilisi ardından Portekiz’e geçerek, Avrupa Şampiyonası kura çekimine katılacak. 
     
Finale kaldı      DÜNYA Kupası’nda Türkiye ile aynı grupta yer alan Çin, Katar’da katıldığı turnuvada Tunus’u 2 - 1 yenerek finale yükseldi. İlk maçında İran’ı mağlup eden Çin, yenik duruma düştüğü Tunus önünde son 12 dakikada penaltıdan Yu Tao ve Wu Weian’ın attığı gollerle galibiyete ulaştı. Altı ülkenin katıldığı turnuvanın finali 14 Ocak’ta oynanacak. 
     



 SPOR 
























</TEXT>
</DOC>
