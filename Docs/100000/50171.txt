<DOC>
<DOCNO> 50171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun06.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da Cuma gerginliği 
</HEADLINE>
<TEXT>

     Pakistan'ın tutucu Ketta ve Karaçi kentlerinde Cuma namazı sonrası yapılacak Amerikan karşıtı gösteriler için geniş güvenlik önlemleri alındı. 
     Ketta'da, Cuma namazı sonrasında Sadıkşahid stadyumunda toplanacak binlerce radikal İslamcı sokaklara dökülerek, Afganistan'a yönelik Amerikan bombardımanının durdurulması ve Pakistan'ın ABD'ye desteğini kesmesi için gösteri yapacak. 
     Radikal dinci İslam Ulema Cemaati partisi yetkilileri, gösteriye büyük katılım beklediklerini belirttiler. 
     Pakistan'ın, 11 Eylül terör saldırılarından bu yana gerginlik yaşanan Karaçi kentinde, ABD harekatına karşı yapılan protesto gösterileri öncesinde polis, Amerikan konsolosluğu önünde güvenlik önlemlerini artırdı. 
     Polislerin, konsolosluk önünde tüfek ve göz yaşartıcı gaz atıcıları ile nöbet tuttukları gözlendi. 
     Belediyenin üst düzey bir yetkilisi, her Cuma olduğu gibi normal güvenlik önlemleri alındığını belirtirken, İslam örgütleri, radikal İslam Ulema Cemaati ve sağcı İslam Cemaati partileri tarafından iki protesto gösterisinin düzenlenmesinin düşünüldüğünü kaydettiler. 
     






</TEXT>
</DOC>
