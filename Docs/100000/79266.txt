<DOC>
<DOCNO> 79266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun20.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenin enkaz halinde, yıkıntılarda cesetler var 
</HEADLINE>
<TEXT>

     Kızılhaç, İsrail'in başlattığı operasyonların ardından enkaza dönen Cenin kampından şu ana kadar yıkıntı yüzeylerinde 26 kişinin cesedinin görüldüğünü, yıkıntılar altında kaç kişinin bulunduğu konusunda ise bir öngörülerinin olmadığını bildirdi. 
     BM Filistinli Mültecilere Yardım Örgütü UNRWA da, kampta 800 mülteci evinin yıkıldığını, ancak kaç kişinin öldüğününse henüz bilinmediğini söyledi. 
     Yıkıntılar altındaki insanların kurtarılması ve felaketler sonrasındaki kurtarma-enkaz kaldırma çalışmaları için 7 ülkeden ekibin bölgede çalışmalara katılacağını duyuran UNRWA, bölgedeki insanlara dün gıda, su ve ilaç yardımı yapıldığını bildirdi. 
     Uluslararası yardımların yeni yeni ulaşmaya başladığı kampta dağıtılan malzemenin tamamının ise Kudüs'deki İsrailli ve Filistinlilerden sağlandığını belirten UNRWA sözcüsü, bölgede geçici yerleşim yerlerinin kurulmaya başlandığını, sadece Cenin kampında değil Nablus, Betlehem ve Ramallah'ta da durumun çok iyi olmadığını kaydetti. 
     Toprak üstünde bulunan 26 cesedin dışında kaş kişinin yaşamını kaybetmiş olabileceğinin 2-3 gün içerisinde belli olacağını söyleyen ve bir tahmin yapmaktan kaçınan Kızılhaç da, şu ana kadar 1300 kişinin İsrail ve Filistin güçleri tarafından tutuklandığını, bunların ziyaret edilerek durumları hakkında bilgi edinilmeye çalışıldığını bildirdi. 
     





</TEXT>
</DOC>
