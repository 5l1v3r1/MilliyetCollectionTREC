<DOC>
<DOCNO> 56083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur17.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da yabancı kadınları Türk erkeklerle evlendiren çöpçatan çetesi 
</HEADLINE>
<TEXT>

     İstanbul'da, yabancı uyruklu kadınların, Türkiye'de ''oturum izni'' alabilmeleri için para karşılığı Türk erkekleriyle evlenmelerini sağlayan, aralarında nikah memurlarının da bulunduğu 15 kişi yakalandı. 
     Bir istihbaratı değerlendiren Organize Suçlarla Mücadele Şube Müdürlüğü ekipleri, özellikle Rusya ve Doğu Bloku ülkelerinden İstanbul'a gelen kadınların, para karşılığı Türkiye'de ''oturum izni'' almalarını sağlayan bir şebekeyi belirledi. 
     Harekete geçen güvenlik güçleri, şebekenin elebaşı Kudbettin Doru'nun Aksaray'daki işyerine operasyon düzenledi. Baskında, Doru ile birlikte, 2'si kadın 9 kişi gözlem altına alındı. 
     Bu kişilerin emniyette yapılan sorgularında, özellikle fuhuş için Rusya ve Doğu Bloku ülkelerinden İstanbul'a gelen kadınları, anlaştıkları bekar Türk erkekleriyle evlendirdiklerini söyledikleri belirtildi. 
     Bu yolla ''oturum izni'' almalarını sağladıkları kadınlardan kişi başına 3'er bin dolar istedikleri ifade edilen çete üyelerinin, bu paranın bir kısmını da evlendirdikleri erkeklere verdikleri belirlendi. 
     Yakalanan 9 kişinin ifadeleri doğrultusunda genişletilen operasyonda, şebekeyle bağlantılı oldukları belirlenen, çeşitli ilçelerde görevli 6 nikah memurunun da gözlem altına alındığı öğrenildi. 
     Polis yetkilileri, para karşılığı yabancı uyruklu kadınlarla evlenen Türk erkeklerinin çoğunluğunun, nikah masasından sonra eşlerini bir daha görmediklerini söylediler. 
     






</TEXT>
</DOC>
