<DOC>
<DOCNO> 97452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/yazar/bila.html </URL>
<DATE> 2002/07/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Karar Günü Çiller’den Ecevit’e öneri 
</HEADLINE>
<TEXT>

     MHP lideri Devlet Bahçeli’nin "3 Kasım’da erken seçim kararı alınmazsa hükümetten çekiliriz" resti Başbakan Bülent Ecevit’i karar noktasına getirdi. Başkent Ankara’da dün yaşanan yoğun siyasi trafik sonucunda Ecevit ile DYP lideri Tansu Çiller’in bugün yapacakları görüşmeyi "kritik zirve" niteliğine dönüştürdü. 
     Bahçeli’nin hükümetten çekiliriz restinden sonra DSP’li bakanlarla toplantı yapan Ecevit, hükümetten çekilme ve seçim konusunda bakanlarının tek tek görüşlerini aldı. MHP’nin restine karşılık, "DSP her olasılığa hazırdır" kararı çıkan zirveden Ecevit’in Çiller’in getireceği yaklaşım ve önerileri dinledikten sonra karar vermesi gerektiği sonucuna varıldı. 
     Ecevit’in bakanlarıyla yaptığı toplantı sonrasında Çiller de partisinin başkanlık divanını toplayarak durum değerlendirmesi yaptı. 
     Ecevit’in bakanlarıyla Çiller’in de başkanlık divanında yaptığı toplantılar sonrasında DSP ve DYP liderleriyle geç saatlerde konuşma olanağı bulduk. 
     Ecevit, bakanlarıyla yaptığı toplantıda çekilme kararı almadıklarını vurguladıktan sonra, "Yarın bugün Sayın Çiller ile görüşeceğiz. Sayın Çiller’i ve önerilerini dinlemek istiyorum" dedi. 
     Ecevit, bu sözleriyle ana muhalefet lideri Çiller ile yapacağı görüşmenin kararlarını etkileyebileceği mesajı verirken, Bahçeli ile de görüşme olanağı bulamadığını kaydetti. Ecevit, Bahçeli’nin 3 Kasım’da seçim kararı alınması konusunda ısrarcı olduğunu ve bu konuda liderlerle görüşmeye gerek duymadığı yolunda bir açıklama yaptığını anımsatarak, "Ben de bu nedenle kendisini aramadım" diye konuştu. 
     Ecevit, seçim tarihiyle ilgili sorumuzu yanıtlarken de şöyle dedi 
     - Biz seçimin önümüzdeki seneye kalması veya normal zamanda yapılması konusunda öneride bulunduk. Girişimlerimizi yaptık. Ancak, sonuç alamadık. Bundan sonra bu konuda yapacağım fazla bir şey yok. Ancak, Meclis’teki durum biraz karışık görünüyor. 
     - Bu durumda 3 Kasım’da seçim yapılması yönünde oy kullanacak mısınız 
     - Bu konuda detaylara girmedik. Grupta arkadaşlarımızla konuşmadık, bunu değerlendireceğiz. 
     - Saadet Partisi de seçim istemiyor. ANAP’ın da gerçekte istemediği yaklaşımı var. Seçim tarihinin daha ileriye alınması konusunda umudunuz var mı 
     - Bu koşullarda fazla umudum yok, ama dediğim gibi Meclis’teki durum biraz karışık görünüyor. Tutumlar henüz netleşmiş değil. Bizim yapacağımız fazla bir şey kalmadı. 
     - Bu durumda mevcut hükümetle mi seçime gitmeyi hedefliyorsunuz 
     - Dediğim gibi Sayın Bahçeli ve Sayın Yılmaz ile bu konuları görüşmedim. 
     Ecevit’in bir çekilme kararı yok ancak MHP, desteğini çekerse bugün Çiller ile yapacağı görüşmeden değişik hükümet modellerine ilişkin olasılıklar ortaya çıkabilir. 
     
Çiller, ne önerecek      Ecevit’ten sonra Çiller ile de dün gece 23.00’te görüşme olanağı bulduk. Çiller, partisinin başkanlık divanı ile yaptığı toplantı sonrasında şu değerlendimeyi yaptı 
     "Biz, 29 Temmuz’da önce seçim kararı alınmasını sonra da AB yasalarının çıkarılmasını istiyoruz. Seçimin 3 Kasım’da yapılması konusunda genel bir eğilim gözleniyor. Biz de bu eğilime katılırız. 3 Kasım tarihini de kabul edebiliriz ancak biz öncelikle bu kararın alınmasını sonra da AB ile ilgili yasaların çıkarılmasını istiyoruz." 
     - Bugün Ecevit ile görüşeceksiniz, Ecevit’e ne önereceksiniz 
     - Sayın Ecevit’in bu koşullarda başbakanlığını sürdürmesi zor görünüyor. Koalisyonunu büyük ortağı haline gelen MHP’nin desteğiyle ayakta duruyor. 3 Kasım için seçim kararı alındıktan sonra hükümet bozulabilir. Biz böyle hissediyoruz. Bu durumda Sayın Ecevit, çok daha zor duruma düşer. Koalisyonun büyük ortağı başbakanlığı alarak da seçime yönelmek isteyebilir. 
     - Bu durumda geçen seçimde olduğu gibi Başbakan Ecevit’in mi seçime götürmesini istiyorsunuz 
     - Hayır. Tam tersine Sayın Ecevit’in bu koşullarda seçime kadar başbakanlığı sürdürmesi çok zor görünüyor. Ben Sayın Ecevit’e saygı duyarım, daha fazla hırpalanmasını istemem. Bu bakımdan belki çekilmesi daha doğru olur. 
     - Geçen seçimde ben Ecevit’e destek oldum, şimdi de Sayın Ecevit bana destek olsun mu diyorsunuz 
     - Doğrudur. Geçen seçimde Sayın Ecevit’e azınlık hükümetini biz kurdurduk. Bu kez Sayın Ecevit bizim için böyle bir destek sağlarsa elbette tercih ederiz, ama o da şart değil. Bir seçim hükümeti kurulabilir. Bir bağımsızın başbakanlığında veya Meclis Başkanı’nın başkanlığında olabilir. 
     Çiller, bugün Ecevit’e bu hükümet modelini önerecek. 
     Hükümetin kaderini Ecevit - Çiller görüşmesi belirleyecek. 
     
     







Yeni bir parti kurmak 


Karar Günü Çiller’den Ecevit’e öneri 


Yenilik sözde değil artık 


Ankara puslu 


Geçmiş olsun Bülent ’ 


Eğitimde şeffaf dönem 


Hayır Kanser amansız hastalık’ değil 


AB ve seçim tehlikede 


İş Bankası Pamukbank’a neden talip 


Halkın derdi başka Ankara’da olan başka 


Derviş AKP’ye gider mi 


</TEXT>
</DOC>
