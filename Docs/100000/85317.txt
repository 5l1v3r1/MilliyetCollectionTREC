<DOC>
<DOCNO> 85317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur12.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Çarşamba'ya kadar yağmur var 
</HEADLINE>
<TEXT>

     İstanbul bu sabahtan itibaren gök gürültülü sağanak yağışların etkisi altına girdi. 
     Sabah saatlerinde yatağından gök gürültüsü ve şimşeklerle uyanan İstanbulluları işe gidiş yolunda da sağanak yağmur bekliyordu. Yağışlı havanın Çarşamba gününe dek etkisini sürdürmesi bekleniyor. 
     Yurdun iç ve doğu kesimlerinde hafta sonuna kadar yağış bekleniyor. Yağışlar, sağanak ve gökgürültülü sağanak şeklinde olacak. 
     Öğle saatlerinden sonra ısınmaya bağlı olarak gerçekleşecek yağışlar, bugün yurdun kuzeybatı kesimlerinde görülecek. İç Anadolu, Batı ve Orta Karadeniz'in iç kesimleri, Doğu Karadeniz, İç Ege, Doğu Akdeniz ile Doğu Anadolu'nun kuzey ve batısı yarın 22 Mayıs Çarşamba yağışlı, diğer yerler ise az bulutlu geçecek. 
     İç Anadolu, İç Ege, Doğu Akdeniz, Göller Bölgesi, Doğu Karadeniz, Doğu Anadolu'nun kuzey ve batısı ile Güneydoğu Anadolu'nun batısında 23 Mayıs Perşembe günü yağış görülecek. 
     Yağışlı hava, 24 Mayıs Cuma günü yurdun doğu kesimlerine hareket edecek. Doğu Karadeniz, Doğu ve Güneydoğu Anadolu bölgeleri ile İç Anadolu'nun güneydoğusu ile Doğu Akdeniz yağışlı geçecek. 
     Hafta sonunda ise Doğu Karadeniz ile Doğu Anadolu'nun kuzeydoğunda yağış bekleniyor. 
     Yağışlar sağanak ve gökgürültülü sağanak şeklinde görülecek. 
     Hava sıcaklıkları ise mevsim normalleri civarında olacak. 
     
</TEXT>
</DOC>
