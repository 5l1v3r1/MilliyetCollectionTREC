<DOC>
<DOCNO> 96206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/siyaset/siy02.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times’a itiraf etti 
</HEADLINE>
<TEXT>
Tayyip hiç İslamcı olmadım’ dedi 
İngiliz gazetesi Tayyip Erdoğan’ın kendisini sadece müslüman olarak tanımladığını belirterek, "dinin gereklerini yerine getirmeye çalışıyorum" şeklindeki sözlerini yazdı 
     LONDRA Milliyet 

     AKP Genel Başkanı Recep Tayyip Erdoğan, siyasi yaşamı boyunca kendisini hiç "İslamcı" olarak tanımlamadığını söyledi. 
     Erdoğan, İngiltere’de yayımlanan siyaset ve ekonomi gazetesi Financial Times’a verdiği demeçte, "Bütün siyasi yaşamım boyunca kendimi tanımlamak için asla İslamcı’ sözcüğünü seçmedim" dedi. Gazete, Erdoğan’ın kendisini sadece "Müslüman" olarak tanımladığını belirtti ve "Dininin gereklerini yerine getirmeye çalıştığı" şeklindeki sözlerini aktardı. 
     Erdoğan’ın "Ben bir İslamcı değilim" derken, Türk halkı nezdinde yitirdiği güveni yeniden kazanmaya çalıştığı yorumunda bulunan gazete, "Türk Anayasası’nın din ve devlet işleri arasına keskin ayrım koyduğu bir noktada, Erdoğan’ın bu sözleri söylemesinin sürpriz olmadığını" savundu. 
     Financial Times, Erdoğan’ın kendisini "Türkiye’nin siyasi ve ekonomik sorunlarının çözümü" olarak gördüğünü belirtti. Tek başına iktidara talip olduklarını belirten Erdoğan’ın partisinin şansının, yeni oluşumun bugünkü iktidara alternatif olup olmayacağına bağlı olduğunu savunan İngiliz gazetesi, "yeni oluşumun seçmen üzerinde heyecan yarattığını" yazdı. Financial Times, Erdoğan’ın yeni oluşumun partisine ciddi bir rakip olması ve sonbaharda yapılabilecek bir seçimde partisinin başında bulunmaması gibi olasılıkları kuvvetle reddettiğini de belirtti. 
     
Mal varlığı’ davası bugün      ANKARA Milliyet 

     AKP Genel Başkanı Recep Tayyip Erdoğan’ın, "haksız mal varlığı edindiği" iddiasıyla açılan davada yargılanmasına bugün başlanıyor. 
     Ankara 7. Asliye Ceza Mahkemesi, davanın görülecek olan ilk duruşmasının başlama saatini 10.55 olarak belirlemişti. 
     İddianamede, Erdoğan’ın, İstanbul Büyükşehir Belediye Başkanlığı görevinden ayrıldığı 1998 yılının sonunda verdiği mal beyanı ile AKP Genel Başkanı seçildikten sonraki mal bildirimi arasında 256 milyar 138 milyon 421 bin lira artış olduğu öne sürülüyor. 
     Erdoğan hakkında 5 yıl 10 aya kadar hapis istenen iddianamede, haksız edindiği iddia edilen malların zor alımına ve ömür boyu kamu hizmetlerinden yasaklı tutulmasına karar verilmesi talep ediliyor. İddianamede, cezaların tecil edilmemesi, paraya veya tedbire çevrilmemesi ve ön ödeme ile düşürülmemesi de isteniyor. 
     



 SİYASET 

















</TEXT>
</DOC>
