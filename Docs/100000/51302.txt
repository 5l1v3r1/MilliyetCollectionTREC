<DOC>
<DOCNO> 51302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/soneko14.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Gökalp "Türk devleti küçülmez" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, devletin küçültülmesi yönündeki çalışmalar konusunda, ''Devlet küçülmez. Devletin hantal yapıları giderilir, etkin hale gelir. Türk devleti küçülmez'' dedi. 
     Foodtec-2001 2. Uluslararası Gıda ve Gıda Teknolojileri Fuarı'nın açılışında konuşan Tarım ve Köyişleri Bakanı Hüsnü Yusuf Gökalp, ''Ülkede bir ekonomik daralma var, niye '' diye sorarken, gübre meselesinin halledilmediğini, Güney Amerika'dan küspe ithal edildiğini, biyoteknoloji, tohum ıslahı alanlarında uzun süredir çalışma yapılmadığını ve çiftçinin örgütlenmediğini söyledi. 
     Türkiye'de ekonomik bir daralma bulunduğunu, ancak bunun beslenme açısından bir sorun olmayacağının dile getiren Gökalp, ''Biz köylüler üretip un fabrikalarını buğdaysız bırakmayız. Kimse merak etmesin kimse de iştahlanmasın. Türk milleti beslenme açısından bir sıkıntıda değil. Asla da olmayacak'' dedi. 
     Tarımda verimlilik ve üretimin artırılması, ürün çeşitlendirilmesine gidilmesi gerektiğini vurgulayan Gökalp, mera alanlarının ıslah edilmesi hayvancılığın geliştirilmesi gereğine işaret etti. 
     Ancak geçmişte bazı yanlış politikalar uygulandığını ''dışarda ucuzsa dışardan al'' anlayışı ile ithal etin, kaçak hayvanların ülkeye girdiğini anlatan Gökalp, ''Bunun karşılığında köylü nasıl üretim yapsın '' diye sordu. 
     Türkiye'nin geçmiş dönemde kendi kendine yeten 7 ülkeden biri olduğu sözlerini eleştiren Bakan Gökalp, ''Tarımın neresi büyüktü. 
     Batının tükettiği etin yedide birini, yumurtanın sekizde birini tüketmekle nasıl bir kendine yeterlilik'' dedi. 
     Tarımın büyümesinin kırsal kesimde yaşayanların refah düzeyinin yüksekliği ile ölçülebileceğine dikkat çeken Bakan Gökalp, bunun için köylünün örgütlenmesi ve büyütülmesi gereğinin altını çizdi ve ''Köylüyü örgütlememişsiniz ama köylünün üzerinde popülist politika yapılmış. İşte son 2 senedir buna dur diyoruz'' dedi. 
     Gıda sektörüne özel sektörün geç sokulduğunu anlatan Bakan Gökalp, devletin kamu kurumlarındaki hantal yapısını daha efektif hale getirmeye çalıştıklarını kaydetti. 
     Devletin küçültülmesi konusuna da değinen Tarım ve Köyişleri Bakanı, ''Devlet küçülmez. Devletin hantal yapıları giderilir etkin hale gelir. Türk devleti küçülmez'' diye konuştu. 
     Kendi bakanlığındaki kuruluşları da daha etkin hale getirme çabasında olduklarını anlatan Bakan Gökalp, üreten, işleyen, pazarlayan ve bunu satan bir Türkiye hedeflediklerini ifade etti. 
     Geçtiğimiz günlerde gerçekleştirilen KDV indirimine de değinen Bakan Gökalp, bunun doğru olduğunu ancak 1.5 yıl önce yüzde 18 olan gübrenin KDV'sinin yüzde 1'e indirilmesi isteğini Bakanlar Kurulu'na sunduğunu belirtti ve ''gübre lüks tüketim maddesi değildir'' diye konuştu. 
     Tarım girdilerindeki KDV indiriminin 65 milyonluk kesime yansıyacağını söyleyen Gökalp, ''Temel gıda maddelerinin KDV'sinin belirli bir oranda düşürülmesi gerekli'' diye konuştu. 
     Açılışın ardındandan fuarı gezen ve sektörün sorunlarını tartışıldığı toplartıya da katılan Gökalp, zaman zaman siyasi konuştuğu yönünde eleştiriler olduğunu hatırlatarak, ''Türkiye'de gerçekleri söyledin mi siyasi olarak yorumlanıyor'' dedi. 
     Özel sektörün fonksiyonel olması gerektiğini ve otokontrolü sağlaması gerektiğini kaydeden Tarım Bakanı, özel sektörün kontrolu sağlaması durumunda gümrük kapılarından, Mersin Serbest Bölgesi'nden çekilmeye hazır olduklarını kaydetti ve ''ne kadar başarılı olursanız yanınızdayım'' mesajı verdi. 
     Tarım ve Köyişleri Bakanı, ''Eğer spekülatörleri, yanlış ihracat yapanları aranızdan ayıklarsanız gıda sanayinin önü açık olur'' diye konuştu. 
     Öte yandan gazetecilerin Bakanlar Kurulu'nda kadın bakan bulunmayışına ilişkin sözlerinin hatırlatması üzerine Gökalp, ''Öyle kastetmemiştir, zannediyorum öyle dememiştir. Belki de latife yapmıştır. Ben Bakanlar Kurulu'na girince içim açılıyor. Çünkü Türkiye'nin meseleleri tartışılıyor'' dedi. 
     Başka bir gazetecinin halka et yerine bulgur yemesi yönünde söylemleri hatırlatması üzerine de Gökalp, tüketim için halkın bilinçlendirilmesine çalışıldığını söylerken, bulgurun da önemli bir besin maddesi olduğunu kaydetti. 
     






</TEXT>
</DOC>
