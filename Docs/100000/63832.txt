<DOC>
<DOCNO> 63832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur10.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyekelçisi "Ecevit'in ziyareti başarılı" 
</HEADLINE>
<TEXT>

     ABD'nin Ankara Büyükelçisi Robert Pearson, Başbakan Bülent Ecevit'in ABD'ye yaptığı geziyi son derece başarılı olarak nitelendirirken, ülkesinin bu ziyaretten büyük memnunluk duyduğunu belirtti. 
     Pearson, TBMM Başkanı Ömer İzgi ile görüşmesi sırasında yaptığı açıklamada, Ecevit'in ABD seyahatini de değerlendirerek, şunları söyledi 
     ''Başbakan Ecevit'in seyahatini son derece başarılı bir biçimde tamamladık. Benim ülkem bu ziyaretten büyük memnunluk duymaktadır. 
     Siyasi liderlerimiz, ülkelerimiz açısından son derce önemli bir gündem tespit etmişlerdir ve bizim vazifemiz de bu amaçlara ulaşmak için çok çalışmaktır.'' 
     
     Tüm tekstil kotaları 2005'te kalkacak 
     Bir gazetecinin, tekstil kotaları, askeri borçlar gibi konularda ABD tarafından somut bir girişim olmamasına karşın Ecevit'in ziyaretini nasıl başarılı olarak nitelediğini sorması üzerine de Pearson, şöyle konuştu 
     ''Siyasi liderler bir gündem tespit ettiler ve bu gündem ekonomik politikaların, yatırımların ve ticaret ilişkilerinin ikliminin düzeltilmesi, geliştirilmesi yönündeydi ve aynı zamanda bu ilişkilerin siyasi ve siyasi-askeri ilişkiler düzeyine yükseltilmesi düzeyindeydi. 
     Ve bu konudaki görüşler bizim kararlılığımızı göstermektedir. 
     Stratejik ilişkilerimizin temel bileşkelerini bunlar oluşturacaktır ve bundan sonra ikinci aşamada Türkiye'nin ekonomisi düzeldikçe, Türkiye rekabet gücü yüksek bir ülke durumuna gelecektir ve Amerika ile ticaret ilişkileri daha da geliştirilecektir. 
     Tüm tekstil kotaları 2005 yılana kadar kaldırılacaktır ve şu ana kadar zaten kotaların yüzde 50'si kaldırılmış durumdadır. Bu nedenle Türk şirketleri ile birlikte çalışarak onların 2005 yılına kadar ve bundan sonrası için rekabet güçlerini artıracak bir konuma gelmelerine çalışıyoruz.'' 
     
     Komisyon toplantısı 26-27 Şubat'ta 
     Robert Pearson, Türkiye ile ABD arasındaki ekonomik ilişkiler konusunda oluşturulması planlanan ortak komisyonun gündemine ilişkin bir soruya da şu karşılığı verdi 
     ''Komisyon 26-27 Şubat tarihinde Ankara'da toplanacak ve Amerikan tarafına Bakan Yardımcısı Larsen başkanlık edecek. 
     Biz şu anda Türk işadamları, bakanlıklar ve hükümetle bu komitenin gündeminin ne olacağı konusunu görüşüyoruz. Amerikan tarafı olarak biz kaliteli sanayi bölgeleri konusunu gündeme getirmek istiyoruz ki, bu sanayi bölgelerinde yüksek teknoloji üretimi sözkonusu olacaktır. Aynı zamanda yatırım iklimine de bakmaktayız. Amerikalı yatırımcılar açısından Türkiye'de belli bazı sıkıntılar sözkonusu. 
     Bütün bu konular gündeme getirilebilir. Ben somut bir ilerleme kaydedileceğini ümit ediyorum, ama Türk hükümetine hangi konuları gündeme getirmeleri gerektiğini söyleme durumunda değilim . Üretken, olumlu bir sonuç çıkacağını bekliyorum. 
     Ayrıca biz yıllardır ilişkilerimizin siyasi ve siyasi-askeri veçhesine ağırlık verdik, şimdi ise ekonomik konulara daha fazla önem veriyoruz. Bununla birlikte her soruna anında çözüm bulunacağını söylemek istemiyorum ama somut sonuçların mümkün olduğunca kısa bir zaman içinde alınacağını tahmin ediyorum.'' 
     






</TEXT>
</DOC>
