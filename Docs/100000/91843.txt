<DOC>
<DOCNO> 91843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur25.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, idam cezası için Anayasa değişikliği istiyor... 
</HEADLINE>
<TEXT>

     ANAP, idam cezasının kaldırılmasına ilişkin yasa değişikliği ile Anayasa değişikliği teklifinin birlikte hazırlanması görüşüne vardı. 
     DSP'nin idam cezasının kaldırılmasına ilişkin yasa teklifini incelemek üzere ANAP Grup Başkanvekili Beyhan Aslan başkanlığında oluşturulan komisyon, bugünkü çalışmalarını tamamladı. 
     Kırklareli Milletvekili Cemal Özbilen, Bursa Milletvekili Turhan Tayan, Sinop Milletvekili Yaşar Topçu'dan oluşan komisyon, idam cezasının kaldırılması için Anayasa'da da değişiklik yapılması gerektiği görüşünde uzlaştı. 
     Buna göre, idam cezasının kaldırılmasına ilişkin yasa teklifi ile Anayasa değişikliği teklifi birlikte hazırlanacak. Anayasa'da, ağırlaştırılmış müebbet hapis cezasının infazı ile bu cezaların affedilemeyeceğine ilişkin kesin hükümlere yer verilecek. 
     ANAP milletvekilleri, mevcut İnfaz Yasası'na göre, ağırlaştırılmış müebbet hapis cezası alanların iyi hal veya belli bir süreden sonra izinle dışarı çıkabildiklerine dikkati çekerek, terör suçundan mahkum olanların bu haklardan yararlanmaması gerektiği görüşüne vardıklarını söylediler. 
     Toplantıda ayrıca, ağırlaştırılmış müebbet hapis cezası alanlar hakkında, cezanın infazında herhangi bir indireme gidilmemesi ve tecrit süresinin uzatılması gerektiği görüşüne varıldı. 
     ANAP Grup Başkanvekili Beyhan Aslan, komisyonda alınan kararları DSP Grubu'na ileterek, görüşlerini alacak. 
     





</TEXT>
</DOC>
