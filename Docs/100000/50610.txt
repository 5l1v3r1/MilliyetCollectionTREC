<DOC>
<DOCNO> 50610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur19.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezinti meraklısı oto hırsızına suçüstü... 
</HEADLINE>
<TEXT>

     Gaziosmanpaşa, Eyüp ve Bayrampaşa'da 40 otomobil çaldığı belirlenen sabıkalı hırsız, suçüstü yakalandı. 
     Gaziosmanpaşa İlçe Emniyet Müdürlüğü Asayiş Büro Amirliği'nden yapılan açıklamaya göre, ilçede bir otomobili çalmak isteyen Turan Kaçmaz 25 , polis tarafından suçüstü ele geçirildi. 
     Kaçmaz'ın yapılan sorgusunda, Gaziosmanpaşa'nın yanı sıra Eyüp ve Bayrampaşa'da toplam 40 otomobil çaldığı belirlendi. 
     Polise, araba kullanmayı çok sevdiğini ve bunun kendisinde hastalık haline geldiğini anlatan ''Tufi'' lakaplı Turan Kaçmaz'ın, çaldığı araçları bir süre kullandıktan sonra akaryakıtı bitince terk ettiği öğrenildi. 
     Yaptırılan tatbikatta otomobilleri nasıl çaldığını gösteren Kaçmaz'ın, araçların kapılarını bir bıçak kullanarak kolayca açtığı görüldü. 
     Tutarsız davranışları dikkati çeken Turan Kaçmaz, tatbikatı izleyen gazetecilere, ''Devlet bana ehliyet vermezse, cezaevinden çıkınca yine çalarım'' dedi. 
     Hırsızlık suçundan yattığı cezaevinden, 4616 Sayılı Şartla Salıverilmeye, Dava ve Cezaların Ertelenmesine İlişkin Yasa'dan yararlanarak bir süre önce çıktığı öğrenilen Kaçmaz'ın, gasp ve polise mukavemet suçlarından da arandığı bildirildi. 
     






</TEXT>
</DOC>
