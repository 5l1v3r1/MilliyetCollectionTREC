<DOC>
<DOCNO> 72286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/spor/spo01.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut ve uyarı 
</HEADLINE>
<TEXT>

Daum, Serdar Bilgili’ye desteğini sürdürdü, Arat’ın Beşiktaş’a başkan olması halinde personel değişikliğine gitmesinden endişe duyduğunu söyledi. Alman hoca, ligde ve kupada sansasyon yaratacaklarını ileri sürdü 
     Bilgili’ye övgü 
     BEŞİKTAŞ Teknik Direktörü Christoph Daum, Başkan Serdar Bilgili’ye övgü yağdırdı, muhalefete çattı. Kulübün resmi internet sitesinde açıklamalarda bulunan Alman hoca, Bilgili’nin yeni ekibiyle Siyah - Beyazlılar’ı daha başarılı bir geleceğe taşıyacağına inandığını belirtip, "Bilgili’nin istikrarı garantileyen tutumuyla, Beşiktaş kongre üyelerinin iki yıl için daha güvenini kazandığı kanaatindeyim" dedi. 
     
     "Risk altındayız" 
     HASAN Arat’ın başkanlığını yaptığı muhalefeti eleştiren Daum, şöyle devam etti "Muhalefetin benimle yeni sözleşmeyi görüşüp, görüşmediği konusunda da, böyle bir yetkilerinin olmadığını söyleyebilirim. İrtibatta olduğum kişi her zaman Bilgili’dir. Muhalefetin personel açısından birçok değişikliğe gideceğini ifade etmesi kulübü hiç de azımsanmayacak risk altına sokmaktadır. Kulübün tek ihtiyacı istikrardır." 
     
     Eleştirilere tepki 
     GALATASARAY yenilgisine değinen Beşiktaş’ın hocası, eleştirilen Myhre’ye sahip çıktı. Daum, "Yine sonuca bakılarak, takım kurgusuyla ilgili eleştiriler yapılıyor. Bu taktik anlayışımızla çok maç kazandık. Yoğun çalışıp, kupa ve ligde sansasyon yaratacağız" diye konuştu. Öte yandan Koblenz’deki 63. duruşmada Daum’un avukatları ile savcılar arasında sert tartışmalar yaşandı. Avukatlar uzlaşma arayışlarına başladı. 
     
Belgrad’da nefes açtılar      Siyah - Beyazlı ekip, bir günlük iznin ardından Denizli maçının hazırlıklarını sabah Belgrad Ormanı’ndaki krosla sürdürdü. Antrenmana faranjit olan Ahmet Dursun, sakat Stavrum, Yasin ve Ronaldo katılmadı. Kaleci Asper, Fulya’da çalıştı. Koşu sırasında Mehmet Okur ile karşılaşan İlhan, milli basketbolcunun köpeğiyle yakından ilgilendi. Beşiktaş’ın, Akçaabat Sebatlı Ersin ile prensipte anlaştığı öğrenildi. 
     
Scala kayıp      HASTA olduğu gerekçesiyle yollarını ayırdığı Nevio Scala’ya ödenen 1 milyon 250 bin doların 725 bin dolarını geri almak için mahkemeye başvuran Beşiktaş, İtalyan hocayı bir türlü bulamıyor. İstanbul 10. Asliye Hukuk Mahkemesi’ndeki dünkü duruşmada tebligat krizi yaşanırken, yargıç belgedeki imzanın Scala’ya ait olup, olmadığının tespit edilmesini istedi. Menajer Sinan Engin ile Tayfur da ifadeleri alınmadan geri gönderdi. 
     
Mecburen ASPERNorveç’e giden Myhre’nin, kardeşinin cenazesinden maç günü döneceği için, kaleye İsveçli eldiven geçecek 
     BEŞİKTAŞ’TA geçtiğimiz günlerde kardeşi vefat eden ve Norveç’e giden Myhre’nin, cuma günü İstanbul’a gelecek olması nedeniyle Denizli karşısında kaleyi zorunlu olarak Asper koruyacak. İsveçli file bekçisi, "Buraya oynamaya geldim. Hedefim kalan sekiz maçta kaleyi korumak. Bu şansı iyi kullanacağım. Sezon sonunda masaya oturacağım ve kalıp, kalmayacağıma karar vereceğim" dedi 
     ASBAŞKAN Yıldırım Demirören, agresif hareketleri nedeniyle eleştiriye uğrayan İlhan Mansız’a sahip çıktı. Demirören, "O’nu rahat bıraksınlar, kendi oyuncularıyla uğraşsınlar. Emre’ye, Hasan Haş’a ve Bülent’e baksınlar. Teknik direktörleri bile tribünde oturuyor. Türkiye’de yeni bir yıldız yetişiyor. Bunun önünü kesmeye çalışmasınlar. İlhan’ı kimseye yedirmeyiz" diye konuştu. 
     
"Nisan’da başkanım"Beşiktaş’ta muhalefet lideri Hasan Arat, 31 Mart’taki genel kurulda ipi önde göğüsleyeceklerini ileri sürdü 
     BİLAL MEŞE 

     SİYAH - Beyazlı kulüpte olağan genel kurul öncesi başkanlık yarışı kızıştı. Dün listesine aldığı Suat Küçüker’i tanıtan muhalefet lideri Hasan Arat, iki yıldır süren çalışmalarının karşılığını alacaklarını ileri sürdü ve "1 Nisan’da yönetimdeyiz. Kendimize güvenimiz tam. Herkes huzurlu olsun, bu yarış sportif başarıları etkilemez. Kimse takımı ve teknik kadroyu bu olayın içine çekmesin" açıklamasını yaptı. 
     ASBAŞKAN Yıldırım Demirören’in suçlamalarına da değinen Arat, "Arkadaşların sanırım dilleri sürçtü" yorumunu yaptı. Projelerinin mükemmel olduğunu savunan Arat, "Beşiktaşlılar’ın içi rahat olsun, biz o seviyeye inmeyeceğiz. Futbol takımıyla seçimi kazanmak istiyorlar. Biz ise çalışarak seçimi kazanmayı, futbol takımıyla da kupalara uzanmayı hedefliyoruz. Projelerimiz asla katologlarda kalmayacak" dedi. 
     



 SPOR 






















</TEXT>
</DOC>
