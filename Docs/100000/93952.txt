<DOC>
<DOCNO> 93952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo21.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyüklerin resti voleybol ve basketbol camialarını şok etti.. 
</HEADLINE>
<TEXT>

     Türk sporunun lokomotifi olan üç büyükler Fenerbahçe, Galatasaray ve Beşiktaş kulüplerinin başkanlarının, voleybol ve basketbol gibi amatör şubeleri destek görmemeleri halinde kapatacaklarını açıklamaları, federasyonlarda şok etkisi yarattı. 
     Voleybol Federasyonu Başkanı Prof. Dr. Hüsnü Can, ''Kendilerine göre haklılar, ancak Türk sporu açısından olumsuzluk olur'' derken, Basketbol Federasyonu Başkanı Turgay Demirel de ''Basketbol şubeleri özerk bir yapıya kavuşmalı'' diye konuştu. 
     Bu kararı, ''Fevkalade üzücü bir olay'' olarak değerlendiren Voleybol Federasyonu Başkanı Hüsnü Can, ''Türk amatör sporu adına üzüntü duyuyorum. Rekabet ve reklam açısından olumsuz bir durum yaratır. Bu takımlarımız, Voleybol Federasyonu'nun kuruluş tarihi olan 1958 yılından bu yana liglerde yer alıyorlar'' dedi. 
     
     ''ŞOK KARAR'' 
     ''Şok'' yaratan ve ani alınmış bu kararı kulüplerin yeniden ele alacağına inandığını vurgulayan Can, şöyle konuştu 
     ''Bu kararı tekrar değerlendireceklerini umut ediyoruz. Önemli sonuçlar getirir. Tabii bir de kulüplerin camiaları ve kamuoyu bunu nasıl karşılar, bilemiyorum. Kulübün kongre üyeleri durumu iyi mi, kötü mü karşılar bilinmiyor. Kapatmaları gerekmeyebilir. Bu şok kararı ani alınmış bir karar olarak değerlendirip, yeniden gözden geçirmelerini bekliyoruz.'' 
     
     ''BİZ DAHA ÖNCE BAŞKANLARLA GÖRÜŞMÜŞTÜK'' 
     Hüsnü Can, Basketbol Federasyonu Başkanı Turgay Demirel ve Fenerbahçe, Galatasaray ve Beşiktaş kulübü başkanları ile geçen hafta içinde biraraya geldiklerini ve görüş alışverişinde bulunduklarını söyledi. Kulüp başkanlarının bu görüşmede, UEFA'nın son aldığı ''Futboldan sağlanan gelirin diğer branşlara aktarılamayacağı'' kararıyla ilgili kendilerine bilgi verdiklerini anlatan Can, sözlerini şöyle sürdürdü 
     ''İstanbul'da bir toplantıda görüşme olanağı bulduk. Başkanlarımız burada bize UEFA'nın kararını anlattılar. Bu yeni karar doğrultusunda da futboldan elde ettikleri gelirleri başka branşlara aktaramayacaklarını bildirdiler. Bundan dolayı da bu şubeleri destekleyecekleri güçleri olmadığını kaydettiler. Biz, özerk bir federasyon olmadığımız için kulüplere destek sağlayamıyoruz.'' 
     
     ''KULÜPLER ÜZÜNTÜLÜ'' 
     Voleybol Federasyonu Başkanı Hüsnü Can, bu kararın ardından ligde yer alan birçok kulübün kendilerini arayarak, üzüntülerini dile getirdiklerini söyledi. 
     Can, kulüp yetkililerinin, bu kararın kendilerini de olumsuz olarak etkiyeceğini ve ligde olumsuz bir havanın esmesine neden olacağında hem fikir olduklarını da kaydetti. 
     
     LİGLERİN DURUMU 
     Üç büyük kulübün şubelerini kapatmaları halinde aşağıdan alınacak takımlarla ligi sürdüreceklerini anlatan Hüsnü Can, ''Aşağıdan takım alıp, ligleri sürdürürüz. Ancak eski havası olmaz. İzleyici açısından da olumsuzluk olur. Bu kulüplerin seyircileri maçlarda ayrı bir hava yaratıyorlardı. Bunlardan mahrum kalacağız'' diyerek sözlerini tamamladı. 
     
     BASKETBOL CEPHESİ 
     Basketbol Federasyonu Başkanı Turgay Demirel, Fenerbahçe, Beşiktaş, Galatasaray gibi Türk basketbolunda her şeyi başlatmış kulüplerin çekilmesinin basketbola çok büyük darbe vuracağını kaydederek, ''Özellikle bir dünya şampiyonası öncesi böyle bir darbe gerçekten yaralayıcı olur'' dedi. 
     Ayhan Şahenk Spor Salonu'nda basın mensuplarının sorularını yanıtlayan Demirel, UEFA'nın ''futbol gelirleri futbol şubesine aktarılmalı'' yaklaşımının çok doğru olduğunu belirterek, ''Spor kulüplerimiz de çok branşta faaliyet gösteriyor ve futboldan aldıkları gelirleri futbola kanalize etmek istiyorlar. Biz de zaten bunun böyle olmasını yıllardır söylüyoruz. Futbol gelirleriyle yaşayan bir basketbol şubesi uzun ömürlü, sağlıklı olmayacaktır'' diye konuştu. 
     Turgay Demirel, basketbolun kendi gelirlerini yaratan yeni bir yönetimi olması gerektiğini daha önce kulüp yöneticilerine tavsiye ettiklerini ifade ederek, şöyle devam etti 
     ''Ancak bugüne kadar gerçekleşmedi. Bugün UEFA'nın da katkısıyla artık basketbol şubeleri için bir şeyler yapılması gerekiyor. Burada tek alternatif kapatmak değil. Basketbol şubeleri özerk bir yapıya kavuşursa veya basketbol kulübü gibi kulüp içinde yapılanmaya giderse, basketbol şubeleri kendi gelirleriyle ayakta durabilir.'' 
     
     ''ELİMİZDEN GELEN KATKIYI SAĞLARIZ'' 
     Kulüp yöneticilerle yaptıkları görüşmelerde onlara çözüm önerileri sunduklarını dile getiren Demirel, federasyon olarak kulüplere ellerinden gelen katkıyı sağlamaya çalıştıklarını söyledi. 
     Ligin ve reklam haklarının ortak pazarlanması, televizyon yayın gelirleri ve bunların çok branşlı kulüplere ağırlıklı oranda aktarılması konularında yardımcı olacaklarını anlatan Turgay Demirel, kulüplerin basketbol şubelerini özerk bir hale getirmeleri halinde basketbolun içinden gelmiş Galatasaray, Beşiktaş ve Fenerbahçeli eski oyuncular ve yöneticilerin bu konuda sorumluluk alacağına inandığını ifade etti. 
     
     ''BU BİR RESTLEŞME DEĞİL'' 
     Demirel, bir gazetecinin, ''3 büyük kulübün başkanının devletten yardım gelmezse, şubeleri kapatacaklarını açıklamaları bir restleşme mi'' sorusunu, şöyle yanıtladı 
     ''Bunu restleşme olarak görmemek lazım. Sıkıntıları paylaşmak gerekir. Bu konuda her türlü girişimde bulunmak bizim görevimiz. Devletimizin bu kulüplere bir kaynak aktarma imkanına sahip olmadığını düşünüyorum. Galatasaray, Fenerbahçe, Beşiktaş çok sayıda branşta faaliyet gösteriyor. Diğer basketbol takımlarında sadece basketbol var. Tüm gelirlerini oraya harcıyorlar.'' Vergi konusunun Meclis'te şu ana kadar düzeltilmediğine dikkati çeken Demirel, ''Uzun yıllardan beri vergiler yüzde 15 olurken, sayın Temizel, Çok para alıyorlar bunlar diye yüzde 45'e çıkardı. Bu sefer kulüplerin beyanlarında farklılıklar, vergi borçları ortaya çıktı. Kulüplerimizin Ödediğimiz bu vergileri, diğer spor branşlarına harcayalım diye bir önerisi vardı. Bütün bu görüşler şu ana kadar bir karşılık bulmadı'' diye konuştu. 
     Demirel, 30-40 milyon taraftarı olduğu söylenen üç büyük kulübün, Türkiye'de başlangıcını yaptıkları bu spor dalından çekilmelerinin tarihi bir sorumluluk olacağını belirterek, ''Tüm başkanların bu konuda ortak bir çözüm için iyi niyetle çalışacağını ve bir çözüm bulunacağına inanıyorum'' diyerek sözlerini tamamladı. 
     
     OYUNCULARIN GÖRÜŞLERİ 
     A Milli Basketbol Takımı oyuncularından Kerem Tunçeri ve Mirsad Türkcan da üç büyük kulübün basketbol şubelerini kapatmalarının Türk basketboluna çok büyük zarar vereceğini söyledi. 
     Kerem, Galatasaray'da forma giydiğini anımsatarak, ''Maaş alamadığımız, çok sıkıntı çektiğimiz zamanlar oldu. Ama şubelerin kapatılması basketbolu çok kötü etkiler. Bence çözüm sponsorluk. Sponsorları devreye sokmak lazım'' dedi. 
     ''Bence ayıp ederler'' diye söze başlayan Mirsad Türkcan da üç büyük kulübün basketbol şubesini kapatması halinde Efes Pilsen ve Ülkerspor'un da yatırım yapmayacağını kaydederek, ''Ben çok üzülüyorum. Türkiye'de Türk seyircisi önünde oynamayı çok istiyorum. Ekonomik nedenlerle Avrupa'da forma giyiyorum. Durum iyi olsa İbrahim, Hüseyin ve ben Türkiye'de oynarız'' diye konuştu. 
     
     ÜLKERSPOR CEPHESİ 
     Ülkerspor ile bugün 3 yıllık sözleşme imzalayan antrenör Tolga Öngören de konuyla ilgili, ''Böyle bir gelişme olacağına inanmıyorum. Bu üç büyük kulübümüzün de oldukça taraftarı var. Taraftarlarını basketboldan mahrum bırakmayacaklardır'' dedi. 
     Kulüp genel menajeri Lütfi Arıboğan ise şöyle konuştu 
     ''Üç büyük kulübümüzün de camiaları itibarı ile basketbola verdikleri destek çok önemli. Ben, gençlik kulüpleri ile müessese kulüpleri ayrımının yanlış olduğuna inanıyorum. Bu büyük kulüplerimizin de basketbol kulübünü ayırarak, sponsorlara yönelmesini öneriyorum. Kulüp genel yönetimlerinde, basketbol yöneticilerinin yer almaması da sorun oluyor. Sonuç olarak ben bu üç kulübümüzün ligden çekileceğine inanmıyorum. Bu üç kulübümüz de kuruluşundan bu yana basketbolda lokomotif görevi görmüştür.'' 
     
     EFES PİLSEN CEPHESİ 
     Erkekler Basketbol Ligi'nin son şampiyonu Efes Pilsen Kulübü'nde de üç büyüklerin kararı şaşkınlıkla karşılandı. 
     Lacivert-beyazlı kulübün genel menajeri Engin Özerhun, ''Fenerbahçe, Beşiktaş ve Galatasaray, Türk sporunun lokomotifidir. Onların mutlaka her türlü organizasyonda olmasını arzularız. Umarım aldıkları kararı uygulamazlar. Böyle bir şeye inanmak istemiyoruz'' dedi. 
     





</TEXT>
</DOC>
