<DOC>
<DOCNO> 65405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/soneko20.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik sigortası için başvurular başladı 
</HEADLINE>
<TEXT>

     İşsizlik sigortası için başvurular bugün başladı. Uygulamadan yararlanmak için, İş-Kur Ankara İl Müdürlüğü'ne yaklaşık 200 kişi başvururken, başvurular belge eksikliği ve durumlarının uymaması nedeniyle kabul edilmedi. 
     Bugünden itibaren başvuruları başlayan işsizlik sigortası uygulamasından yararlanmak isteyen çok sayıda vatandaş, mesai saatinin başlamasından itibaren, Sıhhıye'deki İş-Kur Ankara İl Müdürlüğü'ne geldi. 
     Yetkililer, öğle saatleri itibariyle, yaklaşık 200 vatandaşın kendilerine başvurduğunu, ancak başvuru sahiplerinin gerekli şartlara sahip olmadığını ifade ettiler. 
     Başvuruda bulunanların birçoğunun işsizlik sigortası uygulamasını yeterince bilmediklerini belirten yetkililer, bu nedenle, başvuru sahiplerine, gruplar halinde bina içinde bilgi verdiklerini söylediler. 
     Yetkililer, bazı vatandaşların başvuru için şartlarının uygun olduğunu, ancak yaptıkları araştırmalarda, belgelerinde bazı hatalar tespit ettiklerini, bu nedenle, başvuru sahiplerinden belgelerini düzeltmelerini istediklerini bildirdiler. 
     
     İlk ödeme Mart'ta 
     İşsizlik sigortası ödemelerinden, kendi istek ve kusuru olmaksızın, 31 Ocak 2002 tarihinden sonra işten ayrılan sigortalı işsizler yararlanabilecekler. 
     İşsizlik ödeneğinden yararlanmak isteyen ve 31 Ocak 2002'den sonra işini yitirenlerin, işverenin düzenleyeceği ''İşten Ayrılma Bildirgesi'' ile birlikte 30 gün içinde, işyerinin bağlı bulunduğu Türkiye İş Kurumu müdürlüklerine başvuruda bulunmaları gerekiyor. 
     Haklı nedenler hariç, 30 gün içinde bölge müdürlüklerine başvurulmaması halinde, başvuruda gecikilen süre, işsizlik ödeneği almaya hak kazanılan toplam süreden düşülecek. 
     Başvuruda bulunanlardan 4447 Sayılı Sosyal Güvenlik Yasası'nda yer alan koşullara uygun olanlara, İşsizlik Sigortası Fonu'na ödedikleri primlere göre çeşitli süre ve miktarlarda işsizlik ödeneği verilecek. 
     İşsizlik Sigortası Fonu'ndan işsizlere ödenecek en az işsizlik ödeneği, yürürlükteki net asgari ücretin yarısından az olamayacağı için 81 milyon 291 bin 78 lira, en çok da yürürlükteki net asgari ücreti geçemeyeceği için 162 milyon 582 bin 158 lira olacak. 
     Son 3 yıl içinde 120 günü sürekli olmak üzere, İşsizlik Sigortası Fonu'na 1 Haziran 2000 tarihinden itibaren en az 600 gün prim ödemiş olanlara 6 ay, 900 gün prim ödemiş olanlara 8 ay ve 1080 gün prim ödemiş olanlara ise 10 ay süre ile işsizlik ödeneği verilecek. 
     Kuruma başvuruda bulunan ve 4447 sayılı yasanın aradığı koşullara uygun işsizlere, ödenek verilmesine Mart ayında başlanacak. 
     İşverenler, işten çıkardıkları işçiler için 31 Ocak'tan itibaren 15 gün içinde 3 nüsha olarak, ''İşten Ayrılma Bildirgesi'' 
     düzenleyecekler. Bu bildirgelerden biri işten çıkarılan işçiye verilecek. Nüshalardan biri işyerinin bağlı bulunduğu İş-Kur müdürlüğüne teslim edilirken, diğeri işveren tarafından saklanacak. İşten ayrılma bildirgesini 15 gün içinde Türkiye İş-Kur müdürlüklerine göndermeyen işverene, yürürlükteki brüt asgari ücretin 2 katı para cezası uygulanacak. 
     






</TEXT>
</DOC>
