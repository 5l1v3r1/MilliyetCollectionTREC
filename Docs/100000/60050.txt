<DOC>
<DOCNO> 60050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur10.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski MHP milletvekili Tekelioğlu cezaevinde 
</HEADLINE>
<TEXT>

     Eski DYP Şanlıurfa Milletvekili Fevzi Şıhanlıoğlu'nun öldürülmesiyle ilgili davada, 2 yıl 9 ay 10 gün ağır hapis cezasına mahkum olan eski MHP İçel Milletvekili Cahit Tekelioğlu, cezaevine konuldu. 
     Tekelioğlu, bu sabah, Dikmen'de aracı ile seyir halinde iken Ankara Emniyet Müdürlüğü'ne bağlı ekiplerce gözaltına alındı. 
     Asayiş Şube Müdürlüğü İnfaz Büro Amirliği'ne getirilen Tekelioğlu, işlemlerin tamamlanmasının ardından Ankara Kapalı Ceza ve Tutukevi'ne konuldu. 
     TBMM Genel Kurulu'nda, 31 Ocak 2001 tarihindeki İçtüzük değişikliği görüşmeleri sırasında çıkan kavganın ardından, DYP Şanlıurfa Milletvekili Fevzi Şıhanlıoğlu yaşamını yitirmişti. 
     Olayla ilgili olarak açılan davada, Ankara 9. Ağır Ceza Mahkemesi, MHP İçel Milletvekili Cahit Tekelioğlu'nu TCK'nın 452, 51 ve 59. maddeleri uyarınca 2 yıl 9 ay 10 gün ağır hapis cezasına çarptırırken, MHP Osmaniye Milletvekili Mehmet Kundakçı, delil yetersizliğinden beraat etmişti. 
     Yargıtay 1. Ceza Dairesi, 24.10.2002 tarihinde, söz konusu davada Eski MHP İçel Milletvekili Cahit Tekelioğlu'nun 2 yıl 9 ay 10 gün ağır hapis cezasına mahkum edilmesi ve MHP Osmaniye Milletvekili Mehmet Kundakçı'nın da beraatine ilişkin kararları onamıştı. 
     Tekelioğlu, İnfaz Yasası'na göre, 2 yıl 9 ay 10 gün ağır hapis cezasının yaklaşık 15 ayını cezaevinde geçirecek. 
     





</TEXT>
</DOC>
