<DOC>
<DOCNO> 87935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur15.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya sapığı tehditler savurarak cezaevine girdi... 
</HEADLINE>
<TEXT>

     Şartla Salıverilme Yasası'ndan yararlandırılarak serbest bırakılan ''Kuşyuvası Cinayeti'' sanığı Hakan Karayavuz, yeniden cezaevine konuldu. 
     Alanya Ağır Ceza Mahkemesi'nce ''4 turiste tecavüz etmek, 2'sini de öldürmek'' suçundan yargılanarak, 2 müebbet ve 75 yıl ağır hapis cezasına çarptırılan Karayavuz, 23 Mayıs 2002 tarihinde Hatay Ağır Ceza Mahkemesi tarafından Şartla Salıverilmeye ilişkin Yasa'dan yararlandırılarak serbest bırakılmıştı. 
     Alanya Cumhuriyet Başsavcısı Selami Hatipoğlu'nun itirazı üzerine, Hatay Ağır Ceza Mahkemesi'nin kararının İskenderun Ağır Ceza Mahkemesi tarafından bozulması üzerine Karayavuz, bugün öğle saatlerinde yeniden Alanya Kapalı Cezaevi'ne konuldu. 
     Alanya Emniyet Müdürlüğü'nde bir süredir gözetim altında tutulan Karayavuz, bugün öğle saatlerinde buradan alınarak, sağlık kontrolü yapılması amacıyla önce sağlık ocağına, sonra da adliyeye getirildi. 
     Karayavuz'un, adliyeye getirilmesi sırasında geniş güvenlik önlemleri alındı. Zaman zaman gazetecilerle görevliler arasında gergin anlar da yaşandı. 
     Alanya Cumhuriyet Savcısı Kemal Çalışkan tarafından iki ayrı suçtan sorgulanan Karayavuz, Hollanda'da yayın yapan NOS Televizyonu muhabiri Jessica Lutz'a tokat attığı ve 1996 yılındaki Kuşyuvası Cinayeti öncesinde ismi açıklanmayan bir kızı kaçırdığı gerekçesiyle ifade verdi. 
     Savcı Kemal Çalışkan, bu sırada Hollandalı televizyon muhabiri Jessica Lutz'u odasına çağırdı. Bu arada, Karayavuz'un Lutz'dan özür dilediği belirtildi. 
     Karayavuz, buradaki sorgusunun tamamlanmasından sonra, İskenderun Ağır Ceza Mahkemesi'nin verdiği karar uyarınca, Kuşyuvası Cinayeti'nden dolayı eksik kalan cezasını tamamlamak üzere Alanya Kapalı Cezaevi'ne gönderildi. 
     Karayavuz, adliyeden çıkarken, gazetecilere ve çevredekilere tehditler savurdu. 
     





</TEXT>
</DOC>
