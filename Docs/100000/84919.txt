<DOC>
<DOCNO> 84919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sonspo12.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın "Avrupa'daki Türkler'den 100'er Euro istiyoruz" 
</HEADLINE>
<TEXT>

     Galatasaray Kulübü Başkanı Özhan Canaydın, Avrupa ülkelerinde yaşayan tüm Galatasaraylı taraftarları, takıma destek vermek için açacakları bir hesaba 100'er euro yatırmalarını istedi. 
     Canaydın, Almanya'nın Köln kentindeki Galatasaraylılar Derneği'nin düzenlediği Şampiyonluk Balosu'nda yaptığı konuşmada, ''Galatasaray'ın Avrupa'da iki milyon Türk taraftarı var. Bu taraftarı harekete geçirmemiz lazım. Açacağımız hesap numarasına sizlerden 100'er euro bağışta bulunmanızı bekliyorum. Bu para bizi Real Madrid ve FC Barcelona'nın bütçesinin üzerine çıkaracaktır. Bu yardımı Türkiye'nin gururu Galatasaray'dan esirgemeyin'' dedi. 
     Galatasaray'ın 200 milyon gönüldaşı olduğunu belirten Canaydın, tüm Müslüman ülkelerin, Asya ile Afrika ülkelerinin de Galatasaray'ın taraftarı olduğunu ve Galatasaray'ı bir ''dünya markası'' haline getirdiklerini ifade etti. 
     Gatatasaray'ın hedefinin artık UEFA kupası değil, şampiyonlar kupası olduğunu vurgulayan Canaydın, rakiplerinin de Bayern München ya da Bayer Levekusen değil, şampiyonlar şampiyonu Real Madrid olduğunu söyledi. 
     Canaydın, ''En zor şartlarda bile Galatasaray'ın şampiyonluğunu kutladık. Fatih hocamızla beraber inşallah Şampiyonlar Ligi'nde final oynayacağız. Bu ateşi yakmamız lazım. Yüz euro fazla bir şey değil. Ama bu kampanyaya yüz bin değil, bir milyon vatandaşın katılması lazım. Tüm spor dallarında iddialı olduğumuz için her Galatasaraylı'nın elini taşın altına koyması lazım'' diye konuştu. 
     Canaydın, eşi Asuman Canaydın ve Şişli Belediye Başkanı Mustafa Sarıgül ile birlikte geldiği Almanya'da Galatasaraylılar Derneği'nin açılışını yapacak. 
     





</TEXT>
</DOC>
