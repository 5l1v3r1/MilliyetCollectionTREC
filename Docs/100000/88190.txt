<DOC>
<DOCNO> 88190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/guncel/gun03.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçi gençlere daha çok Türkçe 
</HEADLINE>
<TEXT>

Almanya’dan dönen Milli Eğitim Bakanı Bostancıoğlu, oradaki gençlerimiz için 10. sınıftan itibaren Türkçe’nin zorunlu ikinci yabancı dil olarak okutulacağını söyledi 
     SİNAN TOROS İstanbul 

     Milli Eğitim Bakanı Metin Bostancıoğlu, ders kitapları fiyatlarındaki yüzde 37’lik artışın geçen yıldan bugüne yapılan hesaplamalara göre yüksek olmadığını belirterek, "Ders kitapları konusunda dengeli bir tespit yaptığımıza inanıyorum" dedi. 
     Bavyera Eyaleti Eğitim Bakanı Monica Hohlmeier’in davetlisi olarak Almanya’ya yaptığı resmi ziyareti tamamlayan Bostancıoğlu, Atatürk Havalimanı’nda basın toplantısı düzenledi. Hohlmeier ile geçen yıl Türkiye’de imzalanan ve Almanya’da yaşayan Türk öğrenci ve velilerinin eğitim alanında karşılaştıkları güçlüklerin giderilmesi konusundaki çözüm önerilerini içeren "Ortak Çağrı Metni"nin sonuçlarını değerlendirdiklerini söyledi. 
     Bavyera yasalarına göre Türkçe’nin çok iyi öğrenilmesinin hedeflendiğini kaydeden Bostancıoğlu, "Çocuklarımızın Türkçe’yi çok iyi öğrenebilmeleri için de 10, 11, 12 ve 13. sınıflarda Türkçe’nin zorunlu ikinci veya üçüncü yabancı dil olarak okutulmasına karar verildi" diye konuştu. 
     
     Din dersi de Türkçe 
     Dokuz yıllık zorunlu eğitimin ilk 5 sınıfında İslam dininin Türkçe öğretildiğini kaydeden Bostancıoğlu, "Bunun faydalı olduğunun görülmesi üzerine bunun devamı olan sınıflarda da İslam dininin Türkçe öğretilmesine ve Türk olmayan Müslüman öğrenciler için de Türk öğretmenler tarafından Almanca verilmesi kararlaştırıldı" şeklinde konuştu. 
     
     



 GÜNCEL 




















</TEXT>
</DOC>
