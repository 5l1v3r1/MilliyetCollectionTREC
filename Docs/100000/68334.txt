<DOC>
<DOCNO> 68334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur10.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksici, protesto için taksisini Başbakanlık önünde yaktı 
</HEADLINE>
<TEXT>

     Başbakanlık'ta bir taksi şoförü, aracını ateşe vererek protesto eyleminde bulundu. 
     Başbakanlık önündeki Vekaletler Caddesine 06 T 6420 plakalı araçla gelen kişi, Başbakanlık önündeki televizyonların teknik elemanlarına, ''kameralarınızı alın gelin'' dedikten sonra aracını yaktı. 
     Kimliği henüz belli olmayan taksi şoförü, sivil korumalar tarafından etkisiz hale getirilirken, kabin içi alev alan araç, yangın söndürücü ile söndürüldü. 
     LPG'li olduğu belirlenen aracın patlama olasılığına karşı polis tarafından önlem alındı. 
     Bu arada, taksi sürücüsünün aracını ateşe vermeden önce ''Başbakanım, Başbakanım duy sesimi sizinle görüşmek istiyorum'' diye bağırdığı öğrenildi. 
     
     Kredi kartını protesto etmiş 

     Başbakanlık Merkez Binası'nın üst tarafında aracını yakarak protesto eylemi yapan taksi şoförü İbrahim Haluk Erenler'in, bu eylemi kredi kartı borcu olduğu gerekçesiyle yaptığı bildirildi. 
     Başbakanlık binasının üst tarafındaki Vekaletler Caddesi'nin, Bayındırlık Bakanlığı önünde aracını yola çapraz şekilde durdurarak koltuklarını gazeteyle tutuşturan Erenler'in, plakayı kiraladığı belirtildi. 3 çocuk babası olduğu öğrenilen Erenler'in, kredi kartı borcundan dolayı eylemi gerçekleştirdiği kaydedildi. 
     LPG'li olan 06 T 6420 plakalı araçtaki yangına ilk müdahale, Başbakanlık Koruma Müdürlüğü'ne bağlı polisler tarafından yapıldıktan sonra olay yerine itfaiye ekibi geldi ve soğutma çalışmaları yaptı. 
     Bomba uzmanı ekiplerin yaptığı aramaların ardından araç, polis çekicisi ile parka götürüldü. 
     Taksi şoförü İbrahim Haluk Erenler'in sorgusu Çankaya Merkez Karakolu'nda sürdürülüyor. 
     






</TEXT>
</DOC>
