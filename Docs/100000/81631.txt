<DOC>
<DOCNO> 81631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun11.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "İzak Rabin'i öldüren fanatikler şimdi İsrail'de iktidarda" 
</HEADLINE>
<TEXT>

     Filistin lideri Yaser Arafat, karargahındaki kuşatmanın kaldırılmasından saatler sonra yaptığı açıklamalarda, ''barbar'' olarak nitelediği İsrail ordusunun eylemlerini kınadı ve ''Başbakan İzak Rabin'i öldüren fanatikler, şimdi İsrail'de iktidarda'' dedi. 
     Filistin lideri, Batı Şeria'nın Ramallah kentinde İsrail güçleri tarafından yaklaşık bir ay boyunca kuşatma altında tutulduğu karargahında Amerikan televizyonlarına yaptığı açıklamada, İsrail güçlerinin karargahı terk etmeden önce bürosunun yanındaki üç binayı hayava uçurduğunu söyledi. 
     ''Yanımdaki üç binayı havaya uçurdular'' diyen Arafat, bu binaların Filistin Ulusal Muhafız karargahı, Batı Şeria komutanlığı ve bir başka yapı olduğunu kaydetti. 
     Yaser Arafat, ''Benim gibi İsrail ordusunun barbar eylemlerinden endişe eden Mısır Cumhurbaşkanı Hüsnü Mübarek'i duyduğunuzu umuyorum'' dedi. 
     Ramallah'taki kuşatmanın kaldırıldığı sırada Beytüllahim'de yine kuşatma altında bulunan Milad Kilisesi'nden gelen şiddetli çatışma haberlerine de büyük bir öfkeyle tepki gösteren Arafat, ''Devam eden şey büyük bir suç. Bütün dünyadan, bu işlenen suçu durdurmak için hızla harekete geçmesini istiyorum'' diye konuştu. 
     
     RABİN İLE BARIŞ 
     Arafat, 1993'de barış anlaşması imzalayarak dönemin İsrail Başbakanı Rabin ile kucaklaştığını belirterek, ''Rabin ile yaptığı cesur barışı unutamadığını ve Rabin'i, İsrail'de şimdi iktidarda olan fanatik grupların öldürdüğünü'' söyledi. 
     Filistin lideri, barış sürecine ilişkin umudunu yitirip yitirmediği yönündeki bir soruya da ''Eğer istenirse bir yolu olduğuna inanıyorum'' yanıtını verdi. 
     Barışa ilişkin taahhüdünün stratejik olduğunu belirten Arafat, ABD Başkanı George Bush'un da, ''babasının başlattığı toprak karşılığı barış temeline dayalı Ortadoğu Barış Konferansı'nı'' izlemesi gerektiğini söyledi. 
     Cenin, Beytüllahim ve diğer Filistin kentlerini ziyaret etmek istediğini, ancak haraket özgürlüğü olup olmadığı konusunda tereddütleri bulunduğunu belirten Arafat, karargahından ayrılıp ayrılmayacağı yönündeki bir soruya da ''Nereye gideceğim Uyumak için sokağa mı gideceğim'' karşılığını verdi. 
     Bir başka soru üzerine de dış ülkelere seyahatin öncelikli gündeminde bulunmadığını söyleyen Arafat, ''Öncelikle acı çeken halkımı ziyaret edip onların elini sıkmak istiyorum'' dedi. 
     
     CENİN-STALİNGRAD BENZETMESİ 
     Filistin lideri Yaser Arafat, Cenin mülteci kampındaki olayları da İkinci Dünya Savaşı sırasında 600 bin kişinin öldüğü Stalingrad savaşına benzetti. 
     Arafat, CNN televizyonuna yaptığı açıklamada, ''Cenin, Ceningrad'a dönüşmüştür'' dedi. 
     Öte yandan İsrail Başbakanı Ariel Şaron, ABC televizyonuna yaptığı açıklamada, Arafat'ın dış ülkelere bir ziyaret yapması halinde, Batı Şeria'ya geri dönüşünü garanti edemeyeceklerini söyledi. 
     Şaron, ''Bunun için hiçbir garanti vermiyoruz'' dedi. 
     





</TEXT>
</DOC>
