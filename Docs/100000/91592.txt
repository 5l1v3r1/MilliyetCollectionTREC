<DOC>
<DOCNO> 91592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo12.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını ''Altın çocuklar Senegal'i batırdı'' 
</HEADLINE>
<TEXT>

     Türk Milli Takımı'nın 17. Dünya Kupası çeyrek final karşılaşmasında güçlü rakibi Senegal'i eleyerek yarı finale çıkması, İngiliz basınında da beklenen takdiri buldu. 
     İngiliz pazar gazetelerinin spor eklerinde maça geniş biçimde yer verilirken, Güney Kore'nin gösterdiği başarı da sayfalarda Türkiye ile birlikte anıldı. 
     The Sunday Times Gazetesi, kaleci Rüştü'nün harika bir kurtarışını gösteren bir fotoğrafla sayfasının yarısını doldururken, haberine de, ''Altın çocuklar Senegal'i batırdı'' başlığını koydu. 
     Senegal Milli Takımı'nın yokluklar arasında başarısını bu düzeye dek sürdürmeyi başardığı için takdire layık olduğunu kaydeden gazete, ''Ancak onların masalsı öyküsü ne yazık ki dün sona erdi. Zaten Türk takımının yerine çeyrek finali geçen tarafın Senegal olması kabul edilemez, acı verici bir durum olurdu. Zira dün gerçek futbolu oynayan taraf Şenol Güneş'in çocuklarıydı'' dedi. 
     Yıldıray Baştürk, Hasan Şaş, Emre Belözoğlu, Tugay, Ergün ve Ümit Davala'yı adeta göklere çıkaran gazete, ''Senegal, Fransa'yı elediğinden bu yana ilk kez bu denli güçlü bir takımla karşılaştı. 
     Aslında onlar da dün beklentiler, yorgunluk ya da bu her iki nedenden daha da güçsüzleşmiş gibiydiler'' dedi. 
     Gazete, yer verdiği bir başka yorumda ise, kaleci Rüştü'yü İlhan Mansız'ı, Ümit Davala'yı ve diğer bazı futbolcuları tek tek ele alırken, kupanın başından bu yana Şenol Güneş'e, Hakan Şükür'ün yerine İlhan Mansız'ı oynatması yönünde baskılar yapıldığını, ancak Güneş'in bunu kabul etmediğini kaydetti. 
     Gazete, Hakan Şükür için de eleştirel ifadeler kullandı ve söz konusu futbolcunun kupada varlık gösteremediğini savundu. 
     The Observer Gazetesi de İlhan Mansız'a haberinin başlığında yer verdi ve bu futbolcuyu Senegal'i şaşkına çeviren adam olarak tanımladı. 
     İlhan Mansız'ın attığı altın golün büyük bir görüntüsüne de yer veren gazete, ''Senegal, büyük düşler kurmuştu. Ancak teknik ve taktik açıdan son derece üstün olan Türkler, Senegal'in nefesini tüketti ve bu turnuvanın tanık olduğu en iyi futbolu gösterdi. Ve eğer çarşamba günü Brezilya karşısında da aynı porformansı sergilerlerse, Dünya Kupası'nı şoklarla sarsan taraf olmayı başaracaklar'' dedi. 
     İlhan Mansız'ın topa ilk dokunduğu yerde altın golü bulduğunu ve ''Senegal'in rüyasını sonlandırırken, bir başka rüyayı, Türkiye'nin Dünya Kupası rüyasını başlattığını'' belirten gazete, Hasan Şaş ve Emre Belözoğlu'nu da başarılı futbolcular olarak tanımladı. Gazete, dünün Hakan Şükür içinse unutulması gereken bir gün olduğunu bildirdi. 
     Gazete, Hakan Şükür ile ilgili bir de analize yer verdi ve ondan ''yıldızı sönen bir milli kahraman'' olarak söz etti. 
     The Independent on Sunday de Türk Milli Takımı'nın yedek kulübesinde oturtulan hücum oyuncusu İlhan Mansız'ın ''altın gol''ünün, Afrika'nın Dünya Kupası macerasına son noktayı koyduğunu ve Türkiye'yi yeniden Brezilya'nın karşısına çıkardığını belirten bir başlıkla yayınlandı. 
     İlhan Mansız'ın oyuna girmesinin Senegal'in yaşatmaya çalıştığı inancına son darbeyi vurduğunu belirten gazete, Güney Kore ve Türkiye'nin ilk kez yarı finale çıktıklarını hatırlatırken, ''Sakın Türkiye ve Güney Kore'nin final oynayamayacağı yönünde bahse girmeye kalkmayın, herşey olabilir'' dedi. 
     Türkiye'nin, maçı aslında ''altın gol''ün çok öncesinde kazanmış göründüğünü de belirten gazete, ''Hakan Şükür'ün ilk yarıda üst üste kaçırdığı fırsatlar olmasa, kimsenin o uzatmaya da ihtiyacı olmayacaktı'' dedi. 
     Gazete, pek çoklarının tersine Türkiye'nin, kupanın sürprizleri arasında bulunmadığını, bunun beklenen bir başarı olduğunu da vurgularken, ''Çok deneyimli ve güçlü futbolculara sahipler'' yorumunda bulundu. 
     Telegraph Gazetesi de İlhan Mansız'ın golünün Senegal'i çökerttiğini, Türk Milli Takımı'nın, oynadığı futbolla kendilerine kuşkuyla bakanların yüzlerindeki müstehzi ifadeyi sildiğini bildirdi. 
     Milli takımdan ''etkileyici'' olarak söz eden gazete, milli takımın yarı finaldeki şansının da son derece yüksek olduğunu savundu. 
     





</TEXT>
</DOC>
