<DOC>
<DOCNO> 91632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur17.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Gelin Meclis'i kapatmayalım" 
</HEADLINE>
<TEXT>

     DYP Genel Başkanı Tansu Çiller, hükümete, TBMM'yi yaz tatiline sokmama çağrısında bulunarak, ''Gelin Meclis'i kapatmayalım. Getirin Meclis'e AB meselesini, Kıbrıs'ı. 
     Topyekun o yolu birlikte aşarız'' dedi. 
     Çiller, partisinin 19. kuruluş yıldönümü nedeniyle Ritz Carlton Oteli'nde düzenlenen toplantıda yaptığı konuşmada, 56 yıllık geçmişe sahip olan partisinin demokrasinin ve değişimin temsilcisi olduğunu söyledi. 
     DYP'nin demokratlığının ''zaptiyeden ve bürokrasiden güç alan bir demokratlık'' olmadığını ifade eden Çiller, ''Bu dava hiçbir zaman işler yolunda gittiğinde, herkes demokrat olduğunda, tatlı su demokratlığında değil inançta yeşermiştir. Bizimki tatlı su, söz milliyetçiliği değildir. Bizimki icraat milliyetçiliğidir'' dedi. 
     Çiller, ''Kırat''a ne zaman haksızlık yapılsa sonunda milletin acı çektiğini ve millete haksızlık yapıldığını belirterek, bugün yine milletin acı çektiğini ve ''Kırat''ın yokluğunun yaşandığını bildirdi. 
     Bugün Türkiye'nin sıkıntıda olduğunu, en fazla enflasyon ile işsizliğe sahip ve dünyada IMF'ye en borçlu ülke haline geldiğini kaydeden Çiller, değerlerin yitirildiğini, tahrip edildiğini ve gençlerin önünün tıkandığını savundu. 
     Tansu Çiller, davalarının bir kanadını demokrasi, bir kanadını da değişimin oluşturduğunu vurgulayarak, ''O değişimde AB vardır. Çünkü AB değişimin vizyonudur'' diye konuştu. 
     ''AB yolunda en büyük hamle olan'' Gümrük Birliği'ne ''Kırat''ın damgasını vurduğunu anlatan Çiller, bugün AB gibi medeniyet projesinin istismar konusu olduğunu söyledi. 
     Çiller, ''DYP, ne korkunun, ne de istismarın kapısıdır. DYP, AB'nin gerçek kapısıdır'' dedi. 
     ''AB'nin yolu idam cezasının kaldırılmasından geçiyor'' diyenlerin yanıldıklarını dile getiren Çiller, ''Gelin topyekun AB'yi kucaklayalım. Önündeki en önemli engelin Kıbrıs olduğunu anlayalım. 
     Gelin Meclis'te bunu tartışalım, AB'ye giden yolda bütün Kopenhag kriterlerini hep birlikte kucaklayalım'' şeklinde konuştu. 
     Çiller, Türkiye'nin eğitim dilinin Türkçe olduğunu ve Türkçe olarak kalacağını, ancak özel kursların Türkiye'nin gündeminde tartışılabileceğini belirtti. 
     Yayın konusunda da Çiller, TRT-İnt'ten Kürtçe haber verilebileceğini kaydetti. 
     DYP Genel Başkanı Çiller, konuşmasında Hükümete de şöyle seslendi 
     ''Biz buradayız, siz neredesiniz Biz her şeyi önünüze koyuyoruz. 
     Rejimin altını üstüne getirdiniz. Aslında hükümet önerileri getirir, açılımları sağlar. Bir hükümet düşünün ki, politikası yok, önerisi yok. Bir hükümet düşünün ki, AB derken biri bir tarafa, biri bir başka tarafa çekiyor. Bir hükümet düşünün ki başbakanı yok. Bir hükümetin başbakanını düşünün ki, 'Pakistan'a gideceğim diyor', gidemiyor. 
     'Gruba geleceğim' diyor, gelemiyor. Bakanlar Kurulu'nun başına gidemiyor. 'Zirveye gideceğim' diyor, gidemiyor. 'Seninle buluşacağım' diyor buluşamıyor. Artık bu bir siyasi tespit olmaktan çıkmış, bir anayasal, bir hukuki tespit konumuna gelmiştir. Bu hükümet yoktur. Bu hükümetin bir başbakanı da yoktur.'' Çiller, DSP'ye hitaben de, ''Sizin başbakanınız, genel başkanınız nerededir Eğer yoksa sizin orada işiniz nedir '' dedi. 
     Hükümetin MHP kanadına ''Eğer bu hükümet sizin değerlerinizle örtüşmüyorsa, AB konusunda 'ben yokum, bunlar yanlıştır' diyorsanız, o zaman sizin orada işiniz nedir '' diyen Çiller, ANAP'a yönelik ise '' AB Türkiye'nin en önemli meselesi. Bu hükümet AB konusunda uzlaşamıyor, bu işi yapamıyor diyorsanız, o zaman AB yolunda o hükümetin engel olduğunu itiraf ederken, hükümette kalmanızın nedeni nedir Bugün bunlara cevap vermenin zamanı gelmiştir'' dedi. 
     DYP Genel Başkanı Çiller, ''Diyoruz ki Meclis'i kapatmayın. 
     Getirin Meclis'e AB meselesini, Kıbrıs'ı. Topyekun o yolu birlikte aşarız. Meclis'i ikame edecek başka hiçbir zirve yoktur. Milletin temsil edildiği yegane yer Meclis'tir. İşleri çözmek istiyorsanız, o Meclis'i kapamak sizi tarihi bir vebal ile karşı karşıya bırakır'' dedi. 
     Meclis'te AB'den sonra Siyasi Partiler Yasası'nı da ele alma önerisinde bulunan Çiller, tercih sistemi ve tek dereceli 2 turlu seçim sisteminin çıkarılmasını istedi. 
     Çiller, ''Onun için bu Meclis kapanamaz, kapanmamalıdır. Bu Meclis eğer kapanırsa bunun bir tek anlamı vardır, bu hükümetin bittiğinin tescilidir. Bu tescili millet sandıkta tescil eder. Sandık kaçınılmaz olarak önünüze geliyor'' diye konuştu. 
     Klasik müzik dinletisinin yapıldığı toplantıda, ''Kırat''ın öyküsünün anlatıldığını sinevizyon gösterisi yapıldı. 
     Toplantıya, DYP Genel Başkan Yardımcıları Hayri Kozakçıoğlu, Hasan Ekinci, Mehmet Ali Yavuz, Hacı Filiz ve Nurhan Tekinel ile milletvekilleri ve partililer katıldı. 
     





</TEXT>
</DOC>
