<DOC>
<DOCNO> 66665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur19.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon'da Cuma namazı meydanlarda kılındı 
</HEADLINE>
<TEXT>

     Afyon'da meydana gelen depremin ardından ilk cuma namazı, birçok yerde açık alanlarda kılındı. 
     Depremde en fazla can kaybı ve hasarın meydana geldiği Eber beldesinde, iki caminin de hasarlı olması nedeniyle cuma namazı için çadır kentte kilim, branda ve battaniyelerden bir alan oluşturuldu. Sala, belediye hoparlöründen, ezan ise yüksek bir tepeden okundu. 
     Namaz öncesinde, depremde hayatını kaybedenler için Kuranıkerim okundu. Yakınlarını kaybeden bazı vatandaşlar, dua okunurken gözyaşlarını tutamadılar. 
     İmam İsa Alaca, okuldan getirtilen sıraların üzerine çıkarak hutbe okudu. Alaca, İslam dininde insanların birbirini sevmesinin ve yardımlaşmasının istendiğini belirterek, ''Acı ve sevinçlerimizi paylaşmayı bilelim'' dedi. 
     Sultandağı'nda da şehir içerisindeki camilerde cuma namazı kılınamazken, namaz, şehrin biraz dışındaki Eyüp Camii bahçesinde kılındı. 
     Yakasenek kasabasında, daha önce ilkokul olarak kullanılan sosyal tesislerin bahçesine kilim ve battaniyeler serilerek, Çay ilçesinde ise depremde hasar görmeyen Asri Camii'nde cuma namazı kılındı. 
     
     Bolvadin'de Cuma namazı 
     Tüm camilerin hasarlı olduğu, Afyon'un Bolvadin ilçesinde ise cuma namazı, ilçe meydanındaki Dudayev Parkı'nda toplu olarak kılındı. 
     Sabah erken saatlerden itibaren ibadet için hazırlıkların yapıldığı parka, camilerden halı ve kilimler getirildi, müftülük hoparlörlerinden cuma namazı kılmak isteyen vatandaşların, seccadelerini getirmeyi unutmamaları için anonslar yapıldı. 
     Bölgeye gelen Diyanet İşleri Başkanlığı Din İşleri Daire Başkanı Abdurrahman Kahyaoğlu, parktaki yaklaşık bin kişiye, parka kurulan kürsüden ''sabırlı olun'' çağrısı yaptı. Kahyaoğlu, şöyle konuştu 
     ''Her şey Allah'ın takdiriyle olur, mümin kişi odur ki her şeyin Allah'ın iradesiyle gerçekleştiğine inanır ve ona teslim olur. 
     İnşallah bundan sonra da camilerde namaz kılacağız. Üzülmeyin, sabırlı olun. Bütün Türkiye sizin yanınızdadır. Biz de Ankara'dan buraya sizi teselli etmek ve geçmiş olsun demek için geldik. Depremde ölenler Allah katında şehittir. Allah, bir daha bu felaketleri bu ülkeye yaşatmasın.'' İl Müftüsü Sağlam, vaaz sonrası, bir camiden getirilen minbere çıkarak hutbe okudu. Sağlam, ''Bundan önce nasıl bu tür zorlukları yenmişsek bundan sonra da aynı şuur ve imanla bu sıkıntıları atlatacağız. Bu arada sağlığımıza çok dikkat etmeli, ellerimizi mutlaka yıkamalıyız. Çöpleri poşete koyup çöp sepetine atmalıyız. 
     Böylece sağlımızı da korumuş oluruz'' dedi. 
     Deprem bölgesinde cuma namazında okunan hutbenin bazı bölümleri de şöyle 
     ''Muhterem Müslümanlar, 3 Şubat Pazar günü ilimiz ve ilçelerinde meydana gelen deprem felaketi hepimizi derin acılara boğmuş ve bizleri tarifi mümkün olmayan duygular içerisinde bırakmıştır. İnsanlarımızın hayatını kaybetmelerine, yaralanmalarına ve büyük çapta mal kaybına sebep olan bu olay, hafızalarda uzun süre silinmeyecek iz bırakmıştır. 
     Ne var ki, depremin yaptığı tahribat hemen onarılacak gibi değildir. Bu birlik ve beraberliğimiz, bu dayanışma, yardımlaşma anlayışımız devam ettiği müddetçe aşılmaz da değildir. Gün, kardeşlik ve dayanışma günüdür, gün, yardımlaşmada yarışma günüdür. Gün, birlik ve beraberlik günüdür, bir binanın tuğlaları gibi kenetlenip, bu büyük yarayı sarma günüdür. Aynı zamanda da dua ve sabırla Allah'tan yardım dileme günüdür. 
     






</TEXT>
</DOC>
