<DOC>
<DOCNO> 95204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/guncel/gun08.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon da hizmet madalyası almalı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Dünya üçüncüsü olan Milli Takım’a "Devlet Üstün Hizmet Madalyası" verilecek. Ancak futbolcular, Federasyon Başkanı Haluk Ulusoy ve menajer Can Çobanoğlu ile yedeklere de madalya verilmesini istiyor. Aksi taktirde olayı protesto etmeye hazırlanıyor. Bu gelişme "Futbol Federasyonu ve yönetim kurulu üyelerine de madalya verilmeli mi " sorusunu gündeme getirdi. 
     
     Şenol Güneş Milli Takım Teknik Direktörü 
Başkana verilsin      Bu konuda birkaç defa açıklama yaptım ama işin aslını öğrenmek istemeyince herkes işine geldiği gibi yazdı. Öyle bir noktaya getirildi ki, bizim dışımızda herkes kendine göre çok iş yaptığını, bu başarıda herkesin bir katkısı olduğunu göstermek iddiası ve sevdası içine girdi. Bu çok çirkin ve yanlış bir görüntü veriyor. Futbol Federasyonu gibi bir kurum, bu kurumun da bir başkanı var. Ona sorulmadan ödül verilmesi veya herhangi bir uygulama getirilmesi zaten doğru değil. Verilecekse Futbol Federasyonu Başkanı’na bir simge olarak verilir. Birilerine daha mı vermek istiyorsunuz o zaman onu da ona sorarsınız. Bunun dışında kimsenin talepte bulunmaya hakkı yok. İlgili kişi bellidir. Bir ödül veriliyorsa bu belli bir hiyerarşı içerisinde yapılmalı. 
     
     Metin Kazancıoğlu Federasyon Koordinatörü 
Kurumun katkısı çok      Devlet Üstün Hizmet Madalyası’nın kime verilip verilemeyeceği konusunda Futbol Federasyonu’nda bulunan bir kişi olarak yorum yapmamın doğru olmayacağı kanısındayım. Ancak Devlet Üstün Hizmet Madalyası Federasyon’a da verilmeli. Bu olayda kurumun, büyük payı, katkısı olduğuna inanıyorum. Elbette futbolcuların sahada oynamasının dışında, arka planda kurum bünyesinde yapılan, bir sürü gelişen, yapılan hizmetler oldu. Orada 45 kişi görevliydi. Hepsinin kendi çapında bir payı katkısı var. Ayrıca Devlet Üstün Hizmet Madalyası’na ilişkin bir yönetmelik var ve bu konu bizi aşıyor. Federasyon yönetiminin bir takdiri vardır elbette. 
     
     Atilla Kıyat Fenerbahçe Yöneticisi 
Yanlış yapılıyor      Sporun Devlet Üstün Hizmet Ödülü kapsamına sokulmasını doğru bulmuyorum. Aksi taktirde, günün birinde birini devlet sanatçısı yapıp, sonra da vazgeçtiğimiz duruma düşebiliriz. Milli takım bir başarı kazanmıştır. Bu başarının karşılığının ne olduğu da prosedürlerde bellidir. Ama her başarıdan sonra yeni birşey icat etmek, ve onu uygulamaya kalkmak, kaos ortamı doğuruyor. Yine de böyle bir şey verilecekse, bence "Devlet Üstün Hizmet Madalyası bu takıma verilmiştir" diye tek bir madalya yapılsın. Güzel bir camekana konsun ve Futbol Federasyonu’nda sonsuza karar sergilensin. Ama onun dışında yanlış yapılıyor. Baştan yanlış oldu. Bir başarının sonucu birini ödüllendireyim derken huzursuzluk yarattı. Bence bu yapılan hiçbir işe yaramadı. 
     
     Mehmet Atay Cumhurbaşkanlığı eski Danışmanı 
Suiistimal edilmemeli      Türkiye’de devlet nişan ve madalyaları ile ilgili bir kanun ve prosedür var. Bakanlar Kurulu’nun kararlaştırdığı, nişan ve madalyaların kime verileceğine ise bir alt komisyon karar verebilir. Bu konu futbolcuların istekleri ile ilgili bir olay değil. Onlar arzu edebilir, etmeyebilir ama bu tür madalyaların çok istisnai verilmesi gerekir. Biliyorsunuz Kenan Evren döneminde devlet sanatçısı ilan ediyorduk. Bizimle birlikte çalışan bir danışman kendisini devlet sanatçısı ilan etmişti. Son derece çirkin bir davranış. Ya da benim hakemliğime başvuruyorsunuz onu da istismar ediyorsunuz. Bu girişimler insanı motive eder ama bunun suistimal edilmemesi gerekir. 
     



 GÜNCEL 












</TEXT>
</DOC>
