<DOC>
<DOCNO> 62508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/spor/spo02.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih pazarlığı 
</HEADLINE>
<TEXT>

FIFA, geçici lisans başvurusunu reddetti. Devreye Haluk Ulusoy girdi. Fenerbahçe ve Galatasaray masaya oturdu. Anlaşma sağlanamadı, görüşmeler bugüne kaldı 
     YUSUF KOBAL 

     "Türkiye’de oynayamaz" 
     FENERBAHÇE’NİN transfer etmek istediği Fatih Akyel’e, FIFA geçici lisans vermeyeceğini açıklayınca, yönetim Galatasaray ile masaya oturdu. Futbol Federasyonu’nun 37. madde nedeniyle lisans talebini kabul etmemesi üzerine FIFA’ya başvuran Fenerbahçe Yönetimi, dün "Bu işi kendi aranızda halledin" cevabını aldı. Bu kararda Galatasaray’ın, Fatih’in, Real Mallorca’ya transferi sırasında şart koştuğu "Türkiye’de oynamaz" talebinin rol oynadığı belirtildi. 
     
     Yeni bir strateji 
     BU gelişme üzerine Fenerbahçe Dış İlişkiler Sorumlusu Sadettin Saran durumu Başkan Aziz Yıldırım’a bildirerek, transfer için yeni bir strateji belirlemeleri gerektiğini bildirdi. Futbol Federasyonu’nun ikinci lisans talebini de kabul etmeyeceğini düşünen Sarı - Lacivertli yöneticiler, Galatasaray ile temasa geçerek randevu talep ettiler. Sadettin Saran ve Abdürrahim Albayrak dün buluşarak ilk şartları konuştular. 
     
     Yine görüşecekler 
     GALATASARAY önce 600 bin dolar bonservis bedeli istedi. Rakamın fazla bulunması üzerine 450 bin dolara kadar düştü. Sadettin Saran, ancak 250 bin dolar verebileceklerini bildirince, iki taraf yönetimleriyle bir daha konuşmak üzere ayrıldılar. İki tarafın görüşmesinde FIFA’nın kararından sonra Federasyon Başkanı Haluk Ulusoy’un yaptığı "uzlaşın" çağrısının etkili olduğu öğrenildi. Fenerbahçe anlaşma sağlayamaması halinde Tahkim Kurulu’na başvuracak. 
     
Lorant’ın 11’i belli      FENERBAHÇE’NİN hocası, Samsunspor maçı öncesi 11 kişilik kadrosunu belirledi. Uche’yi liberoya yerleştiren Lorant, Ümit Özat ile Mirkovic’ten stoper olarak faydalanacak. Orta sahanın sağında Ali Güneş’e, solunda Abdullah’a görev verecek Alman teknik adam, ortada Ogün ile Johnson’u kullanacak. Forvetin arkasına Hakan Bayraktar’ı sürecek Lorant, Andersson ile Revivo’dan da hücumda faydalanacak. 
     
Samsun’a inceleme      WERNER Lorant, ikinci yarının ilk maçında rakipleri olan Samsunspor’u incelemeye aldı. Alman hoca, deplasmandaki mücadele için Samsunspor ile ilgili tüm kasetleri izlerken, yardımcısı Oğuz Çetin’in bilgilerinden de yararlanmaya başladı. Bu arada futbolculara 40 bin mark prim dağıtıldı. 
     
İstikrar, başarıdır’      CENK BAŞLAMIŞ 

     FENERBAHÇE Başkanı Aziz Yıldırım, iki tarafın da birbirini tanıması için Lorant ile opsiyonlu anlaştıklarını söyledi. Yıldırım, "Fenerbahçe’de istikrar demek, başarı demektir. Bizim için de başarı şampiyonluktur. Başarılı olduğun zaman, iyi neticeler alırsan istikrarı sağlarsın. Lorant başarılı olursa iki yıl daha kalır. Kalbimdeki ses de bana öyle olacağını söylüyor" dedi. 
     YILDIRIM ilk yarıda kadronun kalitesini gösteremediğine değinerek, "Bundan sonra Fenerbahçe mücadele eden, koşan ve kazanan bir takım haline gelecektir. Çalıştığınız zaman kazanırsınız. İyi oyuncularınız da varsa başarı gelir. Bizim sıkıntımız oyuncuların iyi çalışamamasıydı. Ama bu dönemden sonra iyi çalışacaklar. Uyum konusunda bir sorun yok gibi gözüküyor" yorumunu yaptı. 
     



 SPOR 























</TEXT>
</DOC>
