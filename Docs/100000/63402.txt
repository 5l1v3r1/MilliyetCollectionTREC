<DOC>
<DOCNO> 63402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun17.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ''Yeni siyah iktidar'' 
</HEADLINE>
<TEXT>

     Amerikan Newsweek dergisi, siyahların ülkede giderek daha yüksek mevkilere gelmelerini, ''Yeni Siyahi İktidar'' başlığı altında kapak konusu yaptı. 
     Dergi, hepsi siyah olan, ''American Express'' firmasının başkanlığına getirilen Kenneth Chenault, Mayıs ayında ''AOL-Time Warner'' firmasının başına geçecek Richard Parsons ve 2004 yılında ''Merrill Lynch'' firmasının yönetim kurulu başkanı olması beklenen Stanley O'Neal'in hayatını inceledi. 
     Dergiye yaptıkları açıklamalarda 3 siyah yönetici, kariyerlerini ve çalıştıkları firmalar içinde karşılaştıkları sorunlarla bunları ne şekilde aştıkları konusunda açıklamalarda bulundular. 
     
     Irk faktörü rol oynamıyor 

     Newsweek, ''çalıştıkları kurumlarda yönetim kurulu başkanı olan ya da olacak siyahların, kendilerinden önceki başkanlar tarafından bizzat seçildiklerine'' de dikkat çekti ve ''kendi yerlerine siyahları seçen eski başkanların hepsinin beyaz olduğunun'' altını çizdi. Haberde, eski yönetim kurulu başkanlarının ''ırk, yönetici olma konusunda faktör oluşturmuyor'' görüşünü paylaştıkları da vurgulandı. 
     Deri rengi önem taşımazken siyah yöneticilerin, kurumlarının en tepe görevlerine gelmelerinde uzlaşmacılık, sivri olmama, açık konuşma ve risk alma gibi özelliklerinin rol oynadığı belirtiliyor. 
     Yazıda, önemli firmalarda yönetim kurulu başkanı olan kişilerin bu konuma gelebilmeleri için en az 15 yıl geçmesi gerektiği de belirtildi. Newsweek, ''siyah çalışanların elde ettikleri başarının, genç kuşaklara her şeyin mümkün olduğunu kanıtlama açısından önemli bir sinyal olusturduğunu'' da belirtti. 
     






</TEXT>
</DOC>
