<DOC>
<DOCNO> 92439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko19.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Serbest muhasebecilik tarih oluyor... 
</HEADLINE>
<TEXT>

     Mali müşavir olabilmek için kısıtlama getiren ve serbest muhasebeciliği kaldıran yasa önerisi, TBMM Plan ve Bütçe Komisyonu'nda benimsendi. 
     DSP İstanbul Milletvekili Masum Türker tarafından hazırlanan ancak alt komisyon tarafından değiştirilen yasa önerisi, mali müşavir olabilme şartlarını yeniden belirliyor. Buna göre, iktisat, maliye ve işletme fakültesi mezunları dışında vergi, muhasebe, denetim, bankacılık ve finansman konularında kredi toplamı 80 saatten fazla ders görenler, mali müşavir olabilecek. Bunun dışındaki okullardan mezun olanlar bu haktan yararlanamayacak. 
     Mali müşavir olabilmek için Türkiye Serbest Muhasebeci Mali Müşavirler ve Yeminli Mali Müşavirler Odaları Birliği TÜRMOB , bünyesinde oluşturulacak Temel Eğitim ve Staj merkezinde dört yıl süreyle 1500 saatten az olmamak üzere eğitim görme şartı aranacak. 
     Teklifte, mali müşavirlik stajının başlangıcı olarak Oda nezdinde dosya açtırılarak staja giriş sınavının kazanıldığı tarihin esas alınması, staj amacıyla mali müşavir veya yeminli mali müşavirin işyerlerinde geçen hizmetlerden sayılan görevlerin kapsamı ayrıntılı bir şekilde yeniden düzenleniyor. 
     Teklife göre, yeminli mali müşavir, 10 yıllık mali müşavirlik döneminden sonra olunabilecek. Yeminli mali müşavirlik için yapılacak sınava, beş yılını tamamlayan mali müşavirler katılabilecek. Bu kişiler sınavları 10 yıldan önce verse bile söz konusu dönemden önce yeminli mali müşavir olamayacaklar. 
     Serbest muhasebeciliği kaldıran teklif aynen yasalaşırsa, ''Serbest Muhasebecilik, Serbest Muhasebeci Mali Müşavirlik ve Yeminli Mali Müşavirlik Kanunu''nun başlığı, ''Mali Müşavirlik ve Yeminli Mali Müşavirlik Kanunu'' olarak düzenlenecek. 
     





</TEXT>
</DOC>
