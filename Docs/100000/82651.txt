<DOC>
<DOCNO> 82651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo04.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay anlatıyor ''Basketbolu Fenerbahçe'de bırakacağım'' 
</HEADLINE>
<TEXT>

     Basketbolda Erkekler Avrupa Ligi finalinde İtalya'nın Kinder Bologna takımını yenerek, 2001-2002 sezonunun şampiyonu olan Yunanistan'ın Panathinaikos BSA Atina takımının Türk oyuncusu İbrahim Kutluay, büyük sevinç yaşıyor. 
     İbrahim, Türk basketbolunda bir ilki gerçekleştirdiğini ifade ederek, ''Avrupa Ligi'nde ilk kez final oynayan ve Avrupa'nın en büyük kupasını kazanan Türk oyuncu olmak, gurur verici. Çalışmalarımın, emeğimin karşılığını aldığım için çok mutluyum'' dedi. 
     Panathinaikos'a transfer olurken, Avrupa Ligi Şampiyonluğunu hedeflediğini anlatan İbrahim, şöyle dedi 
     ''AEK'de kalsaydım, hiçbir zaman Avrupa Şampiyonluğu göremezdim. 
     Ben bu kararı verdiğim zaman çok gülenler, kızanlar oldu. Ama hedeflerime bilinçli bir şekilde, kararlılıkla yürüdüğüm için bu başarıyı elde ettim. Çok çalıştım, çok fedekarlıklar yaptım. Bu benim ileride çocuklarıma anlatacağım bir miras.'' İbrahim, Avrupa Raimundo Saporta Kupası'nı İtalya'nın Montepaschi Siena takımıyla kazanan Ergin Ataman'ın ardından kendisinin Avrupa Ligi şampiyonluğu yaşamasının Türk basketbolu açısından çok önemli olduğunu belirterek, ''Ergin abi de İtalya'da zor bir mücadele yaptı. 
     Sezon başında söylediklerine kimse inanmadı ama o da başardı. Bir Türk antrenörü ve oyuncusunun Avrupa'da iki kupa kazanması, çok büyük başarıdır'' dedi. 
     
     ''KAZANACAĞIMIZA İNANDIK'' 

     Final maçından önce herkesin Kinder Bologna'yı favori gösterdiğini ifade eden İbrahim, şampiyon olmalarındaki en önemli etkenin, kazanacaklarına inanmaları olduğunu söyledi. 
     Kinder Bologna'nın kendi seyircisi önünde oynadığını vurgulayan İbrahim, ''Herkes İtalyan takımının kazanacağını söylüyordu. Biz rakibimizden daha iyi mücadele ettik. 14 sayı geriden gelip, rakibinin seyircisi önünde maç kazanmak büyük oyuncuların yapabileceği bir iştir. Maçtan hiç kopmadık. Tecrübemizle kazandık. Karşılaşmanın sonunda da sorumluluk alıp, galibiyette rol oynadığım için mutluyum'' diye konuştu. 
     
     ''ÖNEMLİ OLAN TÜRK-YUNAN DOSTLUĞU'' 

     İbrahim Kutluay, bir Türk olarak Yunanistan'da zafer yaşadığını, kendisinden dolayı bütün Türkiye'nin finalde bir Yunan takımının kazanmasını istemesinin Türk-Yunan dostluğu açısından sevindirici bir gelişme olduğunu kaydetti. 
     Final maçında tribünlerde Türk ve Yunan bayraklarının beraber görüldüğünü vurgulayan İbrahim, ''Günün birinde Türklerin televizyon başında Yunan takımının kazanmasını isteyeceği, Türk ve Yunan bayraklarının tribünde bir arada olacağı, daha önce inanamayacağımız olaylardı'' dedi. 
     Yunanistan'a döndüklerinde havalimanında yaklaşık 3 bin Yunanlı taraftarın ''İbo, İbo'' diye tempo tuttuğunu anlatan İbrahim, şunları söyledi 
     ''Eve kadar konvoyla geldik. Sarılıp öpen, tebrik eden Yunanlılar beni çok duygulandırdı. Yunan taraftarları, Türkiye lehine ve benim adıma bağırıyordu. Ben 2 sene önce Yunanistan'a bunları sağlamak için geldim. Türk-Yunan dostluğuna yaptığım bu katkı, benim için kariyerimdeki en önemli başarı olan Avrupa Şampiyonluğu'ndan daha da önemlidir.'' 
     
     ''NBA'DEN TEKLİFLER GELİYOR'' 

     Panathinaikos takımıyla bir senelik daha sözleşmesi bulunduğunu belirten milli basketbolcu, Yunanistan'dan ayrılmayı düşünmediğini ifade etti. 
     İbrahim, NBA takımlarından teklifler aldığını kaydederek, ''NBA'de de rahatlıkla oynayabileceğimi biliyorum. Ama maddi ve manevi şeyler var. NBA'de gideceğiniz takım çok önemli. Avrupa'nın en iyi takımında oynarken, NBA'de kenarda oturmak istemem. Gideceğim takımda sürekli oynamak isterim. Avrupa'daki ortamı NBA'de bulamayabilirim. Avrupa'da oynamaktan mutluyum ve Panathinaikos'dan ayrılmayı düşünmüyorum'' diye konuştu. 
     
     ''TÜRK TAKIMLARI YILDIZ OYUNCU ALMALI'' 

     Türk takımlarının Avrupa'da başarılı olması için basketbola yatırım yapması gerektiğini anlatan İbrahim Kutluay, konuşmasını şöyle sürdürdü 
     ''Türk takımlarının bu sezon başarısız olmasının nedeni ekonomik kriz nedeniyle yatırım yapamamaları. Avrupa'da başarılı olmanın bedeli ekonomik olarak ağır oluyor. Çünkü yıldız oyuncunun maliyeti yüksek. 
     Yıldız oyuncuların milyon dolar eden bedelini ödemezsen, şampiyon olamazsın. Türk takımları Avrupa Ligi'nde şampiyon olmak için yatırım yapmalı, yıldız oyuncu transfer etmeli.'' 
     
     ''BASKETBOLU FENERBAHÇE'DE BIRAKACAĞIM'' 

     İbrahim, kendisinin çok iyi bir Fenerbahçeli olduğunu kaydederek, ''12 sene Fenerbahçe'de oynadım. Hedeflerimi gerçekleştirmek için takımımdan ayrıldım'' dedi. 
     Fenerbahçe'de hiçbir zaman bu başarıları elde edemeyeceğini ifade eden İbrahim, ''Avrupa'nın en iyi takımında oynuyorum ama kalbim Fenerbahçe ile beraber. Fenerbahçe'den kötü bir şekilde de ayrılmadım. 
     Ufak tefek pürüzler oldu. Fenerbahçe'nin başarısı için elimden geleni yaptım. Fenerbahçe'den ayrılmasaydım, kariyerim için çok önemli olan bu başarıyı yakalayamayacaktım. Birgün yeniden sarı-lacivertli formayı giyeceğim ve basketbolu Fenerbahçe'de bırakacağım'' diyerek sözlerini tamamladı. 
     





</TEXT>
</DOC>
