<DOC>
<DOCNO> 74657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun08.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de nükleer faciaya kılpayı.. 
</HEADLINE>
<TEXT>

     ABD'nin Ohio eyaletindeki basınçlı su tipi Davis-Besse nükleer reaktörünün basınç kabının cidarlarının borik asit tarafından aşırı derecede aşındırıldığı ortaya çıkarıldı. 
     Yetkililer, reaktörün soğutma suyunun ve yakıtın bulunduğu çelik kabın aşınan kısmında cidarın 1.25 santim kalacak kadar inceldiğini bildirdiler. Basınç kabının içindeki soğutma suyunun basıncının santimetrekareye 155 kilo olduğu belirtildi. 
     Reaktör yöneticileri, durum fark edilmese ve asit kabı delse binlerce galon kaynar radyoaktif suyun bina içine yayılacağını ifade ettiler. Bu durumda reaktör soğutulamayacağı için çekirdek kısmında aşırı ısınma ve hatta erime meydana gelebileceği belirtiliyor. Bunun sonucu olarak daha büyük çapta radyasyonun bina içine ve çevreye yayılması tehlikesi bulunuyor. 
     Yetkililer, basınç kabındaki aşınmanın tesadüfen ortaya çıkarıldığını belirttiler. Bunun üzerine Nükleer Düzenleme Komisyonu, ABD'deki diğer 68 basınçlı su reaktörünün yöneticilerini uyararak, derhal kazanlarda asit aşınması olup olmadığının araştırılmasını istediler. 
     Reaktörü işleten First Energy Corporation adlı kuruluş, yaklaşık 12.5 santim boyundaki aşınmanın telafi edilebileceğini bildirirken, Enerji Komisyonu kaynakları, bu konuda şüpheleri bulunduğunu ifade ettiler. 
     






</TEXT>
</DOC>
