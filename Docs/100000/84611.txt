<DOC>
<DOCNO> 84611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur01.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Bizi medya maymunları ile karıştırmasınlar" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, iktidarın MHP kanadına ait bakanlıklarda iş üretildiğini söyledi. 
     Gökalp, Sakarya Ülkü Ocakları'nın ''Tek Hedef Birlik ve Beraberlik'' gecesine katılmak için geldiği kentte, Vali M. Cahit Kıraç tarafından ikram edilen Adapazarı'nın ünlü ıslama köftesini yedikten sonra, Karaman ve Camili mahallelerindeki kalıcı konutlarda incelemeler yaptı. 
     Atatürk Spor Salonu'na gelişinde ülkücülerin ''Devlet, devletin başına gelecek'' sloganlarıyla karşılanan Gökalp, burada yaptığı konuşmada, MHP'nin hükümetteki kadrolarının, Genel Başkan Devlet Bahçeli'nin de talimatları doğrultusunda hareket ettiklerini kaydetti. 
     MHP kadrolarının, ''konuşmak yerine iş yapmayı'' tercih ettiğini ifade eden Gökalp, ''Bazıları, iş yapmak yerine televizyon kanallarını gezerek konuşmayı tercih ediyor. Bizi, televizyon televizyon gezen medya maymunlarıyla karıştırmasınlar'' dedi. 
     Gökalp, ülkücü gençlerden ''İnadına hizmet, inadına üretim" sloganına destek istediğini dile getirdiği konuşmasında, Bakanlığı'na bağlı Toprak Mahsulleri Ofisi'nin TMO durumu hakkında da bilgi verdi. 
     TMO'yu, bugünkü kurla her gün 9 trilyon lira faiz öderken aldıklarını bildiren Gökalp, şöyle konuştu 
     ''Bu rakam, ayda 270 trilyon eder. Ofis, bankalara da yüzde 220 oranında faiz ödüyordu. Döner sermayesi 1.5 katrilyon lira olan Ofis'in, toplam 900 trilyon borcu vardı. Çiftçinin ürettiği hububatı alan, piyasayı regule eden Ofis, şimdi hiç bir bankaya yüzde 220 faiz ödemiyor. Şu anda, ödenen günlük faiz birkaç milyar lira dolayındadır. 
     9 trilyon liralık faiz sıfırlandı. 900 trilyon liralık toplam borcun 
     büyük kısmı ödendi.'' Gökalp, yurda kaçak yollardan sokulan hayvanlar konusunda da bilgi verdiği konuşmasını, şöyle sürdürdü ''Türkiye'yi, sınırlarından her yıl 600 bin büyükbaş ve 6.5 milyon küçükbaş hayvanın kaçak girdiği bir halde bulduk. Bufalo Operasyonu'nu soruşturan savcının kaçak etin faturası olarak belirlediği 7 milyar dolar, bugünkü parayla 10 katrilyon lira ediyor. Türkiye'nin bütçesi 28 katrilyon liraydı. Yolsuzluğun ve hırsızlığın üzerine nasıl gidildiğini, kamuoyunun takdirine bırakıyorum.'' Hüsnü Yusuf Gökalp, konuşmasının ardından ''medya maymunlarının kim olduğunu'' soran gazetecilere, ''Bazılarını görüyorsunuz, geziyorlar. Proje ve iş üretmeden demagoji yapıyorlar. Onları kastettim'' dedi. -DİĞER KONUŞMALAR- Ülkü Ocakları Eğitim ve Kültür Vakfı Genel Başkanı Atilla Kaya da, Alparslan Türkeş'in yıllar önce kurduğu Ülkü Ocakları'nın, halen ülke menfaatlerine sıkı sıkıya bağlı olduğunu söyledi. Tarihin, mücadeleden kaçan korkakları affetmediğini söyleyen Kaya, ''Tarih, korkakları bundan sonra da affetmeyecektir. Ülkücü gençlik vatanına, milletine, örf ve adetlerine bağlılığını sonsuza kadar sürdürecektir'' dedi. MHP Sakarya Milletvekili Osman Fevzi Zihnioğlu ise Türk Milleti'nin, 18 Nisan 1999 tarihindeki seçimlerden sonra yol ayrımına geldiğini söyledi. MHP'nin, yol ayrımı sırasında güçlü kadroları ve halkın desteği ile iktidara geldiğini ifade eden Zihnioğlu, ''Deprem ve afetlerle canlarımızı ve mallarımızı kaybettik. Ama yıllardır ihmal ve yanlış uygulamalar sonucu ve Günü kurtaralım zihniyetiyle, ülkenin geleceği ipotek altına sokuldu. Ama, biz tek başımıza iktidar olduğumuzda çok şey değişecek'' diye konuştu. 
     





</TEXT>
</DOC>
