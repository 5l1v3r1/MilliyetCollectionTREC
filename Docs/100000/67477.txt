<DOC>
<DOCNO> 67477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo17.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi için geri sayım... Futbolcuların görüşleri... 
</HEADLINE>
<TEXT>

     Mobil İletişim Firması Aria'nın ''Kim Önde '' isimli yarışmasında dereceye girenlere, ödülleri Galatasaraylı ve Beşiktaşlı futbolcular tarafından verildi. 
     Törene, Galatasaray'dan Murat Sözkesen ve Batista, Beşiktaş'tan ise Ronaldo ve Baya katıldı. 
     
     Futbolcuların görüşleri 
     Toplantıya katılan Galatasaraylı ve Beşiktaşlı futbolcular, Fenerbahçe ile Galatasaray arasında 16 Şubat Cumartesi günü yapılacak derbi maçını değerlendirdi. 
     Beşiktaşlı futbolculardan Baya ile Ronaldo, bu maçın kendilerini ilgilendirmediğini belirterek, ''Beşiktaş, Ankaragücü'nü yensin bizim için yeter. Ama ancak sonucun 0-0 bitmesini dileriz'' dediler. 
     Galatasaraylı Murat Sözkesen ise ilk kez derbi maç yapılacağı için heyecanlı olduğunu kaydederken, ''Herşeyden önce güzel ve centilmence bir maç geçmesini temenni ediyorum. Zor, gerginliği yüksek bir maç olmaya aday. Forvette oynadığım için herkes benden gol bekliyor, ancak önemli olan takımımızın kazanması'' diye konuştu. 
     Murat bir soru üzerine de taraftarların karşılaşmaya gelip gelmemesinin kendileri için önemli olduğunu da kaydederken, ''Ancak bunlar saha dışı olaylar. Bizi sahada futbol oynayacağız. Gerisi yöneticilerimizin bileceği iş'' dedi. 
     Batista ise maç için ''Çok zor geçecek'' yorumunu yaparken, ''Çok şey söylemek istiyorum ama Türkçe'yi iyi bilmiyorum'' demekle yetindi. 
     Öte yandan Beşiktaş'ın Tunuslu yıldızı Zübeyir Baya'nın, ödül törenine birlikte geldiği oğlu Aziz, kendisine yönelen objektiflerden korkarken, minik Baya fotoğrafı çekilirken yüzünü kapatmayı tercih etti. 
     






</TEXT>
</DOC>
