<DOC>
<DOCNO> 67109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo24.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçını 52 bin kişi izleyecek.. Galatasaray'a 1100 bilet 
</HEADLINE>
<TEXT>

     Birinci Süper Futbol Ligi'nde hafta sonunda ezeli rakibi Galatasaray ile karşılaşacak olan Fenerbahçe, sarı-kırmızılı taraftarlara bin 100 bilet ayırdı. 
     Sarı-lacivertlilerin, ligin ilk yarısında Ali Sami Yen Stadı'nda kendilerine bin 100 bilet veren rakibine, hafta sonunda yapılacak maç için aynı sayıda bilet ayırdığı bildirildi. 
     Galatasaraylı taraftarların numaralı tribünün sağ tarafındaki bölüme alınacağı öğrenildi. 
     
     İstanbul seyirci rekoru kırılacak 
     Fenerbahçe Kulübü Asbaşkanı ve Yatırımlar Sorumlusu Nihat Özbağı, derbi karşılaşmada İstanbul için seyirci rekoru kırılacağını belirterek, ''İstanbul'da ilk kez 52 bin kişi statta maç izleyecek'' dedi. 
     Özbağı, yeni maraton tribününe çalışmaların devam ettiğini ifade ederek, ''Şu anda tribün inşaatında bin kişi çalışıyor ve gece saat 23.00'e kadar çalışacaklar. Koltukların tamamlanacağı tribünün alt kısmına 5 bin kişi alınacak. Geri kalan bölümde 11 bin kişi olmak üzere, bu tribünde toplam 16 bin kişi maç izleyecek. Maç sırasında her türlü güvenlik önlemi alınacak'' diye konuştu. 
     Galatasaray maçında yeni yapılan 60 locanın da açılacağını anlatan Özbağı, buraya da 600 kişinin alınacağını söyledi. 
     Nihat Özbağı, tribünün tamamının 1 ay içinde bitirileceğini ve açılışının yapılacağını sözlerine ekledi. 
     






</TEXT>
</DOC>
