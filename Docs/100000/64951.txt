<DOC>
<DOCNO> 64951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yazar/guclu.html </URL>
<DATE> 2002/01/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimin ticareti olur mu 
</HEADLINE>
<TEXT>

     Bizim klasik solcular her ne kadar eğitimin ticareti olmaz diye veryansın ede dursunlar, başta ABD ve İngiltere olmak üzere pek çok ülke eğitimin üzerinden çok büyük paralar kazanıyor. Üstelik bir taşla birkaç kuş vurarak... 
     Hem milyarlarca lira döviz kazanıyor hem de dillerini ve kültürlerini ihraç ediyorlar. Ayrıca bu sayede dünyanın en parlak öğrencilerinin yarıştığı bir arenada beyin avcılığı yapıyorlar... 
     Turizm ve sağlıkta olduğu gibi üniversitelerimizi de dış pazarlara açmanın ciddi hazırlıkları içerisindeyiz. Ankara'daki üniversite rektörlerinin öncülüğünde gerçekleşen projeyi hükümet de destekliyor. 
     
     11 Eylül bereketi 
     ABD ve İngiltere eğitimden çok büyük paralar kazanan ülkelerin başında geliyor. Ancak 11 Eylül'de yaşanan terör sonrasında bu ülkelerde öğrenci olmak çok zorlaştı. Hem mevcut öğrenciler hem de gitmeyi düşünenler için artık her şey eskisi gibi değil. 
     Dünyadaki yabancı öğrenci potansiyeli 1.5 milyon civarında. Yarattığı ekonomi ise 20 milyar dolara yakın. Yani benim diyen ülkelerin bile iştahını kabartacak büyüklükte... 
     Türk üniversiteleri, ABD hayalleri zora giren özellikle Müslüman Ortadoğu ülkeleri için önemli bir seçenek. Orta Asya ve Afrika ülkeleri için de ücretleri nedeniyle cazibe merkezi... 
     Şimdi Türk üniversitelerini dünyada nasıl pazarlarızın arayışları sürüyor. Yüzde 10'luk bir öğrenci akışı üniversitelerin mali sorunlarını kökten çözdüğü gibi uluslararası kaliteyi de beraberinde getirebilir. 
     
     İngiltere modeli 
     18 Haziran 1999'da Başbakan Tony Blair, "İngiltere'de eğitim"i bir dünya markası olarak kabul ettirmek için bir tanıtım kampanya başlattı. 2005 yılına kadar devam edecek bu kampanya çerçevesinde British Council ofisleri tanıtım üssü olarak kullanılacak. Hedef 200 bin civarında olan yabancı öğrenci sayısını en az 75 bin daha artırarak ve bir milyar sterlinlik bir pazar yaratmak. İngiliz hükümeti kampanya için dünyanın en büyük reklam ve araştırma şirketleriyle de anlaştı ve 5 milyon sterlinlik bir kaynak ayırdı. Benzer çalışmalar Almanya ve Fransa'da da başlamak üzere... 
     
     Türkiye neyin peşinde 
     Hükümete sunulan projeye göre Türkiye ve KKTC'deki yabancı öğrenci sayısının üç yıl içerisinde yüzde 55 artışla 25 bine ulaştırılması hedefleniyor. 
     ODTÜ, Gazi, Hacettepe ve Ankara Üniversitesi'nin ortaklaşa yürüttüğü proje kapsamında KKTC bir eğitim adası, Türkiye de Asya, Afrika ile Güney ve Doğu Avrupa'nın yeni eğitim üssü olarak öngörülüyor. 
     Projenin kabulü halinde İngiltere modelinde olduğu gibi Türk Tanıtma Fonu'ndan kaynak ayrılacak, yurtdışındaki büyükelçiliklerden de destek alınacak... 
     Özetin özeti İngiltere ve ABD'den sonra Kanada ve Avustralya da her yıl Türkiye'de eğitim fuarları düzenleyerek binlerce öğrencimizi götürüyor. Sadece ABD'deki öğrenciler için harcadığımız para YÖK'ün verilerine göre bir milyar doları buluyor. Dahası halen ülkemizde 70'in üzerinde ülkeden öğrenciler var. Bunların sayısını neden daha fazla artırmayalım ki .. 
     
     







Karabekir'e saygı 


Postacı farkı... 


İnce ayar 


Özgürlüğü ve açık toplumu düşmandan korumak... 


TCK 312 ve arabesk 


Eğitimin ticareti olur mu 


Ekonomik düzelmenin nedeni ve kolaycılık 


Örtülü çete düzeni donanıyor 


Ortadoğu dengeleri zorlanıyor 


Recep Tayyip Erdoğan'ın Amerika güncesi 


Bugün susan yarın konuşamaz .. 


Karamehmet'in rötarlı TÜSİAD üyeliği 


Erken bahar notları başıbozuk... 


Enflasyonda, dövizde ve faizde "en kötü" olmanın "dayanılmaz utancı" 


</TEXT>
</DOC>
