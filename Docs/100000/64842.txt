<DOC>
<DOCNO> 64842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur04.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
M-60 tankları modernize edilerek 20 yıl daha kullanılacak 
</HEADLINE>
<TEXT>

     Milli Savunma Bakanı Sabahattin Çakmakoğlu, Türkiye'nin elinde bulunan M-60 tanklarının modernize edilerek en az 20 yıl daha kullanılmasının planlandığını bildirdi. 
     Çakmakoğlu, SP Ankara Milletvekili Zeki Çelik'in soru önergesine verdiği yanıtta, M-60 tanklarının Avrupa ülkeleri ile birlikte İsrail, Mısır Arap Cumhuriyeti, Suudi Arabistan ve Güney Afrika Cumhuriyeti'nde kullanıldığını kaydetti. 
     Türkiye'nin elinde yeterli sayıda M-60 tankı bulunduğunu belirten Çakmakoğlu, ''M-60 tanklarının modernizasyonu konusunda hangi ülke veya firma ile anlaşma yapılırsa yapılsın modernizasyon Türkiye'de icra edilecektir. M-60 tanklarının modernizasyonu Türkiye'de yapılacağından İsrail dahil hiçbir firmaya M-60 tankı teslim edilmemiştir'' bilgisini verdi. 
     
     Görüşmeler 170 tankla sınırlı 
     Milli Savunma Bakanı Çakmakoğlu, DYP Balıkesir Milletvekili İlhan Aytekin'in yazılı sorusuna verdiği yanıtta da İsrail firması IMI ile 170 M-60 tankının modernizasyonu projesi ile ilgili görüşmeler 
     yapıldığını ancak henüz sözleşme imzalanmadığını bildirdi. 
     IMI firmasının İsrail ordusunda mevcut M-60 tanklarının muhtelif kapsamda modernizasyonlarını yaptığını ve yapmaya devam ettiğini kaydeden Çakmakoğlu, söz konusu firma ile sözleşme imzalanması halinde bu firmaya Türkiye'de üretimi olan malzemelerin öncelikle tercih edilme zorunluluğu getirildiğini belirtti. 
     Çakmakoğlu, IMI firması ile sözleşme imzalanması halinde, ödenecek avans ve her türlü ödemeler karşılığı teminat mektubu alınmasının planlandığını vurguladı. 
     






</TEXT>
</DOC>
