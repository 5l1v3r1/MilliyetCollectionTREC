<DOC>
<DOCNO> 84337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun27.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan ''Haziran sonuna kadar ilerleme sağlanabilir'' 
</HEADLINE>
<TEXT>

     BM Genel Sekreteri Kofi Annan, Kıbrıs'ta liderlerin çabalarını yoğunlaştırmaları için teşvik edilmesi gerektiğini belirterek, Haziran ayının sonuna kadar Kıbrıs sorununun çözümü yönünde bir ilerleme sağlanabileceğini söyledi. 
     Adadaki temaslarını dün tamamlayan Annan, Larnaka Havaalanı'nda düzenlediği basın toplantısında, görüşmelerinden memnun ve tatminkar olduğunu belirterek, ''liderlerin sorunun çözümü yönünde verdikleri taahhütleri yanında götürdüğünü, süreçle yakından ilgileneceğini'' kaydetti. 
     Annan, ileriye dönük daha fazla adım atılması zamanının geldiğini ifade etti. BM Genel Sekreteri, liderlerle görüşmelerinde, sorunun çözümü yönünde istekli olduklarını gördüğünü belirterek, temel noktalarda anlaşabilirlerse Haziran ayına kadar bir sonuç alınabileceğini, ilham ve istek olursa bunun yapılacağını söyledi. 
     Annan, Türkiye ve Yunanistan'ın da taraflara yapıcı destekte bulunması gerektiğini ifade ederek, kararlılıkla adım atılırsa bu yıl içinde barışın sağlanabileceğini belirtti. 
     BM Genel Sekreteri Kofi Annan, barış için kararlı hareket edilirse, Kıbrıs'ta bu yıl sonuna kadar bir anlaşma sağlanabileceğini söyledi. 
     Kıbrıs'tan ayrılırken, KKTC Cumhurbaşkanı Rauf Denktaş ve Rum Yönetimi lideri Glafkos Klerides ile yaptığı görüşmelerini değerlendiren Annan, liderlerle ayrı ayrı görüştüğünü ve kendilerini akşam yemeğinde de ağırladığını belirterek, ''hep birlikte Kıbrıs konusunu tartıştıklarını ve belirli prosedürleri değerlendirdiklerini'' kaydetti. 
     Önlerinde bazı zorluklar bulunduğunu, ancak yine de ileriye dönük adımlar atmanın ve karşılaşılan zorlukları çözme zamanının geldiğini ifade eden Annan, adaya gelişinde ''tarihi bir fırsatla karşı karşıya olunduğunu'' söylediğini anımsattı. Annan, çözümün iki tarafın ve bölgenin yararına olacağını ve ''bu tarihi fırsatın mutlaka değerlendirilmesi gerektiğini'' söyledi. 
     Ziyaretinde Denktaş ve Klerides'e taşıdıkları sorumlulukları anımsattığını belirten Annan, liderlerin çabaların yoğunlaştırılması konusunda ne kadar istekli olduklarını dile getirdiklerini kaydetti. 
     Kıbrıs'tan ayrılırken, liderlerin çözüm yönünde verdikleri taahhütleri yanında götürdüğünü belirten Annan, çözüm çabalarının, karşılıklı samimiyet ve bir şeyler alıp vererek devam edeceğini dile getirdi. 
     Liderlerin, belirli görüş ayrılıklarına rağmen Haziran ayının sonuna kadar her türlü konuları çözümleyebileceklerini düşündüğünü ifade eden Annan, ''Kararlılıkla adım atmaya devam ederlerse ve gerekli siyasi istekle bunu yaparlarsa bu sorunları çözümleyebileceklerini düşünüyorum'' dedi. 
     Temaslarında güvenlik, yönetim, toprak ve malvarlıkları konusunun da gündeme geldiğini belirten Annan, liderlerden, Türkiye ve Yunanistan'dan, ''yapıcı destek'' görmeleri konusunda talepte bulunmasını istediklerini söyledi. 
     
     ''İSTEKLİ OLURLARSA İLERLEME SAĞLANABİLİR'' 

     Basın mensuplarının sorularını da yanıtlayan Genel Sekreter Annan, ''liderlerin verdikleri taahhütleri yerine getireceğinden nasıl emin olduğu'' yönündeki bir soruya karşılık, bazı görüş ayrılıklarının söz konusu olduğunu, ancak istekli olunursa görüş ayrılıklarının çözümlenebileceğini kaydetti. 
     KKTC Cumhurbaşkanı Rauf Denktaş'ın, çözüme ulaşma konusunda Haziran ayının erken olduğunu söylediğini anımsatan Annan, liderlerin ilham ve istekli olurlarsa Haziran sonuna kadar bir adım atılabileceğini belirtti. 
     İki tarafta yaptığı temaslarla ilgili bir soruya karşılık Annan, herkesin barış istediğini, halkın kendisinden, liderleri ikna etmesini istediğini anlattı. Annan, Genel Sekreter olarak, liderlerin çalışmalarına etkin bir şekilde katılmaya devam edeceğini ve mümkün olduğunca kısa bir zamanda adaya barış getirmeye çalışacaklarını vurguladı. 
     Genel Sekreter Annan, liderleri, temel noktaların üzerine yoğunlaşmaları konusunda teşvik ettiğini ifade ederek, liderlerin temel noktalar üzerindeki görüş ayrılıklarını gidermeleri halinde yıl sonuna kadar bir çözüme ulaşılabileceğini söyledi. 
     Liderlere her zaman yardımcı olacağını dile getiren Annan, Özel Temsilcisi Alvaro De Soto'nun sürece yardımcı olmaya devam edeceğini ve sürecin sonuna kadar adada kalacağını kaydetti. 
     
     ''BİRLEŞİK BİR KIBRIS'IN AB ÜYELİĞİ HER İKİ TARAFA YARARLI OLUR'' 

     Annan, ''Avrupa Birliği üyeliğinin çözüm sürecini nasıl etkilediğine'' ilişkin bir soruya karşılık, net ifadeler kullanmadan, ''birleşik bir Kıbrıs'ın AB'ye üyeliğinin Türklerin ve Rumların yararına olacağını, birleşik bir Kıbrıs hedefine ulaşılması için çalışılması gerektiğini'' söyledi. 
     Müzakerelerin yoğun bir şekilde devam ettiğini, liderlerin müzakere için New York'a gitmesine gerek olmadığını ifade eden Annan, müzakerelerin başarıyla sonuçlanması halinde, ''şampanya ile barış anlaşmasını Kıbrıs'ta kutlayabileceğini'' belirtti. 
     Annan, iki tarafın egemenliğinin tanınmasına ilişkin görüşünün sorulması üzerine, bu konuların masada olduğunu ve liderlerin tartıştığını, kendisinin bu konuda bir şey söylemesinin doğru olmayacağını ifade etti. Liderlere belirli fikirleri dayatmak için adaya gelmediğini söyleyen Annan, çözüm çabalarına yardımcı olmak istediklerini ifade etti. 
     BM Genel Sekreteri, ''Kıbrıs ziyaretinden tatmin olduğunu'' kaydetti. 
     





</TEXT>
</DOC>
