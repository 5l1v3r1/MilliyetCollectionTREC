<DOC>
<DOCNO> 57640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sonspo15.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de neşeli idman 
</HEADLINE>
<TEXT>

     Bursaspor'u yenerek moral bulan Fenerbahçe, bir günlük iznin ardından Diyarbakırspor maçı hazırlıklarına başladı. 
     Teknik direktör Mustafa Denizli yönetiminde, zemininde oldukça fazla kar olan Samandıra Tesisleri'ndeki çim sahada çalışan futbolcuların, idmanda neşeli oldukları gözlendi. 
     Zeminin bembeyaz olduğu Samandıra'da idmanda birbirleriyle şakalaşan futbolcular, kartopu oynadılar. 
     Sarı-lacivertliler, yaklaşık 50 dakika süren antrenmanda kondisyon çalışmasının ardından kırmızı topla çalışma yaptı. 
     Hırvat futbolcu Milan Rapaiç ise antrenmada tek başına koşu yaptı. 
     Bu arada, bayramın birinci gününde izinli olan sarı-lacivertliler, bugün antrenmandan önce tesislerde birbirleriyle bayramlaştı. 
     Antrenmana çeşitli nedenlerden dolayı 8 futbolcu katılmadı. 
     Sakatlığı bulunan Revivo salonda çalışırken, grip olan Serhat, kasığında problem olan Andersson, sakatlıkları devam eden Mert Meriç, Ogün, Oktay ve Deniz Uygar çalışmada yer almadı. 
     Mustafa Doğan'ın ise sahanın karlı olması nedeniyle salonda çalışmayı tercih ettiği bildirildi. 
     Teknik direktör Mustafa Denizli, Diyarbakırspor ile yapacakları ilk yarının son maçında dikkatli olmaları gerektiğini vurguladı. 
     Samandıra Tesisleri'nde basın mensuplarının sorularını yanıtlayan Denizli, Diyarbakırspor maçında kazaya kurban gitmek istemediklerini belirterek, ''Hava koşulları iyi değil. İlk yarının son maçında dikkatli olmalıyız'' dedi. 
     Diyarbakırspor'un son haftalarda iyi oynadığını ifade eden Mustafa Denizli, ''Rakibimiz son haftalarda iyi sonuçlar alıyor. Ancak biz devreyi iyi bir yerde bitirmek istiyoruz'' diye konuştu. 
     Denizli, sakatlıkları bulunan futbolculardan ikisinin dönüşünün çok yakın olduğunu ve sakatların azalmasıyla daha da rahatlayacaklarını söyledi. 
     Lig programındaki değişikliklerin kendilerini fazla etkilemeyeceğini anlatan Mustafa Denizli, ''Biz her türlü ihtimalde, tedbirimizi alırız'' diyerek sözlerini tamamladı. 
     Kulüp doktoru İsmail Başöz, 49 gün sonra Bursaspor maçında son 4 dakika oynayan Revivo'nun ağrılarının arttığını söyledi. 
     İsrailli futbolcunun tam hazır olmadan oynadığını vurgulayan Dr. 
     Başöz, ''Revivo, hazır olmadan kendi isteğiyle oynadı. Bizim verdiğimiz kuvvet programına devam etmesi gerekiyordu. Şimdi ağrıları var. Diyarbakırspor maçında oynayıp, oynayamayacağı 20 Aralık Perşembe günü yapılacak son kontrolde belli olacak'' diye konuştu. 
     Dr. İsmail Başöz, takımdan ayrı çalışan Hırvat futbolcu Rapaiç'in de Diyarbakırspor maçında oynama ihtimali olduğunu ifade ederek, ''Antrenmana çıkmayan Mustafa'nın herhangi bir rahatsızlığı yok. Grip olan Serhat ve hafif sakatlığı bulunan Andersson'un durumları da ciddi değil. Mert Meriç, Ogün ve Deniz Uygar'ın sakatlıkları ise devam ediyor'' ifadelerinin kullandı. 
     






</TEXT>
</DOC>
