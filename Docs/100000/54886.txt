<DOC>
<DOCNO> 54886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun16.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist Fehriye Erdal'ın avukatları endişeli 
</HEADLINE>
<TEXT>

     Sabancı suikastı faillerinden terörist Fehriye Erdal'ın Belçikalı avukatları, Avrupa Birliği'nin AB , ''terörizmle mücadele bahanesiyle'', ''sosyal mücadelelerin önüne geçmemesi'' çağrısında bulundular. 
     Sabancı Holding Otomotiv Grubu Başkanı Özdemir Sabancı, Toyota-SA Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından olan Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. 
     Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. 
     Erdal, 1 yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmayı bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. Bu arada, sanığın Sabancı suikastına ilişkin ithamlardan dolayı Belçika'da yargılanabileceği kararlaştırıldı. Sanık avukatları, bu karara karşı temyize gittiler. 
     Erdal'ın avukatları Jan Fermon, Paul Bekaert ve Raf Jespers, bugün, çeşitli AB ülkelerinin avukatlarıyla birlikte, ortak yazılı bir açıklama yaptılar. 
     Jan Fermon öncülüğünde yapılan açıklamada, ''Terörizme karşı savaş, demokratik haklara zarar vermemelidir'' başlığı kullanıldı. 
     Gelecek hafta, 6-7 Aralık tarihlerinde, AB Adalet ve İçişleri Bakanları Konseyi'nin JAI toplanarak Avrupa Tutuklama Emri ve terörizme karşı mücadele gibi konularda kararlar alacağının hatırlatıldığı açıklamada, ''terörizmin tanımını yapmak isteyen AB'nin bu girişimine karşı cephe alındığı'' duyuruldu. 
     Avukatlar, bu projenin, ''temel demokratik hakları tehlikeye düşürdüğünü'' savunarak, ''Terörizmin geniş kapsamlı bir tanımının yapılmasının, grev, küreselleşmeye karşı hareketler gibi çok sayıda sosyal mücadeleyi suç göstereceğini'' ve ''özel prosedürlere'' kaynak olacağını ileri sürdüler. 
     Açıklamada, ''AB'de, henüz, ABD'de olduğu gibi, kapalı oturumlarda toplanan, gizli kanıtlara dayanarak, temyiz olanağı bulunmayan kararlar veren askeri mahkemeler oluşturulmadığını'' söyleyen avukatlar, ''Ancak, geçmişteki deneyimler göstermiştir ki, terörizm konusunda özel yasalar, özel prosedürleri de beraberinde getirmiştir'' ifadelerine yer verdiler. 
     AB bünyesinde terörizme karşı ortak tavır kararına ilişkin projelerin ''ihtiyaca yanıt vermediğini ve gerekli olmadığını'' savunan avukatlar, 11 Eylül'de yaşanan türden eylemlerin gerçekleşmesi halinde uygulanabilecek ceza kanunlarının var olduğunu ileri sürdüler. 
     Açıklamada, AB Komisyonu'nun önerisinde, tüm AB ülkelerinin ortak bir terörizm tanımı yapmalarının ve yasalarını uyumlu hale getirmelerinin istendiği, böyle bir yaklaşımın, mevcut yasalara yeni bir katkı getirmeyeceği, aksine, her türlü ''sosyal mücadele''nin terörizm olarak tanımlanacağı savunuldu. 
     Komisyon önerisindeki bazı ifadelere yer verilen açıklamada, ''fikir suçu'' kavramının tekrar doğacağı ileri sürüldü. 
     Avukatlar, ''terörizme karşı savaş'' olarak nitelendirilen bu sürecin, gerçekte ''temel demokratik haklara karşı savaşa'' dönüşeceği görüşünü yansıtarak, bu hakları savunan tüm oluşumları, AB projesine karşı çıkmaya çağırdılar. 
     Açıklamaya imza atan avukatlar, 3 Aralık'ta, Brüksel'de bir basın toplantısı düzenleyeceklerini de duyurdular. 
     






</TEXT>
</DOC>
