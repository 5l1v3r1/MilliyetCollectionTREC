<DOC>
<DOCNO> 56055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo13.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, "Şeytanın bacağını kırmak" istiyor 
</HEADLINE>
<TEXT>

     Birinci Süper Futbol Ligi'nin 15. 
     haftasında deplasmanda yarın Trabzonspor ile karşılaşacak Fenerbahçe, rakip sahada 5.5 yıldır yenemediği rakibi karşısında şeytanın bacağını kırmak istiyor. Sarı-lacivertli ekip, Trabzonspor maçı hazırlıklarını bu sabah basına kapalı yaptığı antrenmanla tamamladı. Kafile, saat 16.50'de Trabzon'a gidecek. Fenerbahçe'de, sakatlıkları süren Revivo, Ogün, Rapaiç ve Mert Meriç'in yanı sıra, bugünkü antrenmanda ayak arka adalesinde çekme meydana gelen ve maç kadrosundan çıkarılan Deniz Uygar, fıtık ameliyatı olan Oktay ile kırmızı kart cezalısı Zoran Mirkoviç, Trabzonspor maçında forma giyemeyecek. Trabzon kafilesine PAF takımdan Erhan ve Bilal dahil edilirken, 18 kişilik kadroda 3 kaleci yer alıyor. Fenerbahçe'nin, Trabzonspor karşısına, Rüştü, Johnson, Ümit, Mustafa, Ali Güneş, Lazetiç, Hakan, Yusuf, Abdullah, Ceyhun ve Serhat muhtemel 11'iyle çıkması bekleniyor. Hüseyin Avni Aker Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Serdar Tatlı yönetecek. 
     






</TEXT>
</DOC>
