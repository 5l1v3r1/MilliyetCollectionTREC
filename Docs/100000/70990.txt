<DOC>
<DOCNO> 70990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur21.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "PKK bitecek, güçlerini dağıtacak" 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, PKK'nın biteceğini savunarak, ''PKK, şimdi adını, programını değiştireceği konferansla ve güçlerini dağıtmakla meşgul'' dedi. 
     Talabani, Ankara'daki temasları çerçevesinde Dışişleri Bakanlığı Müsteşarı Büyükelçi Uğur Ziyal ile 2 saat 15 dakika süren görüşmesinin ardından gazetecilerin sorularını yanıtladı. 
     IKYB lideri Talabani, bir gazetecinin, ''PKK konusunda herhangi bir rahatsızlık size iletildi mi '' sorusuna şu yanıtı verdi 
     ''İnanın bana, onlar bitecek. İsimlerini değiştirecekler ve güçlerini dağıtacaklar. Onlarla ilgili bir sorununuzun kalmayacağını umut ediyorum. Şu anda onlar kendileriyle meşgul. PKK, adını, programını değiştireceği ve güçlerini dağıtacağı yeni konferansla meşgul. Bunu yapmalarını umut ederim. Eğer bunu yaparlarsa, bu hem bizim için hem de onlar için iyi olur.'' Talabani, bir gazetecinin, Irak'ın toprak bütünlüğünden yana oldukları güvencesini ABD'ye de verip vermedikleri yolundaki bir soru üzerine de, Irak'ın toprak bütünlüğünü savunma kararını ikinci kongrelerinde aldıklarını söyledi. 
     IKYB'nin ikinci kongresinde, ''önce Iraklı olduğumuz, sonra da Iraklı Kürt olduğumuz şeklinde bir karar aldık'' diyen Talabani, konuşmasını şöyle sürdürdü 
     ''Demokratik bir ülke için Irak'ın bütünlüğünün güçlendirilmesinden yanayız. IKYB'nin ikinci kongresinde alınan karar uyarınca IKYB'nin politikası budur. Bunu herkese açıklarız. Elbette önce Türkiye ve ABD'ye açıkladık bunu.'' 
     
     Rejim değişkliği Irak güçleriyle olmalı 
     Irak'a yönelik bir operasyonu nasıl değerlendireceklerinin sorulması üzerine de Talabani, şu karşılığı verdi 
     ''Bizim çok küçük bir gücümüz var ve ABD'nin bu konudaki politikasını değiştiremeyiz. Amerika bazı konularda çok yalnız kalıyor, hatta bunlardan bazıları Avrupa tarafından bile dikkate alınmıyor. IKYB olarak biz, demokratik bir Irak'tan yanayız. 
     Dolayısıyla, demokratik ve ilerici güçler tarafından böyle bir ilke için yapılacak hareketlere destek veririz. Irak halkının arkasındaki hiçbir komplonun parçası değiliz. Biz, herhangi bir ülkeye şöyle ya da böyle bir metot kullanın demiyoruz. Biz, mevcut rejime karşıyız. 
     Irak'ta demokratik bir değişimden yanayız.'' 
     
     Biz Kuzey İttifakı değiliz 
     ABD ile henüz bu konuyu değerlendirmediklerini ifade eden Talabani, öncelikle Irak'ın geleceğinin ne olacağını bilmek zorunda olduklarını kaydetti. 
     ''Irak'taki eski diktatör yeni bir diktatörle değiştirilmek istenirse biz bunu desteklemiyoruz'' diye konuşan Talabani, ''Irak güçleri tarafından sağlanmış demokratik bir Irak'tan yanayız. Irak'ta dış müdahalecileri istemiyoruz'' dedi. 
     Talabani, bir Arap gazetecinin sorusu üzerine de, ''Biz Kuzey İttifakı değiliz'' karşılığını verdi. 
     






</TEXT>
</DOC>
