<DOC>
<DOCNO> 78701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo06.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım, Bilgili'ye cevap verdi... 
</HEADLINE>
<TEXT>

     Fenerbahçe Kulübü Başkanı Aziz Yıldırım, ''Etik yönden çok enteresan olaylar var. Olayı yalnız megafona bastı, dinletti şeklinde yorumlamak ya da görmek yanlıştır. Burada bir oyunlar oynanmaktadır. Bu oynanan oyunu da tek açıklayacak insan vardır, Futbol Federasyonu Başkanı'dır'' dedi. 
     Yıldırım, kulüp ikinci başkanı Nihat Özdemir ile birlikte, kulüp binasında düzenlediği basın toplantısında, Beşiktaş Kulübü Başkanı Serdar Bilgili'nin dün yaptığı ve kendisini suçlayan açıklamalara karşılık verdi ve görüşlerini belirtti. 
     Dört yıl önce Fenerbahçe Kulübü Başkanı seçildiği günden itibaren uzlaşmacı bir tavır içerisinde, Türk futboluna emek vererek, hem Fenerbahçe Kulübü, hem de Türk futbolunda sporla ilgili olayları geliştirmek için çalıştıklarını anlatan Azız Yıldırım, şöyle konuştu 
     ''Türk sporu yayın hadiselerinden dolayı bir kaos yaşamaktaydı. Ama o zamanki benim uzlaşmacı tavrımla Fenerbahçe Kulübü, Türkiye'deki bütün medyanın kavgalarını, federasyon kavgalarını ortadan kaldırarak, Türkiye'de sporu huzurlu bir ortama çekmiştir ve bu 4 yıl içersinde, o gün gelen Aziz Yıldırım aynı tavrını, aynı kişiliğini, aynı karakterini devam ettirdi. Ama maalesef bu 4 yıl içinde gördük ki, bizim uzlaşmacı ve herkese eşit mesafedeki düşüncelerimiz ve tavırlarımız rağbet görmedi ve her zaman bizlerin başarılı olmaması için engellemeler karşımıza çıkardılar. Bunlarla ilgili de her zaman düşünclerimizi kamuoyu önünde açıkladım.'' 
     
     Telefon konuşması 

     Derbi maçtan önce perşembe gününe kadar hiç bir hakem konusuyla ilgilenmediğini ve kimin atandığını da bilmediğini kaydeden Yıldırım, konuşmasına şöyle devam etti 
     ''Bir arkadaşım beni aradı ve maçın hakeminin Muhittin Boşat olduğunu söyledi. Ama o güne kadar kamuoyundaki, basındaki, televizyondaki konuşmalarda, yorumcuların beyan ettiklerine göre, bu maça Erol Ersoy, Ali Aydın, Serdar Tatlı gibi hakemlerden birinin atanacağı şeklinde yorumlar yapılıyordu. Bu şekilde beklentiler karşısında Sayın Muhittin hoca atanınca ve bana telefon eden arkadaş da bunun Beşiktaş Kulübü tarafından organize edildiğini söyleyince, ben de Sayın Bülent Yavuz'u aradım. Bülent Yavuz'a, bu şekilde duyumlar aldığımı ve maçın hakeminin kim olduğunu sordum. Bana Muhittin Boşat'ın tayin edildiğini ve biraz önce de basına açıkladıklarını söyledi. Ondan sonra endişelerimi belirttim. Böyle böyle endişelerim var dedim. Böyle söylüyorlar dedim. O da hiç bir şekilde endişeli olmamamı, gayet iyi bir maç yöneteceğini, bundan dolayı da bir rahatsızlık duymamamı bana kendisi telefonda söyledi. 
     Ama ben de kendisine haklarımızın yenmemesini, bunun için de gerekli tedbirlerin federasyon tarafından, Merkez Hakem Kurulu tarafından alınmasını, böyle bir duyumdan dolayı da tekrar endişemi kendisine söylediğimde, O da hiçbir şeyin olmayacağını söyledi. Ben de kendisine, pazar akşamı eğer aleyhimize herhangi bir olaylar gelişirse, yani herhangi bir Fenerbahçe veyahutta Beşiktaş'la ilgili de, çünkü ben başından beri adalet istiyorum derken, yalnızca Fenerbahçe için istemedim. Bütün kulüpler için istedim ve bugün de istiyorum, o zaman Türkiye'de büyük olayların olacağını söyledim ve kapattım. Öğrendiğim kadarıyla da Sayın Bülent Yavuz benden sonra federasyon başkanını aramış ve federasyon başkanının yanında da Beşiktaş'ın sayın başkanı, yöneticileri ve Futbol Federasyonu'ndan da 2-3 isim oturuyorlarmış. Megafona basarak, Bülent Bey'in O'na anlattıklarını orada misafir olarak bulunanlar da dinlemişler. Ondan sonra bir tehdit olayı diye çıktı. Eğer Fenerbahçe'nin haklarının yenmemesi için bir uyarı yapıyorsam ve bu uyarı tehdit anlamında kabul ediliyorsa ve o şekilde anlaşılıyorsa bugün de bunu yaparım. 
     Burada benim endişelerimi belirttiğim hadiseden dolayı doğacak olayların sonunda sorumlu Sayın Bülent Yavuz'un ve Futbol Federasyonu Başkanı'nın olacağını belirtmemdir. Bugün de aynı şeyi söylerim, yarın da söylerim. Ben bu kulübün başkanıyım ve Fenerbahçe'nin haklarının korunması için de elimden gelen mücadeleyi yaparım ve yapıyorum da zaten.'' 
     
     "Oyunlar oynanmaktadır" 

     Aziz Yıldırım, basın toplantısında daha sonra şunları kaydetti 
     ''Şimdi burada tabi etik yönden çok enteresan olaylar var. Olayı yalnız megafona bastı, dinletti şeklinde yorumlamak ya da görmek yanlıştır. Burada bir oyunlar oynanmaktadır. Bu oynanan oyunu da tek açıklayacak insan vardır, Futbol Federaszyonu Başkanı'dır. Çünkü ben Futbol Federasyona'na her zaman giderim. Arkadaşlarım gider. Odasında otururuz, bize ikramda bulunur, ama hiç bir zaman telefonlarını megafona basarak bize dinletmemiştir. Çok samimi konuşmalar olduğu zaman dahi aradığı insanlarla hiç bir konuşmasını biz megafonla dinlemedik. Yani bu ilişkinin enteresanlığını burada belirtmek için gündeme getiriyorum. Burada niçin bu telefonun dinlendiğini, megafona basarak diğerlerinin duyması ihtiyacı hissettiğini sayın Futbol Federasyonu Başkanı açıklamalıdır. Açıklamadığı taktirde bunun altında birşeyler olduğunu ben sezinliyorum ve biliyorum. Kendi iç çekişmelerinin olacağını da bugünden görüyorum. Bunun için Sayın Haluk Ulusoy'dan beklentim, niçin o telefona bastı ve o arkadaşlara dinletti, bunu bilmek istiyorum.'' 
     
     "Herkes için adalet istiyoruz" 

     ''Maç sırasında Sayın Muhittin Boşat'tan Beşiktaş Kulübü şikayetçidir. Bizim geçmişten buyana söylediğimiz şey Adalet, herkes için adelet . Ben ilk devredeki, 24 maç sonra yenildiğimiz Beşiktaş maçından sonra dahi çıkıp, Beşiktaş'ın bizi yenmesini tebrik ettim ve Beşiktaş maçıyla ilgili en ufak bir serzenişte dahi bulunmadım. Ogün tek söylediğim hadise, liglerde şaibe olduğudur. Söylediğim zaman Türkiye Ligleri'nin 14. haftası oynanmaktadır. Ben, 14. haftadan önce ligde olan hakem hatalarının hangi maçlarda, kimler için yapıldığını kamuoyuna açıkladım. Ogün biz kendi sahamızda Beşiktaş'tan, Sayın Orhan Erdemir'in idare ettiği maçta bir ofsayt golü ve verilmeyen bir penaltımıza rağmen, ben ve camiamız, Beşiktaş'ın galibiyetini hiç bir şekilde karalayıcı beyanat vermeden, olgunlukla karşıladık. Bugün aynı beklentiyi de biz Beşiktaş Kulübü'nden, idarecilerinden ve camiasından beklemek hakkımız.'' 
     
     "Hakem hata yapmıştır" 

     Maç içinde hakemin her iki takım için de yanlış kararlar verdiğini savunun Aziz Yıldırım, şöyle devam etti 
     ''Biz başından beri, hakemlerin yaptığı hataların yalnızca bizim lehimize olduğu zaman bunun üstü örtülsün, diğerleri için yapıldığında da biz bunları dile getirelim şeklinde değil, kime yapılırsa dile getiriyoruz. Burada hakem hata yapmıştır. Hem bizim 2 oyuncumuzu haksız olarak atmıştır, aynı şekilde de Ali Eren'in pozisyonunda tekme için atmışsa hatalıdır, ama duyumlarıma göre, hakem raporlarına bakmak lazım, oyuncunun küfür ettiği şeklinde bir söylenti vardır. Bu doğruysa o zaman hakem haklıdır.'' 
     
     "Esas sorumlu Ulusoy'dur" 

     Beşiktaş Kulübü'nün sezon başından bugüne kadar yapmış olduğu maçlardan dolayı hep Futbol Federasyonu ve MHK'nin arkasında olduğunu ifade ettiğini anlatan kulüp başkanı Aziz Yıldırım, şöyle konuştu 
     ''Ama dünkü açıklamasıyla MHK'ye karşı artık bundan sonra saygılarının olmayacağını ifade etmişlerdir. Halbuki burada esas sorumlu Futbol Federasyonu Başkanı'dır. Çünkü Futbol Federasyonu Başkanı'nın söylemediği veya istemediği hiçbir şey olamaz. Bu da bu telefon görüşmesinde açıkça ortaya çıkmıştır. Burada da bunu açıkça görüyoruz ve baştan beri söylediğim düşüncelerimde ne kadar haklı olduğumu görmekten mutluluk duyuyorum.'' 
     
     "Ulusoy ve Demirören akraba" 

     Yıldırım, ''Futbol Federasyonu Başkanı ile Beşiktaş Yöneticisi Sayın Yıldırım Demirören akrabadır ve bu akrabalık ilişkisi içerisinde zaten Beşiktaş Kulübü'nün bütün dertleri Futbol Federsayonu başkanı tarafından çözümlenmektedir'' dedi. 
     Yıldırım, düzenlediği basın toplantısında Beşiktaş Kulübü'nün sezon başından buyana yapmış olduğu bazı maçlarla ilgili bilgiler çıkardığını vurulayarak, şöyle konuştu 
     ''Sayın başkan bir konuşmasında hiçbir zaman MHK Başkanı'nı aramadığını ifade ediyor. Ama zaten federasyon başkanı bütün kurulların başkanı olduğu için yalnızca Futbol Federasyonu Başkanı ile de konuşmak yeterlidir. Her türlü düşüncelerinizi Ona söylediğiniz için, O kurulu kapsadığı için başkanla görüşerek, vereceğiniz mesajı verebilirsiniz. Beşiktaş Başkanı'nın bizim gibi, Fenerbahçe'nin haklarını savunmak için gidip de MHK veyahutta federasyondaki insanlarla konuşmak gibi bir derdi yok. Çünkü Futbol Federasyonu Başkanı ile Beşiktaş yöneticisi Sayın Yıldırım Demirören akrabadırlar ve bu akrabalık ilişkisi içerisinde zaten Beşiktaş Kulübü'nün bütün dertleri Futbol Federsayonu Başkanı tarafından çözümlenmektedir. Bunun en kısa örneğini Samsunspor'dan transfer edilen İlhan ve Tümer olayında yaşandı ve bu yaşadığımız olayları da Samsun'a maça gittiğimizde, Samsun'daki yetkililerden duyduk. İlhan ve Tümer Beşiktaş'a transfer olurken, Sayın Haluk Ulusoy kefil olmuş, ödemelerin yapılacağını söylemiş ve bu şekilde bu transfer gerçekleşmiştir. Yani söylemek istediğim şudur, sayın başkanın hakeme, ya da MHK başkanına ya da federasyondaki bir idareciye Beşiktaş ile ilgili bir konuyu anlatmasına gerek yoktur. Çünkü zaten Futbol Federasyonu Başkanı, Beşiktaş adına işleri takip etmektedir.'' 
     
     "Beşiktaş maçındaki hakem hataları" 

     Aziz Yıldırım, gazete arşivlerine dayanarak, Beşiktaş'ın bu sezon yaptığı maçlarndaki hakem hatalarıyla ilgili de açıklamalarda bulundu. 
     Yıldırım, şöyle konuştu 
     ''Samsunspor-Beşiktaş maçı Samsun'da oynanacaktı, ama hangi nedenlerden dolayı bilemiyoruz, Ankara'ya alındı. 
     Ankaragücü-Beşiktaş maçında hakem hataları olduğu basında yer aldı. Maçın sonunda Beşiktaş galip geldi. 
     Beşiktaş-Galatasaray maçında, bugün tenkit ettikleri Sayın Muhittin Boşat, Galatasaray'ın attığı bir golü iptal ediyor, Ronaldo topu boş kaleye atamıyor ve maç 2-2 bitiyor.'' 
     
     "Başarımızı lekelemeye çalışıyorlar" 

     Beşiktaş'ın, Tümer'in atılmasıyla 10 kişi kalmasına rağmen, ilk yarıdaki maçta kendilerini yendiğini anlatan Aziz Yıldırım, konuşmasına şöyle devam etti 
     ''O gün hiçbir şeyin arkasına sığınmadılar. Bugün 10 kişi kalmasının arkasına sağınarak, Fenerbahçe'nin kazanmış olduğu başarıyı lekelemeye çalışıyorlar. Bu da onların ayıbı oluyor. Ogün Orhan Erdemir'in yönettiği maçta bir ofsayttan gol ve Ali Eren'in eline çarpıp da penaltı verilmeyen pozisyonda Fenerbahçe 3 puan kaybeti ve Beşiktaş 3 puan kazandı. Ogün Fenerbahçe Beşiktaş'tan 7 puan öndeydi. Eğer Fenerbahçe maçı kazansaydı, Beşiktaş'ın 10 puan önüne geçecekti ve ogünkü günlerde Beşiktaş'ın kongreye gideceği haberleri varken, maçı kazandılar ve kongre yapılmadı. 
     Beşiktaş-Gaziantepspor maçında da olaylar var, sahaya seyirciler atlıyor. Maç 1-1 ve Beşiktaş karşılaşmayı kazanıyor. 
     Beşiktaş-Antalyaspor maçında Antalyaspor'un attığı nizami gol iptal ediliyor ve maç berabere bitiyor. 
     Beşiktaş-Kocaelispor maçı yine hakem hatalarıyla dolu bir maç. 
     Beşiktaş-Sakaryaspor kupa maçı, yine aynı hadiseler var. Kırmızı kart lazım, olay orada kapatılıyor ve Beşiktaş tur atlıyor.'' 
     
     "Beşiktaş'ın şikayeti olamaz" 

     Aziz Yıldırım, bu örnekleri vermekteki amacını ise şöyle açıklıyor 
     ''Beşiktaş'ın hakemlerle veya federasyonla ilgili şikayeti olamaz. Bunu herşey açıkça ortaya koyuyor. Herkes için adelet istediğimiz yerde bize destek vermemelerinin, hep federasyon ve hakemlerin arkasında olmasının nedeni de bunlardır. Açıkça görüldü. Bu hafta canları yandığı için konuştular. Biz canları yandığı yerde de onlarla beraberiz. Biz onlara karşı yapılmayan bir adelet varsa, onun da karşısındayız. Biz yanlızca Fenerbahçe'ye değil, herkese adalet olsun diyoruz.'' 
     
     "Sorumluluklarını yerine getirmiyorlar" 

     Beşiktaşlı yöneticileri, camialarına karşı sorumluluklarını yerine getirmemekle suçlayan Yıldırım, şöyle dedi 
     ''Beşiktaş Kulübü yöneticileri bizlerle konuşmalarında bizim yaptıklarımızın doğru olduğunu, ama kendilerinin bunları ilişkilerinden dolayı yapamadıklarını her seferinde söylüyorlar. Bize telefon ediyorlar, beraber beyanat verelim diye. Ama ertesi gün biz beyanatlarımızı veriyoruz, onlardan hiçbir ses yok. Bizi zannediyorlar ki, kullanıyorlar. Hayır kullanmıyorlar. Camialarına karşı olan sorumluluklarını maalesef yerine getirmiyorlar. Ama bugün camialarına karşı sorumluluklarını hatırladıkları için de böyle bir basın toplantısı düzenlediler. Burada kendi yanlışlıklarını söylemeyip, suçu bizim üzerimize atmaya çalışıyorlar.'' 
     
     "Lehimize hakem hatası oranı çok düşük" 

     Fenerbahçe lehine hakem hatalarının, genelin çok altında olduğunu savunan Aziz Yıldırım, şunları söyledi 
     ''Bizim oynadığımız bütün maçlarda lehimize hiçbir hakem hatası olmamıştır. Olursa da bu çok düşük bir orandır. Bu oran Türkiye Ligi ortalamasının altındadır. Çünkü bize gelen hakemlerin hepsi FIFA hakemidir ve bu hakemler de maçları nasıl idere edeceğini iyi bilmektedir. Ama diğer maçlara daha genç hakemler gittiği için hataları hep beraber görüyoruz. Beşiktaş maçlarından sonra Celal Doğan, Cemal Aydın ve Yusuf Ziya Yılmaz'ın, maçın hakeminden şikayetleri var. Fenerbahçe ile ilgili hiçbir başkan ve idarecinin, dünkü maç hariç tepkisini arşivlerde bulamazsınız.'' 
     
     "Elinde belge varsa, açıklamalı" 

     Fenerbahçe Kulübü Başkanı Yıldırım, basın toplantısında daha sonra şunları kaydetti 
     ''Bugüne kadar ne söylediysem, arkasındayım. Söylediğim herşeyi ispat ederim. Belgelerle konuşurum. Sayın başkan 2 yıldır hakemlerle olan ilişkilerimizden bahsediyor. Elinde belge varsa, ispat edecekse açıklamalıdır. Açıklamazsa, kendisi zan altında kalacaktır. Çünkü ben o zaman daha değişik açıklama yapacağım. Beni bu duruma bırakmamalı. Kendi ellerinde bulunan belgeleri veya bu konudaki düşüncelerini kamuoyu önünde açıklamalılar.'' Beşiktaş Futbol Takımı Menajeri Sinan Engin'den de övgüyle bahseden Yıldırım, ''Sinan Engin, Beşiktaş'ın futboluyla ilgili işleri gayet iyi yapmaktadır. Kendisini kutluyorum. Başkan, bilemediği konularda beyanat verirken, lütfen Sinan Engin veya Yıldırım Demirören ile toplantı yapsın ve bu toplantının sonunda açıklık getirsin. Bunu bekliyorum ve istiyorum.'' 
     
     "Ulusoy'un talimatları olmadan birşey olmaz" 

     Yıldırım, Futbol Federasyonu Başkanı'nın emir ve talimatları olmadan Türk futbolunda hiçbir şeyin yapılamayacağını söyledi. 
     Yıldırım, basın toplantısında, Futbol Federasyonu'nun artık bir düzenlemeye gitmesi gerektiğini kaydederek, ''Ama bu federasyon başkanıyla, bunun olacağını düşünmüyorum. Bugün sadece Fenerbahçe, Galatasaray, Beşiktaş maçlarında olaylar olmuyor. Bir başkan çıkıp Bizim maçın 3-2 biteceğini önceden biliyordum diyebiliyor. Daha sonra da aynı başkan bir başka zaman federasyondan memnun olduğunu söylüyor. Kulüplere düşen görev, bu çelişkileri ortadan kaldırmaktır'' dedi. 
     Tüm kulüplerin doğru olanın yanında olması gerektiğini ifade eden Yıldırım, Türk futbolunun Fenerbahçe, Beşiktaş ve Galatasaray'dan ibaret olmadığını söyleyerek, ''Ama bizler gözönünde olduğumuz için sizler yakından takip ediyorsunuz. Alt sıralarda neler oluyor. Kaç takım düşmeme mücadelesi veriyor. Oralarda hakem hataları nasıl oluyor. Biraz da onları gündeme getirelim. İkinci Lig'de, Üçüncü Lig'de amatör kümelerde bugün silahlarla insanlar kovalanıyor. Bunun sebebi nedir Federasyon kurumunun çalışmamasıdır. Bizim tek istediğimiz bu kurumun sağlıklı çalması ve sağlıklı kararlar almasıdır'' diye konuştu. 
     
     "Federasyon keyfi hareket ediyor" 

     Aziz Yıldırım, kendilerinin hiç bir zaman, ''Şu hakemi bizim maça atayın. Bizim için şu kararı alın'' şeklinde istekler içinde olmadığını belirterek, tek taleplerinin federasyonun 3813 sayılı Futbol Federasyonu Özerklik Kanunu'na göre hareket etmesi olduğunu anlattı. 
     Futbol Federasyonu'nun keyfi hareketler içerisinde bulunduğunu iddia eden Yıldırım, şöyle konuştu 
     ''Ama malesef görüyoruz ki, Futbol Federasyonu keyfi hareket ediyor. Kendi istediğini yapmak için de herşeyi deniyor. Böyle olunca da kavga ortamı oluşuyor. Hepimiz bundan rahatsızız. Ama söylemeye de mecburuz. Bu Futbol Federasyonu yönetimiyle futbol bir yere gitmez. Ben ve arkadaşlarım için para ikinci önemdedir. Bizim için önemli olan etik değerlerin ayaklar altına alınmaması. Yoksa bizler de susmasını biliriz. Bizim böyle bir niyetimiz yok. Fenerbahçe'nin dünya kulübü olması için elimizden geleni yapmaya çalışıyoruz. Bunu yaparken de doğru bildiklerimizden taviz vermeden, yürümemizi engellemeye çalışanlara karşı savaşımız devam edecektir. Biz şampiyonluk dışındaki neticeleri başarı olarak kabul etmiyoruz.'' 
     
     "Beşiktaş canı yandığı zaman konuşuyor" 

     Kendilerinin 14. haftadan beri ligde şaibeler olduğunu bağırdıklarını ve sadece Fenerbahçe için değil tüm kulüpler için adalet istediklerini belirten Aziz Yıldırım, konuşmasını şöyle sürdürdü 
     ''Ben MHK Başkanı Bülent Yavuz'u aradığımda da sadece bu düşüncelerimi söyledim. Her yerde söylediğim şeylerdi bunlar. Ayrıca ben geçen sene Haluk Ulusoy'un makamına gittim ve bir hakemle ilgili endişelerimi söyledim. Tehdit ettiğimi söylerlerken kasıtları ne 
     Haluk Ulusoy'dan başka kimse talimat vermeden Muhittin Boşat maça tayin edilemezdi. Madem benim bu konuşmamı biliyorlardı, futbol federasyonunun hakem üzerindeki etkisine neden müdahale etmediler. Bugün çeşitli söylentiler var. Muhittin Boşat'ın Cerrahpaşa'da çalıştığı, siyah-beyazlı yönetici Mete Düren'in de ziyaretine gittiği şeklinde. Bunlar doğru şeyler değil. Demek ki benim bilmeden belirttiğim bir endişem haklı çıkmış oluyor. Beşiktaş'ın şimdi canı yandığı için konuşuyor. Biz baştan beri söylüyorduk.'' Ayrıca, Beşiktaş Başkanı Serdar Bilgili'nin dün düzenlediği basın toplantısı sonrası, ''Eğer maçı kazanmış olsaydınız bu açıklamayı yapacakmıydınız'' şeklinde yöneltilen bir soruya, ''Hayır'' cevabını verdiğinin aktarılması üzerine de Yıldırım, ''O zaman benim söylediklerim gündeme geliyor. Demek ki bir şeyler vardı ama olmadı. Ben 4 senedir buradayım. Bir gün Fenerbahçe için bir şey istemedim. Onlar söylemiyorlar. Korkuyorlar. Ben söylüyorum. Federasyon Başkanı'yla konuşmadığım için MHK Başkanı'nı arayarak endişelerimi ilettim. Telefonu başkalarına dinletmesinde başka hadiseler var. Kendi aralarında hesaplaşmalar var. MHK'de köstebekler çıkmıştır. Olayın değişik yönü vardır. O telefonunun dinletilmesinin arkasındaki gerçekler açıklanmalıdır'' diye konuştu. 
     
     "Biz uzlaşmacı olduk" 

     Bir gazetecinin, federasyon yetkilileriyle yaptığı görüşmede, ''Başkanı Aziz Yıldırım'ı getirip federasyon başkanı yapsanız, Fenerbahçe iki ay sonra Yıldırım'la kavga eder. Çünkü yapılarında kavgacı bir tutum var'' şeklinde konuştuklarını söylemesi üzerine de Yıldırım, kendilerinin her zaman için uzlaşmacı taraf olduğunu söyledi. 
     Federasyon başkanı Haluk Ulusoy'un uzlaşma için Fenerbahçe şapkası giydiğini söylediğini anlatan Yıldırım, ''Oysa ben ilişkilerimizi düzeltmek için caimada eski başkanları bile karşıma aldım. Bunları çabuk unuttular. Her gün gazetelerde naklen yayın ihalesiyle ilgili ağır eleştiriler alıyordu. Bunları basından Fenerbahçe'ni büyüklüğü ve Aziz Yıldırım'ın uzlaşmacı tavrı kaldırdı. Fenerbahçe her zaman uzlaşmacı olmuştur. Fenerbahçe, yapılması gereken şeyler yapılınca sorun çıkarmaz'' şeklinde konuştu. 
     Aziz Yıldırım, tüm kulüp başkanlarını ve federasyon delegelerini görev çağırdığını ve hukuk kuralları içinde çözüme ulaşmaları gerektiğini kaydederek, ''Herkesin derdi var. Bu dertleri çözecek bir yönetim olması lazım. Kim olursa olsun isim önemli değil. Türkiye'nin birleştiği, bu kurumu çalıştırabilecek insanlar gelsin'' dedi. 
     
     "'Türkiye'yi başınıza yıkarım' demiş olabilirim" 

     Başkan Yıldırım, bir basın mensubunun, MHK Başkanı Bülent Yavuz'la ''Türkiye'yi başınıza yıkarım'' şeklinde bir konuşmasının olup olmadığıyla ilgili sorusuna ise, ''Türkiye'yi başınıza yıkarım deyip demediğimi tam hatırlamıyorum. Uzun bir konuşma yaptım ve biraz da sinirlendim. Söylemiş olabilirim. Söyediysem de arkasındayım. Eğer bir tezgah varsa, bu tepkiyi göstermeye de hakkım var'' diye cevap verirken, tam olarak ne demek istediğiyle ilgili yöneltilen ikinci bir soruya da, ''Aziz Yıldırım bununla hukuki savaşı daha geniş boyutlara taşırız demek istemiştir'' dedi. 
     Süleyman Seba döneminde Beşiktaş Kulübü'yle çok daha iyi ilişkiler içerisinde olduklarını da hatırlatan Yıldırım, ''Karşılıklı görüş alışverişi içerisinde bulunurduk. Bir abi-kardeş ilişkimiz vardı. Ondan çok şey de öğrendik. Beşiktaş yöneticileri de Sayın Seba'yı arayarak bazı şeyleri öğrenmeli. Ama yine de seslerini yüksetmeye başladıklarını görmek güzel'' diyerek sözlerini tamamladı. 
     
     Özdemir "Bilgili beni yanlış anladı" 

     Fenerbahçe Kulübü İkinci Başkanı Nihat Özdemir ise, Beşiktaş derbisi sonrası yaptığı, ''Biz ligde şaibe var derken Beşiktaş bizi yalnız bırakmıştı. Şimdi gördüler'' şeklindeki açıklamasının başkan Bigili tarafından yanlış anlaşıldığını dile getirerek, şöyle konuştu 
     ''Beşiktaş Kulübü Başkanı Serdar Bilgili, maalesef benim ne demek istediğimi ve asıl meseleyi anlayamamış. Anlayamadığı gibi de konuşmamı yanlış yorumlamış ve 2-0 aldığımız maça leke atmıştır. Benim söylemek istediğim, başkanımızın 14. haftadan beri söylediği ligin üstünde de altında da şaibe olduğudur. Ne ligden düşenler hakkıyla düşecek, ne de biz dahi olsak şampiyon takım içimize sinecek. Bunu için başkanımız bir mücadeleye girdi. Bu mücadele sadece Fenerbahçe'nin mücadelesi değildir. Birinci Lig'deki bütün takımların bununla mücadele etmesi gerekir. Biz bunun için Kulüpler Birliği Toplantısı'nda bu daveti yaptık. Fakat en büyük desteği yapması gereken Beşiktaş Kulübü, bizi bu mücadelede yalnız bıraktı ve başkanımız ile iki yöneticimiz hak mahrumiyeti cezası aldı. Eğer o günden itibaren yanımızda olsalardı, ligin bugünkü kötü durumu yaşanmayacaktı. Benim söylemek istediğim buydu. Ama sanki sadece Beşiktaş maçı şaibeliymiş gibi anladı. Benim söylediklerimin manası çok büyüktür. Bu büyük mana altında kendisini bu meseleyi bir daha düşünmeye davet ediyorum.'' 
     





</TEXT>
</DOC>
