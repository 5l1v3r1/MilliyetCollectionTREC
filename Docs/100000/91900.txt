<DOC>
<DOCNO> 91900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/spo03.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AYRILIK VAKTİ 
</HEADLINE>
<TEXT>

Galatasaray, Hasan Şaş için gelen teklifleri değerlendirme kararı aldı. Yıldız futbolcunun satış bedeli en az 10 milyon dolar olarak belirlendi 
     ERHAN TELLİ 

     Hasan Şaş için teklif yağıyor 
     DÜNYA Kupası Finalleri’nde, sergilediği futbol ve attığı gollerle yıldızlaşan Hasan Şaş, Galatasaray’dan kopuyor. Başta İtalyanlar olmak üzere, birçok Avrupa kulübünden teklif alan Sarı - Kırmızılılar, önerileri değerlendirme kararı aldı. Yıldız futbolcunun, kendisine önerilen 3 yıllık yeni sözleşmeye olumlu bir cevap vermemesinin, bu kararda etkili olduğu öğrenildi. 
     
     Terim kalsın diyor ama... 
     FATİH Terim, Hasan Şaş’ın ne olursa olsun takımda tutulmasına istemesine karşın, yönetim, kulübün içinde bulunduğu maddi durumu rahatlatma adına Hasan’ı önemli bir fırsat olarak görüyor. Sarı - Kırmızılılar’ın, taliplilere bonservis ücreti için 10 milyon dolardan kapı açtığı de iddia edildi. Öte yandan Inter’in de Hasan Şaş için devreye girdiği bildirildi. 
     
Cim-Bom’da mesai perşembe başlıyor      GALATASARAY, 2002-2003 sezonunu perşembe günü Metin Oktay Tesisleri’nde açacak. Teknik Direktör Fatih Terim yönetiminde, perşembe sabahı ilk çalışmasını yapacak olan Sarı-Kırmızılılar, 3 Temmuz’a kadar İstanbul’da kalacak. Galatasaray, 3-12 Temmuz tarihleri arasında, Avusturya’ya geçip, üç hazırlık maçıyla hazırlıklarını sürdürecek. 
     
Fatih Terim’den Milliler’e tebrik      TEKNİK Direktör Fatih Terim, Ay-Yıldızlı ekipte forma giyen futbolcularını telefonla arayarak, Dünya Kupası’nda Yarı Finale kalmalarından dolayı kutladı. Brezilya maçı öncesinde, Milli futbolculara moral de veren Terim’in, "Size güvenim tam" dediği öğrenildi. Başarılı hoca, finallerin ardından milli futbolcularına 15 gün izin vereceğini de müjdeledi. 
     
Özhan Canaydın yorgun düştü      GÖREVE geldiği günden beri, tüm mesaisini tesislerde çalışarak geçiren Galatasaray Başkanı Özhan Canaydın’ın, yüksek tempo nedeniyle sağlık problemleri yaşadığı öğrenildi. Canaydın’ın, tansiyonunda yükselme meydana geldiği ve doktor kontrolünde olduğu açıklandı. Galatasaray Başkanı, sıkıntısına rağmen, Florya’daki işleri yakından takip etti. 
     



 SPOR 



































</TEXT>
</DOC>
