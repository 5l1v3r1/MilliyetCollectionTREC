<DOC>
<DOCNO> 87013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo09.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım antremanında yine casus krizi... 
</HEADLINE>
<TEXT>

     17. Dünya Kupası Finalleri hazırlıklarını Güney Kore'de sürdüren A Milli 
     Takım, bu ülkedeki 9. antrenmanını gerçekleştirdi. 
     Milli Takım, TSİ 05.00'teki idmana, ısınma hareketleriyle başladı. Milliler, daha sonra kaleye kanatlardan gelen ortalarla şut çalışması yaptı. 
     
     ANTRENMANDAKİ CASUS 
     Bu arada, Brezilya Milli Takımı görevlisi olduğu daha sonra anlaşılan Gilson Nunes, idmanı izlemek üzere resmi FIFA aracıyla tesislere geldi. 
     Önce kendisini gazeteci olarak tanıtan Nunes, bir anda ortalığın karışmasına neden oldu. Milli Takımlar Sorumlusu Can Çobanoğlu, ''Niye geldiniz'' diye sorunca Nunes, kendisinin gazeteci olduğunu ve takımı izlemeye geldiğini söyledi. Çobanoğlu'nun, ''Ancak sizde gazeteci kartı yok'' demesi üzerine Nunes, halen ısrarla gazeteci olduğunu belirterek, ''Ancak bizde basın kartları yeşil renkte. Sizde ise sarı renkte'' diye karşılık verdi. Nunes, tepkiler üzerine kimseyle görüşmek istemediğini kaydederek, antrenman alanından ayrıldı, dışarıda idmanın sonuna kadar bekledi ve antrenman bitiminde de tesisleri terk etti. 
     Bir süre sonra kendisinin Brezilya Milli Takımı Teknik Komitesi'nde görevli olduğunu kabul ederek, ''Gazeteci değilim. Ben burada Türk Milli Takımı'nı izlemeye geldim. Ancak bunu büyük bir mesele yapmamak gerekir. Zaten ben izlemesem bile Brezilya Televizyonu çekim yapıyor. Biz zaten kasetlerden sizi izliyoruz'' dedi. Nunes, bu sözleriyle Brezilya'nın Globe TV'nin yaptığı bir nevi casusluk konumunu doğrulamış oldu. 
     ''Biz Türkiye'yi çözdük'' diyen Nunes, ''Ben Türkleri seviyorum. Zaten 1985 yılında Taffarel'in hocalığını yaptım. Kosta Rika'nın teknik direktörlüğünde bulundum. Beni ajan gibi görmemelerimi lazım'' diye konuştu. 
     Gilson Nunes, Türk Milli Takımı hakkında da bilgi verirken, ''Evet bu gruptan korkuyoruz. Türkiye güçlü bir takım. Sahada isimler konuşmaz. Oynanan futbol önemlidir'' dedi. 
     
     BREZİLYA 11'İ 
     Brezilya Milli Takımı ise dün tüm Türk basınına antrenmanlarını kapattı. Bugün TSİ 04.30'da sambacılar, Mipo tesislerinde bir çalışma yaptı. Brezilya, özellikle Türkiye'nin orta sahaya yakın defans taktiğine karşı tek top ve kanattan kanada top çalışması üzerinde durdu. 
     Brezilya Teknik Direktörü Scolari'nin yalnız Brezilya basınına açıkladığı, pazartesi günü Türkiye karşısına çıkaracağı ilk 11'inin ise Marcos, Lucio, Roque, Edminson, Cafu, Roberto Carlos, Emerson, Juninho, Ronaldino Gaucho, Rivaldo, Ronaldo şeklinde olduğu öğrenildi. 
     





</TEXT>
</DOC>
