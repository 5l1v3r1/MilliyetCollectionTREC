<DOC>
<DOCNO> 72843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur23.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsizli soyguncular aranıyor... 
</HEADLINE>
<TEXT>

     Büyükçekmece'de bir şirketin görevlilerinden 38 milyar lira gasp eden ve ellerindeki telsiz ile silahlarla kendilerine polis süsü verdikleri belirlenen 4 gaspçının yakalanmasına çalışılıyor. 
     Alınan bilgiye göre, Garanti Bankası Beykent Şubesi'nden 38 milyar lira çeken ''Ferah İç Çamaşırları'' adlı şirketin 2 görevlisi, 34 VV 118 plakalı şirkete ait otomobille bankadan hareket etti. 
     Şirket görevlilerinin önü Beylikdüzü Kavşağı'nda, plakası belirlenemeyen yeşil renkli Renault marka bir otomobilde bulunan 4 kişi tarafından kesildi. 
     Ellerindeki telsizlerle kendilerine polis süsü veren 4 kişiden 2'si, şirket görevlilerine yaklaşıp silahlarını çektiler. 
     Görevlilerin bankadan çektiği 38 milyar lirayı alan saldırganlar, şirkete ait otomobili de gasp ederek olay yerinden uzaklaştı. 
     Şirkete ait bu otomobili Beylikdüzü'nde terk eden gaspçıların yakalanması amacıyla çevrede operasyonlar devam ediyor. 
     






</TEXT>
</DOC>
