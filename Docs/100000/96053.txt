<DOC>
<DOCNO> 96053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko09.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emper Menkul Değerler iflas etti... 
</HEADLINE>
<TEXT>

     Öldürülen ''Kumarhaneler Kralı'' Ömer Lütfü Topal'ın nikahsız eşi ve çocuklarına kalan Emper Menkul Değerler A.Ş, iflas etti. 
     Borsa Bülteni'nde yer alan duyuruya göre, İstanbul Asliye 7. Ticaret Mahkemesi'nin 4 Haziran 2002 tarih ve 2000 76 E. sayılı ilamı ile Emper Menkul Değerler'in iflasına karar verildi. 
     İstanbul 2. İflas Müdürlüğü'nün 2002 19 sayılı dosyası ile iflasın açıldığı belirtildi. 
     Sarıyer'de 28 Temmuz 1996 tarihinde öldürülen ve kamuoyunda ''Kumarhaneler Kralı'' olarak tanınan Ömer Lütfü Topal'a ait Emper Menkul Değerler A.Ş., Topal'ın ölümünden sonra nikahsız eşi Birsu Hilal Altıntaş ve çocuklarına kaldı. 
     Emper Menkul Değerler'in diğer bazı borsa aracı kurumlarıyla yaptığı işlemler sonucu, 145 müşterisini zarara uğrattığı ve haksız olarak kazanç sağlandığı iddiasıyla Altıntaş'ın da aralarında bulunduğu 29 sanık hakkında dava açıldı. 
     Hakkındaki suçlamaları kabul etmeyen Birsu Hilal Altıntaş, davanın 30 Aralık 1999 tarihli ilk duruşmasında verdiği ifadede, Emper Menkul Değerler şirketinin ölen eşi Ömer Lütfü Topal'dan kendisine ve çocuklarına kaldığını, şirketin 500 milyar lira açığı bulunduğunu, bu açığın diğer mirasçılar tarafından kapatıldığını kaydetmiş, kendisinin borsa işlemlerinden hiç anlamaması nedeniyle şirketin faaliyetlerini sürdürmesi için yönetimi profesyonel yöneticilere bıraktığını anlatmıştı. 
     Emper Menkul Değerler A.Ş., Sermaye Piyasası Kurulu tarafından daha önce yetki belgeleri iptal edilen ya da iflasları istenen 16 aracı kuruluş arasında yer alıyordu. 
     





</TEXT>
</DOC>
