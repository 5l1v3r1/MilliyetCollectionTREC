<DOC>
<DOCNO> 52295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sonspo13.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "Trabzonspor'da zamana ihtiyacım var" 
</HEADLINE>
<TEXT>

     Trabzonspor Teknik Direktörü Hans Peter Briegel, 4 gündür bordo-mavili takımın başında görev yaptığını ve zamana ihtiyacı olduğunu söyledi. 
     Hans Peter Briegel, antrenörler Ahmet Akçan, İhsan Derelioğlu ve Ahmet Özen ile birlikte düzenlediği basın toplantısında, bordo-mavili takımı fiziksel yönden iyi bulduğunu belirterek, ''Futbolcuların çok istekli olduğunu söyleyebilirim. Biraz yorgunlukları olabilir. Ancak hafta sonunda Çaykur Rizespor ile yapacağımız karşılaşmada 90 dakikayı tamamlayacak durumda olacaklarına inanıyorum. Takımın yeni hedeflerini belirlemek açısından oynayacağımız maçlar önemli'' dedi. 
     Beşiktaş'ta görev yaptığı dönemde futbolcuların çoğunluğunun Trabzon'a gelmekten korktuğunu bildiğini kaydeden Alman çalıştırıcı, ''Ancak şu an için futbolcular aynı korkuyla buraya geliyorlar mı 
     Eğer biri korkuyorsa korkan tarafın işi zor. Buraya hangi rakip gelirse gelsin, bizim seyircimiz önünde korkarak oynamalarını isterim'' diye konuştu. 
     Briegel, Trabzonspor'da anlaşmadan önce Türkiye'den 2, Almanya'dan da bazı öneriler aldığını belirterek, şöyle devam etti 
     ''Beşiktaş'tan ayrıldıktan sonra 1 yıl 3 ay gibi bir zaman dilimi içinde herhangi bir takımla anlaşmadım. Başka öneriler aldım ancak bunlar gerçekleşmedi. Kendimi Beşiktaş'ta kanıtladığıma inanıyorum. 
     Kendimi kanıtlamam konusunda bir düşünce taşımıyorum. Ancak Trabzonspor'da başarıyla görev yapmak istiyorum.' Bir gazetecinin Gökdeniz'in Galatasaray'a transferiyle ilgili sorusuna Briegel, ''Bu konuyu sizden duyuyorum. Onun için birşey söyleyemem'' yanıtını verdi. 
     Briegel, Trabzonspor'da affedilen Perulu oyuncu Santiago Salazar'ın da milli takımdan dönmesinin ardından çalışmalara başlayacağını sözlerine ekledi. 
     






</TEXT>
</DOC>
