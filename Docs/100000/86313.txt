<DOC>
<DOCNO> 86313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/yazar/altan.html </URL>
<DATE> 2002/05/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sağım, solum, arkam sobe... 
</HEADLINE>
<TEXT>

     Kemal Derviş’e sormuşlar - Beyefendi, sizce "demagog" diye kime derler 
     Kemal Derviş 
     - Ülkesine göre değişir, demiş. Örneğin Amerika Birleşik Devletleri’nde, sandalı kendisi sallayıp da, denizde korkunç bir fırtına olduğuna herkesi inandıran adama, derler... 
     - Ya bizde 
     - Bizde tam tersidir. Tayfun patlamış, dalgalar kabarmış, sandal alabora olmak üzereyken, dümene kurulup, gülücüklü bir yüzle "Hava enfes, denizde kırışık yok, pupa yelken gidiyoruz" diyen adama derler. 
     
     Ünlü yontucu Rodin’e 
     - Bu güzel heykelleri nasıl yapıyorsunuz, diye sormuşlar. 
     Rodin 
     - Taşın fazla tarafını atıyorum, geriye heykel kalıyor demiş. 
     Arı yürekli Kemal Anadol’a sormuşlar 
     - Acaba bizde de, politika aleminden "avantacılığı" çıkarıp atsalar geriye sadece demokrasi kalır mı 
     Anadol 
     - Evet ama, demiş, yine de bir kuşku düşüyor insanın içine ya geriye hiçbir şey kalmazsa, diye... 
     
     Genç kuşak siyasetçileri, konuşmak için fırsat bulup da kürsüye çıktılar mı, genellikle 
     - Türkiye’nin durumuna şöyle bir bakalım, diye başlıyorlar söze... Türkiye’nin durumuna şöyle bir bakalım... 
     Vaktiyle bir akıl hastanesine yeni atanmış bir başhekim hastaneyi gezerken, en alt katta, gözünü, oradaki bir kapının deliğine dayamış, bakıp duran birini görmüş. Ve adamı itip neye baktığını anlamak için, deliğe doğru eğilmiş. 
     Kıyıya çekilen adam 
     - İlahi doktor bey, demiş. Ben tam kırk yıldır bakıyorum da, bir şeycik göremedim sen bir bakışta ne göreceksin ki sanki... 
     
     Biri yüksek sesle gazete başlıklarını okuyordu "Krizde işsiz kalanlar hayata küstü. İşsizlerin yüzde 36.4’ü yeniden iş bulma ümitlerini kaybettikleri ve bütün paraları bittiği için dışarıya bile çıkmıyor." 
     Öteki soruyordu 
     - Başka ne var 
     "Hükümet ortağı üç liderin, 17 gün aradan sonra ilk defa bir araya gelmesiyle oluşan hastanedeki kader zirvesinden sonrası, erken seçim yok." 
     - Başka ne var 
     "Cuma günü hareketlenen piyasalar, Ecevit’in sağlığının iyiye gitmesi ve Derviş’in, seçimin ekonomiyi etkilemeyeceği sözleriyle yatıştı." 
     - Başka ne var 
     "CHP Bilim Platformu kriz işsizlerini araştırdı. Psikolojik yıkım oldu." 
     - Başka ne var 
     "Tıpta yeni kavram. Başbakan tam mobilize." 
     - Başka ne var 
     Gazetelerin başlıklarını okuyan, başını gazetelerden kaldırdı 
     - Köylünün biri, dedi, bir lokantaya gitmiş. Garsona 
     "- Ne vaa, diye sormuş. Garson 
     - Keşkeş yağlı güzel çorba vaa, demiş. 
     - Başka ne vaa 
     - Keşkeş yağlı güzel pilav vaa... 
     - Başka ne vaa 
     - Keşkeş yağlı güzel patlıcan kebap vaa... 
     - Başka ne vaa 
     - Keşkeş yağlı güzel bamya vaa... 
     - Başka ne vaa " 
     Sonunda garson kızmış 
     "- Ananın, demiş, şalvarlı şalgamı vaaa..." 
     
     Emekli olduktan sonra kendisine iş arayan eski bir valiye, sık uğramaya başladığı bir kahvede, Dertli’nin şu kıtasını yazıp göndermişler 
     Rızk için üzüntü çekme alemde 
     Rezzak ismi varken levh - i kalemde 
     "Güç"ün "kolayı" var kalma elemde 
     Attan inen yine biner demişler 
     Emekli vali, halk şiirine meraklıymış. Dertli’nin kıtası altına hemen şu dörtlüğü yazıp, geri göndermiş kağıdı 
     Elbet umut hiç kesilmez alemde 
     Aynı şeyi söylerdi benim köse dedem de... 
     Gerisine emeklilik girince, 
     Ata ancak binersin ölünce cehennemde... 
     
     







Milliyetçi bir liberal 


Sağım, solum, arkam sobe... 


Ecevit Kıbrıs, AB’yi ilgilendirmez 


İçel’de HADEP sürprizi 


Bursa’da işadamları sakin 


Türk, Turan, öz Türkler 


Dört aylık vergiler faize yetmedi 


Kuneralp "Türkler için bütünlük Avrupa’dan önemlidir" 


İçe kapanan toplum 


Tek kafalı Türkler, Turancı Kızılderililer 


Kaçırdığımız trenlerin en önemlisi hangisi 


İstanbul krize kötü yakalandı. Ümit Anadolu’da’ 


</TEXT>
</DOC>
