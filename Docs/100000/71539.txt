<DOC>
<DOCNO> 71539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur04.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İntiharlar kalıtımsal mı.. Bilim adamlarının ilginç iddiası... 
</HEADLINE>
<TEXT>

     İntihar duygusunun, göz ve saç rengi gibi kalıtımsal olduğu bildirildi. 
     Selçuk Üniversitesi Tıp Fakültesi Psikiyatri Anabilim Dalı Başkanı Prof. Dr. Rahim Kucur, A.A muhabirine yaptığı açıklamada, baba veya annenin yaşadığı olumsuzluklar sonucu ortaya çıkan umutsuzluk, karamsarlık, aşırı düşünmek ve geceleri uyuyamamak gibi ruhsal bunalımın genlerle çocuğa aktarıldığını kaydetti. 
     İntihar eden birinin çocuğunun ya da torunun intihar etme olasılığının çok yüksek olduğunu dile getiren Kucur, şunları söyledi 
     ''Normal yaşamını sürdüren kişilerin çevre şartlarından olumsuz etkilenmesi sonucu girdiği depresyon genlere, genlerden de kalıtım yoluyla çocuğa geçmektedir. Yani, toplumun oluşturduğu baskılar, hayat şartlarına adapte olamama, iş yaşamındaki sorunlar ve parasal olanaksızlar sonucu meydana gelen ruhsal bunalım, göz ve saç rengi gibi genlerle çocuğa aktarılmaktadır. Bu bilimsel olarak kanıtlanmış bir gerçektir. Bu şekilde dünyaya gelen çocuk, ilerde ne kadar rahat bir yaşam sürmüş olsa da basit bir olumsuzluk karşısında, normal insanlara nazaran daha çabuk intihara yönelmektedir.'' Kucur, ailesinde intihar etmiş kişilerin ''başa çıkma yöntemleri'' ile bu duygudan kurtulabileceğini belirterek, ''Bunalıma giren kişiler sosyal yaşama ağırlık vererek, yakınlarıyla sorunlarını paylaşarak bu duygudan kurtulabilirler. Spora yönelmek, yaşama bağlanmanın yollarını aramak, hoşlanılan şeyleri yapmak ve en önemlisi, intihara sürükleyici olduğu bilinen televizyon ve gazetede çıkan intihar haberlerini izlememek, intihar duygusunun etkisini düşürebilir'' dedi. 
     Kucur, intiharın mantıktan çok duyguların esareti sonucu ortaya çıktığını anlattı. 
     






</TEXT>
</DOC>
