<DOC>
<DOCNO> 89883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo15.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazeteleri Türkçe başlık attı ''Sizinle sevindik'' 
</HEADLINE>
<TEXT>

     Türk Milli Takımı'nın Dünya Kupası finallerinde Çin Halk Cumhuriyeti'ni 3-0 yenerek 2. tura yükselmesi Alman basınında geniş yer aldı. 
     Berliner Kurier ve Bild gazeteleri, Türk okurları için bir jest yaparak, Türkçe başlıklar attılar. 
     Berliner Kurier gazetesi birinci sayfada verdiği haberde, Türkçe olarak ''Sizinle sevindik, Tebrikler Türkiye'' ve Almanca olarak da ''Yarın bizler de Türkler gibi sevinmek istiyoruz'' şeklindeki başlıklara yer verdi. 
     İç sayfalarda da ''Türkler şehri kırmızıya boyadı'' başlığıyla verilen haberde, Türklerin, yoğun olarak yaşadıkları Berlin'in Kreuzberg semtinde ve Kudamm adlı ana caddede büyük sevinç gösterilerinde bulundukları, barların ve lokallerin sabaha kadar kapanmadığı belirtildi. 
     Bild gazetesi de 6 sayfada Türkçe olarak ''Türkiye 3-0 kazandı - Berlin sizlerle birlikte seviniyor'' başlığını koydu ve spor sayfasında da Türkiye'nin çok iyi bir futbol sergileyerek haklı olarak ilk kez 2. tura yükseldiğini yazdı. 
     Haberde, Çin takımının çektiği bir direk şutu dışında, sadece Türk Milli Takımı'nın güzel futbol oynadığı ifade edildi ve Milli Takımlar Teknik Direktörü Şenol Güneş'in, ''Halkımıza 2. tura geçeceğimize söz vermiştim'' şeklindeki sözleri aktarıldı. 
     Berliner Morgenpost gazetesi de bir Türk kızının sevincini gösteren fotoğrafı 1. sayfada yayınlayarak, Türkiye'nin 2. tura geçmesini Berlin'deki Türk vatandaşlarının da büyük coşkuyla kutladığını belirtti. 
     B.Z gazetesi ise 1. sayfada, ''vay canına'' anlamına gelen ''Donnerwetter'' kelimesini ''Dönerwetter'' şeklinde başlığa çıkarttı. Gazete, spor sayfasında da ''Aman Japonya olmasın'' başlığıyla Şenol Güneş'in 2. turda karşılaşmak istemediği tek takımın, evsahibi avantajı olacağı gerekçesi ile Japonya olduğunu yazdı. 
     Frankfurter Allgemeine gazetesi, spor sayfasında Futbol Federasyonu Başkanı Haluk Ulusoy'un sevincini gösteren bir fotoğraf yayımlayarak, Yıldıray Baştürk'ün ''Türk halkına böyle bir sevinç yaşattığımız için çok mutluyum'' şeklindeki sözlerine yer verdi. Haberde, Şenol Güneş'in, ''Sadece Kosta Rika'ya karşı hayal kırıklığına uğramamıza rağmen, 2. turda daha iyi oynayacağız'' şeklindeki sözleri aktarıldı. 
     Frankfurter Rundschau gazetesinde, Şenol Güneş'in öncelikli hedefine ulaşarak, kendisini eleştirenleri susturduğu görüşüne yer verildi. 
     Die Welt gazetesi de Başbakan Bülent Ecevit'in tebrik mesajında yer alan ''Ulusumuz çok mutlu'' şeklindeki sözlerini başlığa çıkardı. 
     Haberde ayrıca, Şenol Güneş'in daha önce Türk basını tarafından yoğun şekilde eleştirildiği hatırlatılarak, kızgınlık ve öfkelerin yerini sevince bıraktığı ifade edildi. 
     





</TEXT>
</DOC>
