<DOC>
<DOCNO> 98009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur11.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, öğrenci harçlarına zam hazırlığında... 
</HEADLINE>
<TEXT>

     Üniversite öğrencilerinin ödedikleri harçlara, 2002-2003 eğitim-öğretim yılı için en az yüzde 35 oranında zam yapılması planlanıyor. 
     Yükseköğretim Kurulu YÖK , öğrenciler arasında ''harç'' olarak bilinen katkı paylarına zam yapılması konusunda, çeşitli alternatiflerden oluşan bir rapor hazırladı. 
     Hazırlanan alternatifler, öğrencilerin üniversitelere ortalama maliyetleri ve bölümlere göre ödemeleri gereken katkı payları göz önünde bulundurularak hesaplandı. 
     Buna göre, ilk alternatifte mevcut öğrenci harçlarına bu yıl gerçekleşmesi hedeflenen yüzde 35 enflasyon oranında zam yapılması öngörüldü. Bu doğrultuda yapılan hesaplamalara göre, üniversitelerin lisans programlarında okuyan öğrencilerin ödemesi gereken harç miktarları 33 milyon 750 bin lira ile 310 milyon 500 bin lira arasında değişecek. 
     Üniversitelerin lisans programlarında yüksek harç miktarını tıp fakültesi öğrencileri, en düşük harç miktarını ise Açıköğretim öğrencileri ödüyor. 
     YÖK'ün hazırladığı, diğer alternatiflerde ise geçen yıl gerçekleşen enflasyon oranı ve devletin öğrenci başına ödediği cari ödenek baz alınarak hesaplandı. Bu alternatiflerde harç miktarlarının, enflasyon hedefi oranından daha yüksek oranda artırılması önerildi. 
     Üniversite öğrencilerinin ödediği harç miktarlarının ne kadar artırılacağını Bakanlar Kurulu, YÖK'ün önerilerini göz önünde bulundurarak belirleyecek. 
     





</TEXT>
</DOC>
