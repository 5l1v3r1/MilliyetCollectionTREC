<DOC>
<DOCNO> 73330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/guncel/gun02.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
EV İÇİN ÖNCE PARASINI, SONRA KANINI, EN SONUNDA CANINI VERDİ... 
</HEADLINE>
<TEXT>
Değer miydi hocam 
Osman öğretmen, tüm birikimiyle bir ev satın aldı. Tapuyu almak isteyince, müteahhitin evi bir başkasına daha sattığı haberiyle yıkıldı. Önce bileklerini kesti, sonra da kendini okulda astı 
     ERDEM ÖZCAN Bandırma DHA 

     Şehit Süleyman Bey İlköğretim Okulu’nda Teknik İş öğretmeni olarak görev yapan 51 yaşındaki Osman Çalışkan, satın aldığı evin başka kişiye satıldığını öğrenip tapusunu alamayınca okulda kendisini asarak intihar etti. 
     Bandırma Şehit Süleyman Bey İlköğretim Okulu’nda öğretmenlik yapan Osman Çalışkan, 1.5 yıl önce Tuncay Aşçı adlı müteahhitten, 13 milyar liraya daire satın aldı. Tüm birikimini özlemini duyduğu daireye yatıran 2 çocuk babası Osman Çalışkan, evin müteahhit tarafından başka birine de satıldığını öğrenince şok oldu. 
     
     Herkesin gitmesini bekledi 
     Parasını verdiği dairenin tapusunu alamayan 21 yıllık öğretmen Çalışkan, cuma akşamı işi olduğunu söyleyerek okulda kaldı. Çalışkan, diğer görevlilerin gitmesinin ardından bileklerini keserek, kanını bir şişeye doldurdu. Daha sonra tırabzanlara bağladığı ipe kendisini asan Çalışkan, yaşamına son verdi. 
     Osman Çalışkan’ın cesedi, dün sabah okula gelen görevliler tarafından bulundu. Üzerinde "Bu evin bedelini ben kanımla ödedim. Bu kanı da müteahhide verin" yazılı not bulunan talihsiz öğretmenin cesedi, otopsi yapılmak üzere hastaneye kaldırıldı. Okuldaki intihar olayı ile ilgili soruşturmaya Bandırma Cumhuriyet Savcılığı’nca başlandı. 
     
     Nedeni müteahhit’ 
     Eşinin, tapusunu alamadığı evinin bedelini canıyla ödediğini söyleyen Cevriye Çalışkan, "Osman onurlu ve gururlu bir öğretmendi. Erdek’teki evi önce bize daha sonra başkasına satan müteahhit, eşimin bunalıma girmesine neden oldu. Nitekim Osman okulda intihar etmeden önce bileğini kesmiş. Kanını şişeye koymuş. Bıraktığı son mektupta ise, kendisinden bedel isteyen müteahhide bu kanın gönderilmesini istemiş" dedi. 
     Çalışkan’ın cenazesi, Adli Tıp’ta yapılan incelemenin ardından dün çalışma arkadaşları ve yakınlarının gözyaşları arasında toprağa verildi. 
     



 GÜNCEL 




















</TEXT>
</DOC>
