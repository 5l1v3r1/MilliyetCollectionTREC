<DOC>
<DOCNO> 63462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur13.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çokokrem çetesi"ne tahliye... 
</HEADLINE>
<TEXT>

     Beyoğlu'nda, ''aç oldukları'' gerekçesiyle bir depodan çokokrem, çikolata ve bisküvi çaldıkları öne sürülen 3 genç, ilk duruşmada tahliye edildi. 
     Beyoğlu 9. Asliye Ceza Mahkemesi'ndeki duruşmaya, tutuklu sanıklar A.T. 17 , M.R.G. 17 ve E.Ü. 18 getirildi. 
     Kimlik tespitlerinin ardından sorguları yapılan sanıklardan A.T, Ramazan nedeniyle 7 Aralık 2001 tarihinde sokaklarda arkadaşı E.Ü. ile davul çalarken bazı çocukların ellerinde bisküvi paketlerini gördüklerini, sorunca da kapısı açık bir depoyu gösterdiklerini söyledi. 
     Ertesi gün yine sahura doğru davul çaldıklarını, bu sırada arkadaşları M.R.G.'nin de kendilerine katıldığını ifade eden A.T., ''Saat 03.00 oldu. Karnımız acıkmıştı. Depo aklımıza geldi. Davul çaldığımız yere yakın olduğundan depoya gittik. Yiyeceğimiz kadar çokokrem, çikolata ve bisküvi aldık'' dedi. 
     Aldıklarını yiyebilmek için yürüdükleri sırada da bir polis ekibi tarafından durdurulduklarını anlatan A.T., ''Kaçmadık. Bize sorulunca, bisküvileri depodan karnımız acıktığı için yemek amacıyla aldığımızı söyledik'' diye konuştu. 
     Sanık M.R.G. de ablasının evinde yemek yediği için tok olduğunu belirterek, ''Arkadaşlarım, biraz çikolata ve bisküvi aldılar. Benim karnım toktu. Ancak yardım olsun diye ben de elime bir kutu aldım'' dedi. 
     Polis yakalayınca üzerinde bir tornavida çıktığını da kabullenen M.R.G., ''Koltuk işiyle uğraştığım için ablamın kapısını tamir etmiştim. Tornavida o nedenle üzerimde bulunuyordu'' dedi. 
     E.Ü. de savunmasında, olay gecesi aç oldukları için depoya gittiklerini söyleyerek, ''Amacımızı bisküvi alıp yemekti. Kapı açıktı. Oradan birkaç çikolata, bisküvi ve topkek aldık. Sonra da polise yakalandık'' diye konuştu. 
     Duruşmada söz alan sanık avukatları Filiz Kostak ile Hasan Terazioğlu, müvekkillerinin yaşlarının küçük olduğunu belirterek, tahliye edilmelerini istediler. 
     Hakim, Cumhuriyet Savcısı'nın da aynı yönde görüş bildirmesi üzerine, sanıkların yaşları ve çalınan yiyeceklerin değerinin az olmasını dikkate alarak, 3 gencin de tahliyesine karar verdi. 
     Duruşma, dosyadaki eksikliklerin giderilmesi için ertelendi. 
     
     İstenen ceza 
     Beyoğlu Cumhuriyet Savcılığı'nca hazırlanan iddianamede, sanıkların, 8 Aralık 2001 gecesi Beyoğlu Süngü Sokak 14 numarada bulunan Hüseyin Fidan'a ait depoya girerek, çokokrem, çikolata ve bisküvi çaldıkları belirtiliyor. 
     İddianamede, olay yerinden uzaklaşırken polis tarafından yakalanan A.T, M.R.G. ve E.Ü'nün, ''kilit kırmak suretiyle hırsızlık'' suçundan 1 yıldan az olmamak üzere hapisle cezalandırılması isteniyor. 
     






</TEXT>
</DOC>
