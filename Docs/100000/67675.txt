<DOC>
<DOCNO> 67675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur03.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
245 kişinin "işsizlik ödeneği" başvurusu kabul edildi 
</HEADLINE>
<TEXT>

     İşsizlik Ödeneği'nden yararlanmak amacıyla 1 Şubat'tan bu yana, Türkiye İş Kurumu Ankara İl Müdürlüğü'ne başvuruda bulunanlardan 245'nin başvurusu kabul edildi. 
     İlk işsizlik ödeneğinin Mart ayında yapılacağı İşsizlik Sigortası Fonu'nda ise 2 katrilyon 391 trilyon 365 milyar lira birikti. 
     Türkiye İş Kurumu Ankara İl Müdürü Savaş Karakaş işsizlik sigortasının uygulamaya geçtiği 1 Şubat tarihinden itibaren günde ortalama 300 kişinin ödenekten yararlanmak amacıyla il müdürlüğüne başvurduğunu, ancak bu başvurulardan yasanın aradığı koşullara uygun 245 kişinin başvurusunun kabul edildiğini kaydetti. 
     Karakaş, il müdürlüğüne başvuranlardan çoğunun işverenin düzenleyeceği ''İşten Ayrılma Bildirgesi'' bulunmadığını, bu nedenle başvurularının kabul edilmediğini anlattı. Karakaş, kuruma gelenlerden birçok kişinin de işsizlik sigortası fonu'na 600 gün süre ile prim ödemediğini söyledi. Savaş Karakaş, başvuruları kabul edilenlerden işsizlik ödeneğine ne kadar süre ile hak edenlerin ise önümüzdeki günlerde belirleneceğini ve bu kişilere ilk ödemenin Mart ayında yapılacağını bildirdi. 
     İşsiz kalan kişilerin işsizlik sigortası hakkında yeterli bilgisi olmadan kuruma buşvuruda bulunduğunu vurgulayan Karakaş, bu kişilere sigorta hakkında il müdürlüğünde oluşturulan ''Bilgi Servisi'' aracılığı ile bilgi verildiğini de sözlerine ekledi. 
     Bu arada, prim kesintilerine 1 Haziran 2000 tarihinde başlanan İşsizlik Sigortası Fonu'nda 1 katrilyon 96 trilyon 261 milyar 35 milyon lirası işçi ve işveren primi, 438 trilyon 452 milyar 75 milyon lirası devlet katkısı, 856 trilyon 829 milyar 91 milyon lirası faiz geliri, 293 milyar 89 milyon lirası gecikme zammı olmak üzere, 461 milyar 4 milyon liralık giderin ardından, toplam 2 katrilyon 391 trilyon 365 milyar 76 milyon lira birikti. 
     






</TEXT>
</DOC>
