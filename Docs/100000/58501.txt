<DOC>
<DOCNO> 58501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur10.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'e Biri Bizi Gözetliyor şikayeti yağıyor... 
</HEADLINE>
<TEXT>

     Radyo ve Televizyon Üst Kurulu'nun RTÜK şikayet hattı Alo 178'e gelen ilginç şikayetler, RTÜK'e zaman zaman zor anlar yaşatırken, zaman zaman da güldürüyor. 
     RTÜK'e Tarkan'ın, ''Hüp'' adlı şarkısına çektiği kliple ilgili şikayetler devam ederken, bir izleyici şikayetini ''Tarkan'ın klibini kınıyorum, hüüp diye içine çekiyor'' sözleriyle dile getirdi. 
     Bir başka izleyici ise ''Örf ve adetlerimize uymayan çok çirkin bir klip'' diye nitelendirdiği klibin, Ramazan ayında yayınlanmamasını isterken, bir diğer izleyici de, ''Bu klibi kızıma izlettirmek istemiyorum. Sürekli izlemek istiyor ama ahlakı bozulacak'' dedi. 
     ''Biri Bizi Gözetliyor'' BBG adlı yarışma programı için de RTÜK'e ilginç şikayetler geldi. 
     Yarışmacılardan birini eleştiren bir izleyici, ''Psikolojisi bozuk adamı çıkartıp bizim de ruh sağlığımızı bozuyorlar'' derken, bir başkası ise Edi adlı yarışmacının Galatasaraylılar aleyhindeki sözlerinden dolayı şikayetçi oldu. 
     BBG ve yarışmacıları hakkındaki ilginç şikayetlerden bazıları şöyle 
     -''Edi adlı yarışmacı, Hristiyan uyruklu olmasına rağmen haftalardır birinci seçiliyor. İstavroz çıkarmasına rağmen birinci seçilmesi taraf tutulduğunu gösteriyor.'' -''Koskoca devletin kurumları hiçbir şey yapamıyor mu Yarışmadaki çocuk haç çıkarıyor. Türk örf ve adetlerinde böyle şeyler yok'' Seda Sayan'ın klibini şikayet eden bir başka izleyici ise, ''Çocuklara kötü örnek olan bir klip. Kızım eteklerini kaldırıp oynamaya başladı'' dedi. 
     Bir başka izleyici de TGRT'deki ''Babacan'' programında izlediği sahneyle ilgili şikayetini, ''Bir adam çiğ balıkla birlikte motor yağı içerken ben de sofradaydım. Midem ağzıma geldi, üç gündür yemek yiyemiyorum'' sözleriyle dile getirdi. 
     Kanal D'de yayınlanan Çarkıfelek yarışması için verilen numarayı düşüremeyince RTÜK'ü arayan bir izleyici ise ''Sürekli aradığım halde telefonu düşüremiyorum. Haksız kazanç elde edildiğini düşünüyorum'' dedi. 
     Bir başka izleyici ise ''ayakta seyahat eden birisinin'' görüntülendiği reklamdan şikayetçi olurken, bunun etik açısından doğru olmadığını söyledi. 
     Bir izleyici de her kanalın verdiği hava durumunun farklı olduğunu belirterek, bunlara bir düzenleme getirilmesini istedi. 
     
     Kapatacaksınız... 

     Bir televizyon kanalının yayınının durdurulmasından memnun olan bir izleyici ise ''Bu şerefsiz kanalı kapattığınız için teşekkür ederim'' sözleriyle RTÜK'ü kutladı. 
     Bir başka izleyici, İnterstar'ın kapatılmasını protesto ederken, ''Kanalın kapatılmasını kınıyorum. Kapatacaksanız ...TV'yi kapatın'' dedi. 
     Bir başkası Kenan Doğulu'nun ''Kime Ne'' şarkısını beğenmediğini belirterek yayından kaldırılmasını istedi. 
     NTV'de yayımlanan ''Amerika Düşmanını Arıyor'' adlı programda sunucunun tavırlarını beğenmeyen bir diğer izleyici de, ''Sunucu kendisini Amerikan generali sanıyor galiba'' sözleriyle şikayetini iletti. 
     






</TEXT>
</DOC>
