<DOC>
<DOCNO> 67944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/spor/spo02.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gollerimi bu maça sakladım’ 
</HEADLINE>
<TEXT>

Yozgatspor karşısında sayısız fırsat kaçıran Andersson, "O gollerin hepsini Galatasaray’a atacağım" diye konuştu 
     FENERBAHÇE’NİN İsveçli golcüsü Andersson, Galatasaray derbisine çok iyi hazırlandıklarını söyledi, "Sadece üç puanı düşünüyoruz" dedi. Andersson, daha önce oynadığı maçlarda kaçırdığı golleri Galatasaray’a sakladığını da belirtti ve "Sürekli çalışıyorum. Daha iyi olacağım. Stresli ve sinirli değilim. Benim stresim kendimedir" diye konuştu. 
     KALECİ Rüştü ise yenildikleri taktirde yarıştan kopacaklarını belirtti, "Bunun bilincindeyiz. Stres ve gerilim çok olacak. Bu atmosferi iyi biliyoruz. Kazanmak için her şeyi yapacağız" ifadelerini kullandı. Tecrübeli file bekçisi, maçı yönetecek Ali Aydın ile ilgili, "Başarılı bir isim. Kendisine saha içinde biz de yardım edeceğiz" yorumunu yaptı. 
     
Parola hücum      YALÇIN TÜRK 

     Ofansif kadro 
     FENERBAHÇE mutlak üç puan hedefiyle çıkacağı maçta hücum ağırlıklı bir taktik uygulayacak. Teknik Direktör Lorant’ın gole dönük isimlere şans vereceği, hatta Revivo ile Rapajc’i birlikte oynatmayı düşündüğü belirtildi. Alman hoca, tüm atakların kanatlardan geliştirilmesini, özellikle Andersson üzerinden pozisyon aranmasını istedi ve "Ölü topları da iyi değerlendirin" talimatını verdi. 
     
     Defansa uyarı 
     ORTA sahada görev yapacak Ogün ve Simao’yu ataklara sırayla çıkmaları konusunda uyaran Werner Lorant, futbolcularına fazla topla oynamayı da yasakladı, "Gereksiz driplinglerden kaçının" diye konuştu. Alman teknik adam defans oyuncularıyla da özel bir görüşme yaparak, "Kesinlikle ofsayt taktiği uygulamayacaksınız. Rakibin hızlı adamları var. Çok pozisyon verirsiniz" dedi. 
     
Belgesel oluyorlar      DÜNYA Kupası finallerini Brezilya’da yayınlama hakkını satın alan Redeglobo Kanalı, Fenerbahçe’nin belgeselini hazırlıyor. Sarı - Lacivertli kulübü, futbolcuları ve bugün oynanacak olan Fenerbahçe - Galatasaray derbisini konu alan bir program hazırlayan Brezilyalı yapımcılar, Fenerbahçe’nin yapısını, seyircisini değerlendiren belgeseli Simao’nun görüşleriyle renklendirecek. 
     



 SPOR 


























</TEXT>
</DOC>
