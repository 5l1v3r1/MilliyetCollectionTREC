<DOC>
<DOCNO> 68522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur06.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis memurunun "PKK" şantajı.. 
</HEADLINE>
<TEXT>

     Ankara Cumhuriyet Başsavcılığı, terör örgütü PKK'nın adını kullanarak Ankara Hilton Oteli'nin müdüründen tehditle para isteyen polis memuru ve arkadaşı hakkında dava açtı. 
     Edinilen bilgiye göre, Ankara Cumhuriyet Savcısı Avni Özel, Ankara Hilton Oteli'nin Müdürü Serhan Dora'nın suç duyurusu üzerine başlattığı soruşturmayı tamamladı. 
     Özel'in ağır ceza mahkemesine açtığı davanın iddianamesinde, İçel Emniyet Müdürlüğü'nde görev yapan polis memuru Yılmaz Murat'ın, 10 Mayıs 2000 tarihinde müşteki Dora'yı telefonla aradığı ve kendisini Turan Altındağ olarak tanıttığı belirtildi. 
     İddianamede, Murat'ın müştekiye, ''Abdullah Öcalan ve Osman Öcalan'ı biliyorsunuz, bu örgütün üst düzeyde bir üyesiyim. Örgüt adına Tunceli kırsalında 2 sene kaldım. Türkiye İş Bankası'nda 1122-0265221 nolu hesaba derhal 100 bin dolar yatıracaksınız, samimi 
     olduğunuzu göstermek için bu hesaba derhal 1 milyar lira göndermenizi istiyoruz. Aksi takdirde örgüt tarafından cezalandırılacak, otelinize periyodik olarak roket atarlı saldırı yapılacaktır...'' dediği ifade edilerek, sanığın, korku yaratarak yağmaya kalkıştığı kaydedildi. Sanık Sadettin Çapan'ın da bir başkasına ait kimliği kullanarak hesap açtırdığı, polis memuru Murat'a yardımcı olduğu bildirilen iddianamede, müştekinin sözkonusu hesaba para yatırmaması dolayısıyla sanıkların menfaat sağlayamadıkları, suçun teşebbüs aşamasında kaldığı belirtildi. İddianamede, polis memuru Yılmaz Murat hakkında, ''yağmaya eksik teşebbüs'' suçundan 20 yıla kadar, Sadettin Çapan hakkında da ''yağmaya eksik teşebbüse iştirak ve özel belgede sahtecilik'' suçlarından 13 yıla kadar ağır hapis cezası talep edildi. 
     






</TEXT>
</DOC>
