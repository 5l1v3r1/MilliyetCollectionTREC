<DOC>
<DOCNO> 97044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/dunya/dun01.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Keyif düşkünü teröristler 
</HEADLINE>
<TEXT>

     Üyeleri birer birer yakalanmaya başlayan 17 Kasım terör örgütünün şimdiye kadar kalın bir sır perdesi ardında kalan yönleri de gün ışığına çıkıyor. Yakalanan militanların verdikleri ifadeler doğrultusunda toplanan bilgilere göre, teröristler yüksek sosyete mensubu büyük para sahibi zenginler gibi halktan uzak durup, çevrelerinde saygı uyandırmışlar ve lüks mekanlarda, rahat bir hayat yaşamışlar. Gözünü kırpmadan 20’den fazla cinayet işleyen teröristlerin 27 yıllık lüks yaşamından kesitler şöyle 
     Aleksandros Yiotopulos Örgütün beyni, etrafa para saçan, eli açık birisi olarak tanınıyor. Paris, Atina ve Ege’deki Lipsi adası arasında mekik dokumuş. Üniversite öğretim üyesi olduğundan hem Paris’te, hem de Atina’da sosyeteye girmiş. Mihalis İkonomu adıyla tanınıyor. Müzayedelerin müdavimlerinden. Hobisi, tanınmış ressamların tablolarını toplamak. Lipsi adasında inşa ettirdiği lüks villası dillere destan. Paris’deki öğrencilik yıllarında sık sık sevgili değiştirdiği söyleniyor. Kaliteli şarap tutkunu. 
     Hristodulos Ksiros Papaz Trintafilos Ksiros’un 10 çocuğundan büyüğü. Ateist. Örgütün 18 yıldır tetikçisi. Ege’de İkarya adasında yaşıyor. Buzuki, ud, kemençe ve davul imalatçısı. Gerçek kimliği ortaya çıkmadan önce TV’de sanatı hakkında konuşmuştu. Kardeşi Savvas yakalandıktan sonra, kaçmak yerine yanında kaldı. Hatta "Kardeşimin bir insanı öldürebileceğine inanmıyorum" dedi. 
     Savvas Ksiros 17 Kasım düğümünü çözen isim. Yerleştirmeye çalıştığı bombanın patlaması sonucu yaralandı ve yakalandı. Kaç saldırıda yer aldığı henüz bilinmiyor. Mesleği ikona ressamlığı. Çok sayıda gayrimenkulu, Atina Borsası’nda da hisseleri var. Sudan’da bir buz fabrikası kuracaktı. 
     Vasilis Ksiros Örgütte ağabeyi Hristodulos’un yerini almak üzere eğitildi. Roket ve bombalı saldırıların vazgeçilmez adamı. Örgütün yakışıklısı. Lüks otomobil ve motosiklet tutkunu. 
     Vasilis Ceorcatos 16 yıldır tetikçi. Asıl mesleği elektrikçilik. Eğriboz adasının Hiliadu sahili müdavimi. Hobisi balık avlamak ve tavernada şarap içmek. Bir süre önce Hiliadu’da 40 bin dolara bir arsa satın aldı. Soranlara "Bankadan kredi aldım" dedi. 
     Theologos Psaradelis Emekli matbaacı. Fransız bir kadınla evli. İki çocuğunu emekli maaşı ile yurdışında nasıl okuttuğu, ancak gerçek kimliği ortaya çıkınca anlaşıldı. İlkokul mezunu. Albaylar Cuntası döneminde Midilli adasından Ayvalık’a oradan da Bulgaristan’a kaçtıktan sonra yakalanıp Yunanistan’a iade edilmiş. Sıkı Troçkist. Bir sohbet sırasında 17 Kasım konusu açıldığında, şaka yollu "Ben bu örgütün üyesiyim" demekten çekinmemiş. 
     



 DÜNYA 












</TEXT>
</DOC>
