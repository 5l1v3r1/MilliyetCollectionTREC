<DOC>
<DOCNO> 91099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/guncel/gun08.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafikte küfür normal mi .. 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     İtalyan mahkemesi, trafikte küfür ve el kol hareketlerinin suç olmadığına karar vererek, bunun bir anlamda boşalma refleksi olduğunu savundu. Bu düşünce, uzmanları ikiye böldü.Trafikle ilgili hukukçu ve sivil toplum kuruluşları, küfrün suç olduğunu belirtirken, bazı psikiyatrlara göre küfür bir deşarj aracı olarak kabul edilmeli. Görüşler şöyle 
     
     Semih Kaçanoğlu Otomobilciler Esnaf O. Bşk. 
Şoföre anlayış şart      İstanbul’da 18 bin taksimiz var. Bu çok geniş bir aile demektir. İstanbul’un bir köşesinden bir köşesi 150 kilometre. Büyük bir trafik sıkışıklığı içinde mücadele veriliyor. En küçük şeyde hiddetleniyoruz. Halk olarak sinirli bir toplumuz. Bunu ekonomik krize de bağlıyorum. Eskiden insanların beyin yapısında sorun yoktu. Ancak bugün özellikle İstanbul taksicisi çok büyük ekonomik zorluk içerisinde, siftahsız evine giden insanlarımız var. Şoför bir şekilde rahatlamak zorunda. Bazı ufak tefek şeyleri hoş karşılamalı. Öyle bir durum oluyor ki, ister istemez refleks olarak bir hareket yapıyorsunuz. Bu durumlar olabiliyor. Aniden arabasına vurabilir, el hareketi yapabilir ama ölçüyü kaçırmamak lazım. Bugünün zor şartlarında kadın şoförler bile el kol hareketleri yapıyor. 
     
     Dr. Nihat Kaya Psikiyatr 
Rahatlatan bir şey      İnsanların trafikte zaman zaman küfürlü konuşması, tıpkı maçlarda olduğu gibi el kol hareketi yapması bir deşarj aracıdır. Bu karşı tarafı çok rahatsız edecek boyuta vardığında normal değil. Trafik içerisinde o yoğunluk ve karmaşada insanların sinirli olması, el kol hareketi yapması, küfürlü konuşması bir dereceye kadar deşarj aracıdır denebilir. Türkiye’de de trafikte bunu çok sık görüyoruz. El kol hareketiyle kalmıyor, insanlar aşağıya iniyor, sopalarla birbirine saldırıyor. Silahlar çekiyor. Bunları normal kabul etmek doğru değil ama Türkiye gibi bunalımlı, kaosun yaşandığı ülkelerde insanın davranışlarının çok normal olması beklenmez. Türkiye gibi ülkelerde, düzensizliklerin, adaletsizliklerin, ekonomik krizlerin, deprem ve benzeri birçok olayın yaşandığı bir ülkede çok doğaldır ki, trafikte insanlar çok gergin olacaktır. Bu bir gerçek. 
     
     Hitay Güner Trafik Kazalarını Önleme Der.Bşk. 
Küfür suç sayılmalı      Trafik yasasına göre suç değil. Yasada küfür, el kol hareketlerinin suç olmasında yarar var. Çünkü insanlar birbirlerini tahrik ettiği müddetçe normal kontrollerini kaybeder. Kontrolü kaybedince de kaza yapma ihtimali artar. Ancak bunun tespiti son derece zor. Yasa herhangi bir konu ortaya çıktığında bunun için ya somut bir delil ya da tanık ister. İnsanların bu tip davranışlardan uzak durması gerekir. Bir el hareketi, bir bakış veya söz trafik kazalarında etkili olabilir. Bu nedenle suç kabul edilmeli. 
     
     Cengiz Hortoğlu Avukat 
Ehliyetleri alınmalı      Boşalma refleksi sayılamaz. Bu yanlış bir yorum. Biraz daha ileri götürürseniz başka suçlar için de gerekçeler bulunmaya başlanır. Ceza Kanunu kurallarına göre suç tek başına tanımlanır. Trafikte olsun, nerede olursa olsun bu bir tacizdir. Hakaret de olabilir, sövme de olabilir, laf atma yani cinsel taciz de olabilir. TCK’ye göre kadın veya erkeklere söz atanlar, 3 aydan 1 seneye kadar hapsolunur. Bence suç sayılmalı. Bir suça gerekçe bulamazsınız. Tam tersi bu tarz insanlar trafikte daha büyük tehlike. 
     
     Prof. Dr. Sedat Özkan Psikiyatr 
Küfürle deşarj olunmaz      Bilimsel olarak katılmıyorum. Küfür hangi toplumda olursa olsun ilkelliktir. Meclis’teki yumruklara ve küfre ne kadar karşıysak, trafikteki yumruklara ve küfre de o kadar karşı olacağız. Ailede, okulda, karakolda nasıl küfre, dayağa karşıysak, trafikte de karşı çıkacağız. Küfür temel insan haklarına aykırı. Boşalma değildir. Boşalmanın akılcı, sağlıklı yolları vardır. Birikmiş öfkenin boşalmasının ifade tarzı başkalarına küfretmek değildir. 
     



 GÜNCEL 
















</TEXT>
</DOC>
