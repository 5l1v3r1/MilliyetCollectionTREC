<DOC>
<DOCNO> 71767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/yasam/ayas.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarımı ve gururumu geri istiyorum’ 
</HEADLINE>
<TEXT>

15’inde evlendirildi 28’inde 3 çocuğuyla dul kaldı 29’unda ise kayınpederi evden attı, çocuklarını aldı... Sevgi Solgun şimdi gençliği, ezilen kadınlık gururu ve anneliği için savaşıyor 
     ŞÜKRAN ÖZÇAKMAK İstanbul 

     Babası Sevgi’yi, 15 yaşında okuldan alarak evlendirdi... 16 yaşında anne olan, 28’inde 3 çocuğuyla dul kalan Sevgi Solgun, 29’unda kayınpederi tarafından evden atıldı, ardından çocukları elinden alındı. 
     Tıpkı Sezen Aksu’nun şarkısındaki çocuk kadın’ töre kurbanı Ünzile’ gibi ortada kaldı Sevgi... Ancak o bütün bunları, Anadolu’nun bir ücra köşesinde değil, İstanbul’un göbeğinde yaşadı. 
     
     Yoksulum diye ezdiler’ 
     Sevgi Solgun, başından geçenleri hüzünle karışık şöyle anlattı "Kayınpederimin yanında çocuklarımı isimleriyle çağıramazdım. Onların yanında eşimle dahi konuşamaz, gülemezdim. Evliliğim boyunca bir kez olsun, kocam ve çocuklarımla yemeğe veya gezmeye gidemedim. Eşimin ailesi zengindi, fidanlıkları ve çiçekçi dükkanları var. Benim ailem yoksul olduğu için aşağılıyorlardı. Ayrı evde oturduğumuzda bile kayınpederimin sözü geçerliydi." 
     
     Sıkıntılar ölümle başladı 
     Sevgi’nin eşi Ayhan Solgun 17 Ağustos 1999’da ölmüş ama depremde değil, reklam tabelası asarken ayağı kaymış ve düşerek vefat etmiş. Sevgi şunları söylüyor 
     "Eşimin ölümünden 2 hafta sonra düşüp bacağımı kırdım. Kayınpederim, Vergi işlemleri var’ diyerek beni notere götürüp vekalet aldı. Eşimin üzerine olan evi benden 10 milyar liraya satın aldığına dair sahte işlem yapmış, bankadaki paraları çekmiş. Onlara göre gençtim ve bir gün evlenecektim. 
     
     Eşya gibi davrandılar’ 
     Kendisine eşya muamelesi yapıldığını belirten Sevgi devam ediyor "Kocamın ölümünden 11 ay sonra evden kovuldum. Çocuklarımı alıp annemlere gittim. Sonra çocukları da elimden aldılar ve bir daha bana göstermediler. Görmeyeyim diye taşındılar. Çocukları görmek istiyorum diye jandarma çağırıp engel olmak istediler. Çocuklarıma benim kötü kadın olduğumu, başka biriyle evleneceğimi söylüyor, benden soğutuyorlar." 
     
     Sonunda dava açtı 
     Kayınpeder Aydın Solgun ise, kızların velayetinin kendisine verilmesi istemiyle Eyüp 3. Asliye Hukuk Mahkemesi’ne başvurdu. Dede Solgun, torunlarını özel okulda okuttuğunu, onlara annesinden daha iyi baktığını söyledi. Kayınpederinin kendisinden aldığı tapuyu geri almak ve çocuklarıyla birlikte yaşamak için karşı dava açan Sevgi Solgun ise, çocuklarına bakabilmek için iş aramaya başladı. 
     Jandarma eşliğinde çocuklarını görebilen Sevgi şimdi "Çocuklarımı, kadınlık gururumu, çocukluğumu ve gençliğimi geri istiyorum" diyor. 
     



 YAŞAM 






















</TEXT>
</DOC>
