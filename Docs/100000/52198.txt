<DOC>
<DOCNO> 52198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/spor/ygokce.html </URL>
<DATE> 2001/11/14/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Pangap sumni da 
</HEADLINE>
<TEXT>

     Başlıktaki söz, ilk Kore ziyaretimden 1987 beri aklımda. Japoncasını bilmiyorum. AIPS kongresine ilk kez katıldığımda "dünden habersiz" gençler kuşağının temsilcisi olarak tanıştığım Seullü mihmandar kız, Türk askerinin ülkesinin esenliği için savaştığını, yüzlerce şehit verdiğimizi anlatmamdan sonra heyecanla "Pangap sumni da " demekten kendini alamadı... 
     Pangap Sumni da... Sizinle tanıştığıma memnun oldum İnanıyorum ki Koreliler, Milli Takım’a bu sözleri söylemeye dünden hazırlar. 1 Aralık’ta çekilecek grup kuralarında aynı anlama gelen sözcükleri, Japonlar da bize söyleyebilirler, belli mi olur 
     Avusturya ile ikinci raunda gelince... Kesinlikle çok zor bir doksan dakika bizi bekliyor. Birkaç nedenle Her şeyden önce Türk Milli Takımı "Dört gün sendromu" olarak tanımlayabileceğimiz hastalıktan henüz kesin olarak kurtulamadı. Avrupa ve Dünya Kupası elemelerinde dört gün arayla birbirini izleyen maçları 6 puanla bitiremedik. Denizli döneminde zor rakipleri yenip ikincil saydıklarımıza yenildik. Şenol Güneş döneminde yenilgilerin yerini beraberlikler aldı. Türk futbolcusunun psikolojik ve mental yapısı iki yükü peşpeşe taşırken zorlanıyor. Ne varki 47 yıllık özlemi bitirmek artık kendi ellerinde... Avantaj onlarda... Klas onlarda, beceri onlarda. Dileyelim şans da onlarda olsun... Profesyonel futbolcunun kariyerindeki en büyük onur da, en büyük fırsat da Dünya Kupası finalleridir. Ayağa gelen bu fırsatı kaçırmamak için bugün hem ellerinden, hem de ayaklarından geleni - en azından kendilerine karşı - esirgememeleri gerekir. Öte yandan Avusturya’nın bitişe kadar asla yılmadan 1 tanecik gol gol kovalayacağını da biliyoruz. 
     Bugünkü maçın önemli portreleri var. İtalyan hakem Pierluigi Collina onların en başında geliyor. Dürüst, güvenilir, adil ve kuralcıl. Futbolcularımız onu çok iyi tanıyor. Asla tartışma kabul etmeyen, itirazı hoş karşılamayan, kuru gürültüye pabuç bırakmayan kişiliği var. Şimdi Fatih Terim’in Milan’da başına gelenlerden dolayı sırf İtalyan olduğu için daha maçın başında ona kötü tezahürat örnekleri vererek seslenmek, hesapta olmayan sıkıntılar yaratır. Gereksiz biçimde Collina’yı karşımıza alırız. Futbolseverlerin maç boyunca hakemi yok sayarak sadece Milli Takım’ı desteklemelerini öneririz. 
     Otto Bariç. kariyerinin sonuna gelmiş yaşlı bir kurt. Elindeki takımın gücünün sınırında olduğunu çok iyi biliyor. İstanbul’a büyük bir dezavantajla geldiğinin farkında. İbreyi kendi lehine çevirebilmek için sert oyun taktiklerinden her türlü kulübe şovuna kadar denemediği enstrüman kalmayacaktır. Tahrik edecek, göz boyayacak ve mutlaka sinir bozup kafa karıştırmaya çalışacaktır. Şenol Güneş ve futbolcularının da Bariç’i yok saymasını, işlerine bakmasını diliyoruz. 
     Andreas Herzog. Avusturya’nın saha içindeki lideri. Sert, inatçı ve yaratıcı. Özellikle onun, arkadaşlarıyla pas iletişimini kırmak futbolcularımızın en önemli görevlerinden biri olacak. Kullanacağı ölü toplara da dikkat etmeliyiz. 
     Sergen Yalçın. Türk futbolunun en yaratıcı ve en etkili yıldızlarının başında geliyor. Enerjisi sınırlı. Yetenekleri sınırsız. Ondan uluslararası arenada hak ettiği yeri almasını bekliyoruz. 
     Hakan Şükür. Milli Takım’ın Robinson’u, Inter’in artık yok saydığı adam, bugüne kadar Milli Takım’da çoğunlukla tek santrfor olarak oynadı. Bugün, artık Arif mi olur, İlhan mı, yanında bir partnerle oynaması lazım. Çünkü burada da atacağı gol işimizi kolaylaştırır. 
     Rüştü Reçber. O gol yemezse, Uzakdoğu yakın olur. Bugüne kadar formu kırılmadı. N’olur bugün de kırılmasın. Sonraki hazırlık maçında kaç gol yerse yesin, onu yine alkışlayacağım. Söz 
     
     



 SPOR 






















</TEXT>
</DOC>
