<DOC>
<DOCNO> 69811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko10.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Şubat krizi gibi bir kriz bir daha olmaz'' 
</HEADLINE>
<TEXT>

     Devlet Bakanı Kemal Derviş, ''2001 yılı Şubat ayı tipi bir krize geri dönmeyiz'' dedi. 
     Derviş, Orta Doğu Teknik Üniversitesi ODTÜ Kongre ve Kültür Merkezi'nde düzenlenen ''Kriz Nereden Nereye'' panelinin açılışında yaptığı konuşmada, serbest kurun ekonomik bunalımlara karşı bir emniyet sibopu olduğunu belirterek, şunları söyledi 
     ''Diyelim ki olumsuz olaylar oldu, içeride ve dışarıda... Güven sarsıldı, belki bir takım politik kararlar konusunda zorlanacağız. O anda kur yükselir, kurun yükselmesiyle cari işlemler olumlu etkilenir. 
     Reel faizler belki yükselir ama kurun düşme eğilimi nedeniyle faizler yükselmez. Bir miktar dışardan para gelir. Serbest kurun işlemesi ağır bir krizi mümkün kılmaz. Serbest kur ağır krizlere karşı bir emniyet sibopudur. Olumsuz şeyler olsa bile Türkiye'nin yeniden geriye gitmesi mümkün değil. Çok uzun vadede olmasa da 18-24 ayda bu mümkün değil.'' 
     
     "1999'un ihtiyaçları ortadan kalkmadı" 

     Bakan Derviş, 1999 yılının ihtiyaçlarının ortadan kalkmadığını belirterek, ''Krizi atlattık. Eski alışkanlıklara devam edelim. Yüzde 60, yüzde 70 enflasyona devam edelim diyenler var. Bunu yapamayız. 
     Yüzde 20 reel faiz varsa o zaman niye yatırım yapılsın. Faiz yüzde 8, yüzde 10 civarında olmalı ki yüzde 15'lik karlar elde edilsin'' diye konuştu. 
     Devlet Bakanı Kemal Derviş, 2002 yılının çok önemli olduğunu da vurgulayarak, ''enflasyonu boş verelim havasına'' girilmemesi gerektiğini söyledi. 
     Derviş, yüzde 35'lik enflasyonun iddialı bir hedef olmadığını ve yüzde 3'lük büyüme ile yüzde 35'lik enflasyonun tutturulması gerektiğini bildirdi. 
     
     Öğrencilerden protesto 

     Bu arada, Bakan Derviş soruları yanıtladığı bölümde öğrenciler tarafından protesto edildi. Öğrencilerin susması için müdahalelerde bulunulurken, Kemal Derviş, üniversite ortamında fikirlerin özgür olmasından yana olduğunu söyledi. 
     Bir öğrencinin ''masal anlatıyorsunuz'' demesi üzerine, tartışılacak çok şeyin olduğunu söyleyen Derviş öğrenciye ''Bunu düşünmekte özgürsünüz. Türk gençliğine güveniyorum. Size de güveniyorum'' yanıtını verdi. 
     Devlet Bakanı Kemal Derviş, ''Siyasi tartışma olmasaydı Cumhurbaşkanı ve Başbakan arasındaki 2-4 hafta sonra Şubat krizine benzer çöküş olacaktı'' dedi. 
     1999 yılına gelindiğinde sistematik bir çöküşün ortaya çıktığını, 
     kamu açıklarını ve borç düzeyinin yükseldiğini, 2000 yılında ekonomik program ile birlikte sabit kur uygulandığını hatırlatan Derviş, şunları söyledi 
     ''Kur çapasını seçtiğiniz zaman büyük ölçüde para politikasından vazgeçersiniz. Dışardan para gelmesi gerekir. Programın yapısal ve mali politikaların güçlü olması lazım. Türkiye'de bu büyük ölçüde oldu. Ancak cari açık 10 milyar dolara yükseldi. Eylül ayından itibaren kur çapasının sürdürülmesi açısından ciddi endişeler uyandı. 
     Krize giriş kaçınılmazdı. Kur çapası birçok ülkede uygulandı. Meksika krizi çıktı. Türkiye'de bu yaşandı. Arjantin'de bunun etkisi daha büyük oldu.'' 
     
     Sorular 

     Enerjiye ilişkin bir soru üzerine Derviş, Türkiye'de enerjiye en az 2 cent fazla ödendiğini belirterek, 6-7 cent gibi bir fiyatın 4-4.5 cente indirilmesi gerektiği yanıtını verdi. 
     Derviş, geçmişten kalan yapı nedeniyle enerji sektörünün kötü durumda olduğunu ifade ederek, Enerji Piyasası Kanunu ile yarışmacı bir yapının oluşmasıyla enerjinin 4 cente indirilmesinin hedeflendiğini söyledi. Derviş, geçmişten gelen eşgüdüm sorununun bulunduğunu vurgulayarak, ''Türkiye dikkatli olmalı. Açık taahhüdü varsa bunlara sadık kalması lazım'' dedi. 
     Ekonomi ve istikrara ilişkin bir soruya karşılık ise Derviş, şöyle dedi 
     ''Siyasi ortam ve istikrar önemli. Eğer yasalar yerine oturursa Türkiye'deki idari sistemde ve yargı bu yasaları tamamen benimserse o zaman bir takım politik çalkantılara rağmen güçlü bir şekilde devam edilebilir. İtalya bunun örneğini 1970-1980'lerde verdi. 
     Kurun sabit olmayışı koalisyonda veya herhangi bir siyasi gerilim olması halinde kur biraz yükselir. Ama Merkez Bankası bir günde 7 milyar dolar kaybetmez.'' 
     
     "Serbest kur taraftarıyım" 

     Serbest kur taraftarı olduğunu belirten Derviş, şöyle devam etti 
     ''Ama hiçbir şekilde döviz yukarı giderken herhangi bir müdahale olmasını istemem. Çok aşırı yükselme olmazsa. Ama aşağı doğru gidişte bu biraz tartışılabilir. Bir müdahale olur olmaz mı Bu tartışılabilir. Serbest kuru benimsediğinizde siyasi olarak bazı istikrarsızlıklara rağmen ekonomi yürütülebilir.'' Derviş, gelir dağılımına ilişkin bir soruya karşılıkta ağır bunalım dönemlerde en olumsuz etkilenen kesimlerin yoksul kesimler olduğunu belirterek, ''Herhangi bir krizde en çok canı yanan yoksul kesimlerdir'' dedi. 
     






</TEXT>
</DOC>
