<DOC>
<DOCNO> 85387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/spor/spo02.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
UNUTULMAZ 
</HEADLINE>
<TEXT>

Andersson, Fenerbahçe’de geçirdiği yılları hep hatırlayacağını söyledi. İsveçli oyuncu artık fahri elçi gibi çalışacağını, Milli Takım’ın çeyrek final oynayacağını da ekledi 
     YALÇIN TÜRK 

     Andersson futbolu noktaladı, ama Türkiye’yi unutmadı. "Cebim doldu, hadi bana eyvallah" demedi. Eşi Marie ile birlikte Türkiye - İsveç arasında fahri elçiliğe soyundu. Ve MİLLİYET’e düşüncelerini açıkladı 
     - Fenerbahçe’deki serüvenini özetler misin 
     "Duygusaldı. Dünya’da futbola en çok ilgi Türkiye’de. Fener’i, İstanbul’u ve Türk insanını gördükten sonra, keşke daha önce gelseydim, dedim." 
     - İstenileni verdin mi 
     "Sakatlanana kadar herşey mükemmeldi. Düzeldikten sonra fazla oynama şansı bulamadım. Ayrıca yoğun maç trafiği nedeniyle yeterli antrenman da yapamadım." 
     
     Yüreğimle oynadım 
     - Son Diyarbakır maçında neler hissettin 
     "Fenerbahçe taraftarının bana gösterdiği ilgiyi hayatım boyunca unutamam. Maç sonrası gözyaşlarımı tutamadım. Genelde iyi oynamadım, istenilen gol sayısını da bulamadım. Ama hep yüreğimle oynadım. Taraftar bunun farkındaydı." 
     - En çok neden etkilendin 
     "Taraftarın, futbolla yatıp kalkması, şampiyonluğu ve Fenerbahçe’nin büyüklüğü kalbimin bir köşesinde hep olacak. Korkarak geldim, yanlış olduğunu anladım. " 
     - Fenerbahçe neden şampiyon olamadı 
     "Bana göre iki maçta her şey bitti. Malatya ve Gençlerbirliği sınavlarında verilen dört puan şampiyonluğun gitmesinde etken oldu." 
     - Dünya Kupası’nda Türkiye’nin şansını nasıl görüyorsun 
     "Bana göre ilk gruptan rahat çıkar. Çeyrek finale kadar da gider. Orada rakip Fransa. Ne olur bilemem. Fransa’yı geçerse büyük olasılıkla final oynar." 
     - Fahri elçilik gibi bir düşüncen mi var 
     "Arkadaşım Volkan Ballı ile yabancı sermayeli Türk şirketi kurmuştuk. Bundaki amacım İsveç’te oluşan Türkiye’nin kötü imajını pozitife çekmek.Kötü fotoğrafı yok etmek için ne gerekiyorsa yapacağım. Fahri elçi görevi üstleneceğim." 
     Patron Marie 
     - Nasıl olacak 
     "İlk adımı attık. İsveç’ten üst düzey 15 iş adamını İstanbul’a çağırdık. İki Türk din görevlisi ile birlikte konuk ettik. Grup iyi izlenimlerle ayrıldı. Bu düşüncede eşimin büyük rolü oldu. Futbol bitti, artık patron Marie." 
     
En büyük hatam Fenerbahçe’yi şampiyon yapmamdı’      FENERBAHÇE’NİN eski teknik direktörü Mustafa Denizli, en büyük hatasının Fenerbahçe’yi şampiyon yapmak olduğunu söyledi. Malatya İnönü Üniversitesi’nde düzenlenen bir panelde öğrencilerin sorularını yanıtlayan Denizli, kendini Fenerbahçe’de yabancı bir takımın teknik direktörü gibi hissettiğini de belirtti. 
     TECRÜBELİ teknik adam "Türkiye hataların bedelinin ödendiği bir ülke değil, başarıların bedellerinin ödendiği bir ülkedir. Türk takımları Türk antrenörleriyle başarılı olur" diye konuştu. Mustafa Denizli,öÇalıştığım yeri yuvam gibi, evim gibi hissetmezsem başarılı olamam" ifadelerini de kullandı. 
     
Şirket kokteyli      FENERBAHÇE, Yapı Kredi Yatırım aracılığında gerçekleştirmek istediği şirketleşmenin startını bugün verecek. Çırağan Palace Hotel Kempinski Balo Salonu’nda bu akşam düzenlenecek tanıtım toplantısında, şirketleşme projesi hakkında kongre üyelerine bilgi verilecek. Yönetim, cumurtesi günü yapılacak Olağanüstü Genel Kurul’da da şirketleşme için onay isteyecek. Başkan Aziz Yıldırım’ın, Ortega ve Almeyda’nın transferiyle ilgili bilgi vermesi de bekleniyor. 
     



 SPOR 























</TEXT>
</DOC>
