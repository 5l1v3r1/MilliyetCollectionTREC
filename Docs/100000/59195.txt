<DOC>
<DOCNO> 59195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/guncel/gun02.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cathy Yenge korkuttu 
</HEADLINE>
<TEXT>

Devlet Bakanı Derviş’in Amerikalı eşi Catherine’e, Ankara’nın kuru havası yaramadı. Astım krizine yakalanan Bayan Derviş, geceyi acil serviste geçirdi 
     YILDIZ YAZICIOĞLU Ankara 

     Ekonomiden Sorumlu Devlet Bakanı Kemal Derviş'in eşi Catherine Derviş'e Ankara havası yaramadı. Derviş devlet bakanlığına atanmadan önce yaşamını ABD'de sürdüren Catherine Derviş, önceki gece yarısı astım krizine yakalandı. 
     Eşi astım krizine yakalanınca telaşlanan Kemal Derviş, Pembe Köşk Sitesi'ndeki evinin önünde nöbet tutan korumalara haber verdi. 
     
     Korumalar yardıma koştu 
     Korumalar Dervişler'in birinci kattaki evine çıkarken, aralarından biri, kriz nedeniyle nefes almakta güçlük çeken Catherine Derviş'i, Kemal Derviş’le birlikte kucaklayarak, aşağıya indirdi. Kemal Derviş de, sitenin önüne gelen taksiyle eşini Ankara'daki özel bir hastanenin acil servisine götürdü. Burada kendisine ilk müdahale yapılan Catherine Derviş, kriz geçirmesi nedeniyle gece boyunca hastanede müşahade altında tutuldu. Yapılan tetkikler sonucu, aciliyetini yitirmesi nedeniyle dün evine gönderilen Catherine Derviş'in durumunun iyi olduğu öğrenildi. 
     
     Derviş’in yoğun gündemi 
     Öte yandan Kemal Derviş, eşinin rahatsızlığının ardından dün gün boyu rahat hareketleriyle dikkat çekti. Kamuda küçülme ve tasarruf önlemleri paketinde yer alan 880 trilyon liralık gelir artırıcı önleme ilişkin yasa değişikliğinin görüşüldüğü TBMM Plan ve Bütçe Komisyonu'na katılan, ardından Başbakan Bülent Ecevit başkanlığında toplanan liderler zirvesine katılan Kemal Derviş'in güler yüzlülüğünü korumaya çalıştığı görüldü. 
     
Kaloriferli ev tehlikeli’      Sağlık Bakanlığı Kanserle Savaş Dairesi Başkanvekili Prof. Dr. Murat Tuncer, "Cathy Yenge"ye ve Bakan Derviş'e tatsız dakikalar yaşatan astım krizini Milliyet'e değerlendirdi. Başkentin havasının kuru olduğunu vurgulayan Tuncer şunları söyledi "Özellikle kaloriferli evlerde kapalı kalınması astım krizine yol açabilir. Astımı olan kişilerin mutlaka evlerinde buhar cihazı bulundurmaları gerekiyor. Kapalı evde sigara içildiği takdirde astım krizi hızla nüksedebilir. Kriz ölümle sonuçlanacak kadar tehlikeli olabilir. Kalp yetmezliğine yol açabilir. Bu nedenle ilk müdahale mutlaka hastanede yapılmalıdır. Hafif krizde akciğer bronşlarını açıcı ventolin gibi maddeler, ağır astım krizlerinde ise steroid verilir." 
     



 GÜNCEL 


















</TEXT>
</DOC>
