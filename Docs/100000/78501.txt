<DOC>
<DOCNO> 78501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo14.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de neşeli idman... 
</HEADLINE>
<TEXT>

     Beşiktaş karşısında aldığı 2-0'lık galibiyetle şampiyonluk iddiasını sürdüren Fenerbahçeli futbolcular hafta sonu Trabzonspor ile yapacakları lig maçının hazırlıklarına ara vermeden başladı. 
     Teknik direktör Werner Lorant, Samandıra Tesisleri'nde gerçekleştirilen antrenmanda, futbolcularına hafif bir çalışma yaptırırken, sarı-lacivertlilerin derbi maçta aldıkları galibiyet nedeniyle bir hayli neşeli oldukları gözlendi. 
     Antrenmana, ülkelerinin milli takımlarına giden Hırvat futbolcu Rapaiç ve Yugoslav oyuncular Zoran Mirkoviç ile Lazetiç'in yanı sıra Ümit Milli Futbol Takımı kampında bulunan Serhat ve sakatlığı bulunan Rüştü katılmadı. 
     Teknik direktör Lorant'ın, Beşiktaş maçında kırmızı kart gören Ceyhun ve Ümit ile saha içinde bir süre görüşmesi dikkat çekti. 
     Yarını izin yaparak geçirecek olan Fenerbahçeli futbolcular, Trabzonspor maçının hazırlıklarına 17 Nisan Çarşamba günü yapacakları çalışmayla devam edecek. 
     Alman teknik adam derbi maç öncesi koyduğu yasakları sezon sonuna kadar uzattı. 
     Buna göre basın mensupları sezon sonuna kadar sadece maçlardan sonra yapılacak ilk antrenmanı izleyebilecek. Lorant ve bazı futbolcular da maçtan bir gün önce basın toplantısı yaparak kendilerine yöneltilen soruları yanıtlayacak. 
     Alman çalıştırıcının futbolcular için getirdiği röportaj ve reklam amaçlı etkinliklere katılma yasağı da devam edecek. 
     





</TEXT>
</DOC>
