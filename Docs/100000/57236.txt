<DOC>
<DOCNO> 57236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur07.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerede o eski uzun tatiller... 2002'de de uzun tatil yok 
</HEADLINE>
<TEXT>

     Yılın son günleri yaşanırken, satın alınan ya da hediye gelen yeni yıl takvimleri, çalışanlara 2002 yılı için ''Nerede o eski uzun tatiller '' dedirteceğe benziyor. 
     Özellikle son birkaç yıldır, başlangıç ya da bitim tarihlerinin haftasonu tatilleriyle birleşmesi nedeniyle bayramları, ''9 günlük tatil'' olarak hafızalarına kaydedenler, bu yıl biraz şaşıracağa benziyor. Çünkü, 2002 yılı takvimi, bayram tatillerinin ''idari izin'' ile hafta sonlarına birleştirilmesine olanak vermiyor. Bu nedenle, Bakanlar Kurulu'nun çok sürpriz bir karar almaması halinde, çalışanlar uzun tatiller yapamayacak. 
     Bütün olumsuzluklara karşın yine de yeni yıla 31 Aralık'ın ''Kamuda çalışanların idari izinli sayılacağı'' müjdesini alarak girecekler, yıl boyunca 110.5 gün tatil yapabilecekler. 
     Yeni yıla, yılbaşı izniyle ''merhaba'' diyecek olan çalışanlar, haftasonu izinlerinin dışında ilk tatil yapma imkanını, Şubat ayı içerisindeki Kurban Bayramı'nda bulacaklar. Ancak, geçmiş yllarda ilk günlerinin hafta başlarına gelmesi nedeniyle çalışanların 9 günlük uzun tatil yapmalarına olanak tanıyan dini bayramlar, bu yıl ''eski tatil sevinçlerini'' vaad etmiyor. 
     Çalışanlar, 2001 yılında en çok Kurban Bayramı'nda memnun olmuşlardı. İlk günü 5 Mart Pazartesi gününe rastgelen bayramda çalışanlar, 2 Mart Cuma günü ara verdikleri işlerine 12 Mart Pazartesi günü dönmüşlerdi. Bu yıl ise 22 Şubat Cuma günü başlayacak olan Kurban Bayramı'nı, sadece iki çalışma gününü feda ederek geçirecekler. 
     
     Yaşasın Cumhuriyet Bayramı 
     Yeni yılda, Pazar gününe rastlaması nedeniyle ekstra izin yapma imkanı sağlamayan 19 Mayıs dışında, 23 Nisan ve 30 Ağustos günlerinde birer gün tatil yapacak olan çalışanları, Salı günü kutlanacak olan 29 Ekim Cumhuriyet Bayramı'nda 4 gün tatil yapma fırsatı bekliyor. 
     Bayramın bir gün öncesinde öğleden sonra başlayacak olan resmi tatilde, çalışanlar, 28 Ekim Pazartesi günkü yarım günlük mesainin ''idari izin'' yoluyla tatil ilan edilmesi durumunda, haftasonu tatilleriyle birleşen bayramda, çalışma hayatının stresinden 4 gün boyunca kurtulabilecekler. 
     Çalışanlar, 2002 yılında son tatil imkanını Ramazan Bayramı'nda yakalayacaklar. Mesailerine 4 gün boyunca ara verecek olan çalışanlar, 5 Aralık Perşembe günü başlayacakları izinlerinden 9 Aralık Pazartesi 
     günü dönecekler. 
     Bu yıl, 104'ü haftasonu tatili olmak üzere toplam 115 gün izin kullanma imkanı bulan çalışanlar 2002 yılında, Bakanlar Kurulu'nun ''müjdeli haber'' vermemesi durumunda 102'si haftasonu olmak üzere, 110,5 gün tatil yapacaklar. Çalışanlar buna karşılık da 254.5 gün 
     çalışmak zorunda kalacaklar. 
     






</TEXT>
</DOC>
