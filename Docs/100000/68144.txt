<DOC>
<DOCNO> 68144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sonspo02.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat ''Sahadaki 7 Galatasaraylı'yı kutluyorum'' 
</HEADLINE>
<TEXT>

     Fenerbahçe'nin, ezeli rakibi Galatasaray'ı 1-0 yenerek, şampiyonluk yarışında yeniden iddialı hale gelmesi, sarı-lacivertli camiada büyük sevinç yarattı. 
     Kulüp asbaşkanı ve basın sözlücü Atilla Kıyat, bu gece hem böyle bir tesisi Türk sporuna kazandırdıkları için hem de ezeli rakipleri Galatasaray'ı yenip, şampiyonluk yarışında iddialarını artırdıkları için büyük mutluluk duyduklarını söyledi. 
     Kıyat, karşılaşmanın, Galatasaray'ın 7 kişi kalmasından önceki skorla sona ermesinin de kendisini sevindirdiğini kaydetti. 
     İstanbul Emniyeti'nin aldığı geniş güvenlik önlemleri nedeniyle dışarıda kalan seyirciler olduğunu anlatan Atilla Kıyat, ''Ancak Galatasaray seyircisi geldikten sonra, bileti olanların hepsini içeri aldık. Yine de dışarıda kalan olmuşsa onlardan özür diliyoruz. 
     Fenerbahçeli futbolcuları ve sahadaki 7 Galatasaraylı'yı kutluyorum'' diye konuştu. 
     
     Diğer yöneticiler 

     Kulüp asbaşkanı Mahmut Uslu ise stresi yüksek maçlarda sinirlerine hakim olanların kazandığını ifade ederek, ''Bence Galatasaraylı futbolcular sinirlerini kaldıramadılar. 3-4 fark olabilirdi. Bundan sonra maç kaybetmeyiz. Fenerbahçe bu yıl da şampiyon olacaktır'' diye konuştu. 
     Uslu, statta muhteşem bir atmosfer olduğunu da belirterek, ''3-5 bin kişi Zonguldak'tan, Hakkari'den ve yurdun çeşitli yerlerinden geldiler. Bu stadın kapasitesi daha da artacaktır'' dedi. 
     Kulüp başkanvekili Uğur Dündar ise yönetimde bulunduğu son Galatasaray derbisini kazandıkları için çok mutlu olduğunu kaydederek, ''Cumhuriyet tarihinde özel teşebbüsün yaptığı böyle bir gurur abidesi statta kazandığımız için sevinçliyiz. Keşke sertlikler olmasaydı ve Galatasaray maçı 11 kişi tamamlasaydı'' diye konuştu. 
     Kulüp asbaşkanı Nihat Özbağı da ''bu kadar agresif oynayan bir takımın gördüğü kırmızı kartların normal olduğunu'' ifade ederek, ''Lig yeniden başlıyor. Şimdi her şey olabilir. Futbolcularımızı kutluyorum'' dedi. 
     
     Yıldırım Cansun'u uğurladı 

     Fenerbahçe Kulübü Başkanı Aziz Yıldırım, karşılaşmadan sonra Galatasaray Kulübü Başkanı Mehmet Cansun ve yöneticileri uğurladı. 
     Cansun ve yöneticilerle birlikte şeref tribününün kapısına çıkan başkan Yıldırım, misafirlerini araçlarına kadar geçirerek, hepsinin ellerini sıktı. 
     Galatasaraylı yöneticiler ise Yıldırım'ı tebrik ettiler. 
     






</TEXT>
</DOC>
