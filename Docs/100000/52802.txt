<DOC>
<DOCNO> 52802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/soneko08.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Dünya Bankası temsilcisi ile Köy-Kent projesini görüştü 
</HEADLINE>
<TEXT>

     Dünya Bankası Türkiye Temsilcisi Ajay Chhibber, ''Başbakan Ecevit ile Köykent projelerini, spesifik olarak finansmanını görüştük'' dedi. 
     Başbakan Bülent Ecevit, bugün Dünya Bankası Türkiye Temsilcisi Chhibber'ı Başbakanlık Merkez binada kabul ederek, yaklaşık yarım saat görüştü. Chhibber, görüşmenin ardından yaptığı açıklamada, bu projenin Dünya Bankası için özellikle kırsal kalkınma açısından çok önemli bir proje olduğunu belirterek, şunları söyledi 
     ''Dünya Bankası olarak bu projeyi finanse etmek için çalışmalara başlıyoruz, 2002 yazına kadar Köykent projelerinin finansmanını sağlamış olacağız. Bu proje, yalnız Türkiye için değil, dünyadaki diğer ülkeler için de bir model olabilir. 
     Mesudiye Köykent Projesi'nin başarılı bir şekilde uygulandığını gördük. Türkiye'nin her yanı aynı değil. Diğer bazı kısımları da bu projeyi ister ve biz bunları finanse edeceğiz.'' Tasarruf önlemleri paketiyle ilgili sorulara yanıt vermeyen Chhibber, IMF'nin desteği konusundaki görüşlerinin sorulması üzerine, ''IMF, Türkiye'ye daha çok destek olmaya karar verdi. 
     Dünya Bankası olarak, biz de ayrıca Türkiye'ye yardım edeceğiz'' yanıtını verdi. 
     






</TEXT>
</DOC>
