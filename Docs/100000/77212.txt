<DOC>
<DOCNO> 77212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/ekonomi/eko06a.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF eski Başkan Yardımcısı’na dava 
</HEADLINE>
<TEXT>

Aralarında geçen hafta TMSF Başkan Yardımcılığı’ndan istifa eden Erkanlı’nın da olduğu Kentbank’ın eski yöneticilerine dava yolu açıldı 
     HARUN GÜREK Ankara 

     Tasarruf Mevduatı Sigorta Fonu TMSF eski Başkan Yardımcısı Cevdet Erkanlı hakkında Kentbank’ın batışındaki sorumluluğu bulunduğu gerekçesiyle dava açılıyor. 
     Öz kaynaklarını yitirdiği gerekçesiyle geçen yıl temmuz ayında el konularak, tasfiye edilen bankalardan biri olan Kentbank’ın yıllık genel kurulu yapıldı. Geçen perşembe günü yapılan genel kurulda, 2001 yılı hesapları görüşüldü. Genel kurul, denetçilerinin raporu üzerine, 2001’deki yönetim kurulunu ibra etmedi, ayrıca, son beş yıl içinde yapılan genel kurullarda alınan ibra kararlarını da kaldırdı. Böylece beş yıllık süre içinde görev yapan yönetim kurulu başkanları, üyeler ve genel müdürler hakkında dava yolu açıldı. 
     
     Fon davaya hazırlanıyor 
     TMSF’nin söz konusu yöneticiler hakkında dava açmaya hazırlandığı kaydedilirken ibra edilmeyen yöneticiler arasında TMSF eski Başkan Yardımcısı Erkanlı da bulunuyor. 
     Erkanlı, Kentbank’ta 1995 - 2000 yıllarında üst düzey yönetici olarak çalıştı, 1998’de başladığı genel müdürlük görevinden 2000 başında ayrıldı, Kentbank’a el konulduktan beş ay sonra TMSF Başkan Yardımcılığı’na getirildi. Genel kurul kararı üzerine BDDK Başkanı Engin Akçakoca’nın Erkanlı’nın istifasını istediği kaydedildi. 
     



 EKONOMİ 

















</TEXT>
</DOC>
