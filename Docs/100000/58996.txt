<DOC>
<DOCNO> 58996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/ekonomi/aeko.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İade ve nemaya son 
</HEADLINE>
<TEXT>

IMF’ye verilecek yeni niyet mektubunda yer alacak olan yeni vergi stratejisi çerçevesinde, vergi iadeleri ve nema ödemeleri 2003 yılından itibaren kaldırılıyor 
     ANKARA Milliyet 

     Vergi iadeleri "işlevini yitirdiği" gerekçesiyle, daha önce IMF’yle varılan uzlaşma doğrultusunda 2003 yılından itibaren kalkıyor. 
     Vergi iadesi yerine, ücretlilerin gelirinde vergi dışı bırakılan tutar olarak ifade edilen özel indirim tutarı’nın artırılması planlanıyor. 
     IMF’ye verilecek niyet mektubunda yer alacak taahhüt uyarınca Maliye Bakanlığı, IMF İcra Direktörleri Kurulu toplantısına kadar vergi sisteminde yapılması gereken düzenlemeleri içeren bir strateji hazırlayacak. Bu strateji daha sonra hükümet tarafından eylem planına dönüştürülerek, IMF’ye taahhüt olarak bildirilecek. 
     Eylem planında yer alan düzenlemeler, 2002 içinde yasalaştırılarak, yürürlüğe sokulacak. 
     Yeni stratejide vergi oranlarındaki karmaşanın ortadan kaldırılması ve oranların düşürülmesi de yer alacak. 
     Çalışanları Tasarrufa Teşvik Hesabı zorunlu tasarruf nema ödemelerinin de 2003 yılında kaldırılması planlanıyor. Her yıl şubat ayında yapılan nema ödemelerinin Hazine’nin nakit dengesini olumsuz etkilemesi nedeniyle, Hazine, 2003 yılından itibaren nakit ödemenin durdurulmasını istiyor. 
     10 katrilyon liraya yaklaşan hesabın nakit ödeme mi, yoksa arazi, tahvil gibi araçlar verilerek mi tasfiye edileceğinin önümüzdeki yıl yapılacak çalışmalardan sonra kararlaştırılacağı belirtiliyor. 
     
Vergi cezaları arttı      Bu arada vergi cezaları, 1 Ocak’tan itibaren yüzde 53.2 artırıldı. Defter tutma haddinde yıllık alımların tutarı 50 milyar - satışların tutarı 73 milyar, gayrisafi iş hasılatı 26 milyar, iş hasılatının beş katı ile yıllık satış tutarının toplamı da 50 milyar lira oldu. 
     Yeni düzenlemede fatura ve fiş vermeyenlere kesilen ceza miktarı da 53 milyon liraya çıktı. 
     



 EKONOMİ 














</TEXT>
</DOC>
