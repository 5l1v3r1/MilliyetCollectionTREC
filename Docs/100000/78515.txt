<DOC>
<DOCNO> 78515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur02.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın özel korumaları ile resmi korumaları kavga etti 
</HEADLINE>
<TEXT>

     Kapatılan RP'nin Genel Başkanı Necmettin Erbakan'ın, ''Sakaryalılar Grubu'' olarak bilinen özel korumalarından 3'ü, gözaltına alındı. 
     Alınan bilgilere göre Erbakan'ın bir restorana gitmek için konutundan çıkışı sırasında, özel korumaların bulunduğu aracın, resmi korumaların bulunduğu araca çarpması ve bu nedenle meydana gelen kavganın ardından, resmi korumalar, 50. Yıl Karakolu'na giderek, ''Sakaryalılar Grubu'' olarak bilinen özel korumalardan şikayetçi oldular. 
     Bunun üzerine özel korumalardan Abdurrahman Akyüz, İbrahim Gözcü ve Yunus İncir gözaltına alındı. 
     Olay sırasında darp edildiklerini bildiren resmi korumalar, adli tabipliğe sevk edilirken, özel korumaların, ''devlet malına hasar vermek'', ''görevli memura mukavemet etmek'' ve ''darp'' suçlarından ifadelerinin alınacağı bildirildi. 
     Bu arada, resmi polis otosuna çarpan özel korumalara ''tehlikeli araç kullanmak'' ve ''olay yerini terk'' fiillerinden trafik cezası kesildiği ve bu sabah adliyeye sevk edilecekleri belirtildi. 
     
</TEXT>
</DOC>
