<DOC>
<DOCNO> 63453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur04.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "FP'nin kapatılması çok vahim bir anayasa ihlalidir" 
</HEADLINE>
<TEXT>

     SP Genel Başkanı Recai Kutan, Türkiye'de bir kimsenin dini inancından dolayı başını örtmesinin doğal bir insan hakkı olduğunu söyledi. Kutan, temel hak ve hürriyetlere ilişkin anayasal hükümlere rağmen ''Anayasa Mahkemesi'nin FP'yi, inancından dolayı başını örten vatandaşlara yapılan haksızlıkları düzeltmek için çalıştığından dolayı kapatmasının çok büyük ve vahim bir anayasa ihlali'' olduğunu savundu. 
     SP Genel Başkanı Kutan, Anayasa Mahkemesi'nin Fazilet Partisi'ni kapatmasına ilişkin gerekçeli kararının yayımından sonra dile getirdiği, ''kararı değerlendirme'' toplantılarının ilkini bugün gerçekleştirdi. 
     TBMM'de düzenlediği basın toplantısında Kutan, FP'nin kapatılmasının, Anayasa'nın yargılama, hüküm verme ve yürürlülük ile ilgili maddelerine aykırı olduğunu ileri sürdü. Kapatmaya gerekçe olarak ileri sürülen nedenler bakımından da kararın Anayasa'ya uygun olmadığını savunan Kutan, ''Türkiye'de, Anayasa ve yasalara göre inancından dolayı başını örtmek doğal bir insan hakkıdır, yasaldır. 
     Kimse böyle bir hakkını kullanmasından dolayı suçlanamaz. Türkiye'de Anayasa ve yasalara göre şiddete başvurmamak şartı ile düşünce ve görüşünü ifade etmek doğal bir insan hakkıdır'' diye konuştu. 
     İleri sürdüğü görüşlere ilişkin olarak Anayasa ve yasalarda düzenlenen hükümlerden örnekler veren Kutan, ''Bütün bu anayasal hükümlere rağmen Anayasa Mahkemesi'nin Fazilet Partisi'ni, inancından dolayı başını örten vatandaşlara yapılan haksızlıkları düzeltmek için çalıştığından dolayı kapatması, çok büyük ve vahim bir insan hakları ihlalidir'' görüşünü dile getirdi. 
     






</TEXT>
</DOC>
