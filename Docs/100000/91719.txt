<DOC>
<DOCNO> 91719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun01.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Türkiye, 2007 - 2008'de AB'ye tam üye olabilir" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye'nin bu Aralık ayında Avrupa Birliği AB ile tam üyelik müzakerelerine başlamasına yönelik bir kararı aldırabilmesi halinde Bulgaristan ve Romanya ile birlikte 2007-2008'de AB'ye tam üye olabileceğini söyledi. 
     Türkiye Odalar ve Borsalar Birliği TOBB , Türkiye'nin AB'ye girmesine yönelik lobi çalışmalarında bulunmak üzere kalabalık bir heyetle geldiği Brüksel'de, akşam Conrad Otel'de bir yemek verdi. 
     Yemeğe katılan Yılmaz, burada yaptığı konuşmada, Türkiye'nin AB'ye giriş sürecini anlatırken, AB'nin nasıl kurulduğuna ilişkin de bilgi verdi. 
     Avrupalıların Gümrük Birliği'ni kurarken kendi tarihleriyle yüzleştiklerini belirten Yılmaz, Türkiye'nin bunu yapamadığına dikkat çekti. 
     ''Biz 200 yıldan beri bir batılılaşma sevdasındayız'' diyen ve Türkiye'nin batıya ayak uyduramadığını ifade eden Yılmaz, Avrupa'da sanayi devrimi yaşanırken Türkiye'nin dışarıya borçlanarak, Dolmabahçeve Yıldız saraylarını yaptığını, Lale Devri'ni yaşadığını anlattı. 
     Atatürk'ün batıya karşı savaş kazanmasına rağmen Türkiye'nin geleceğini yine de Avrupa'da gördüğünü belirten Yılmaz, Atatürk'ü Atatürk yapan anlayışın ise bu olduğunu ifade etti. 
     AB ile ilgili Lüksemburg'da yapılan toplantının ardından Avrupa'nın Türkiye'ye bakışının 180 derece değiştiğini belirten Yılmaz, bu toplantının ardından Türkiye'yi dışlamış olan bir AB'nin nasıl olacağı sorusunu birlik üyelerinin kendilerine sormaya başladığını kaydetti. 
     AB'nin dünya çapında bir güç olma hevesinin Türkiyesiz gerçekleşmeyeceğini de vurgulayan Yılmaz, AB'nin Türkiyesiz bir global güç olamayacağını gördüğünü bildirdi. 
     
     ''EN KRİTİK NOKTADAYIZ'' 
     Bugün Türkiye'nin 50 yıllık AB serüveninin en kritik noktasında olduğunu da belirten Yılmaz, ''Aslında AB'ye en yakın olduğumuz noktadayız. Ama maalesef hala önümüzde güçlükler var'' dedi. 
     Bu güçlüklerin neler olduğuna ilişkin yönelttiği soruya da kendisi yanıt veren Yılmaz, şunları kaydetti 
     ''Bu güçlüklerin nedeni, Türkiye'nin diğer ülkelerden farklı olarak terörle mücadele yapması ve bunun izini silememiş olmasıdır. AB'ye üyelik için bugün geçerli olan bazı kriterleri yerine getirmesi halinde, yeniden o eski Türkiye için karanlık günlere geri dönülebileceği korkusudur. Bu korkuyu paylaşanlar vardır, paylaşmayanlar vardır. Ama bu endişeler şu anda Türkiye'de önümüzdeki adımları atmak için gerekli olan uzlaşmayı, konsensüsü engellemektedir. 
     Türkiye, AB ile ilişkilerinde bugünkü kadar hiçbir zaman birlik ve uzlaşma görüntüsü vermemiştir. İnanıyoruz ki, önümüzdeki dönemde Türkiye bu tartışmalardan da uzlaşma ile çıkacaktır.'' Türkiye'nin AB ile tam üyelik müzakerelerine de değinen Yılmaz, ''Türkiye ile tam üyelik müzakereleri belki çetin geçecek müzakerelerdir, ama sanıldığı kadar uzun sürecek müzakereler olmayacaktır'' dedi. Türkiye'nin müzakere engelinin çoğunu halleden bir ülke olduğunu belirten Yılmaz, Türkiye'nin müzakerelere diğer aday ülkelerden daha önce başlayacağını söyledi. 
     Yılmaz, Türkiye'nin AB ile müzakereler sürecinin diğer aday ülkelerden daha uzun sürmeyeceğini de ifade etti. 
     Başbakan Yardımcısı Yılmaz, sözlerini şöyle sürdürdü 
     ''Yani bu Aralık ayında Türkiye tam üyelik müzakerelerine başlama kararı alabilirse, ama ondan önce gerekli adımları makul bir sürede atabilirse Bulgaristan ve Romanya ile birlikte 2007-2008'de AB'ye tam üye olabilir. Ama tam üyelik müzakerelerine başlaması bile, şu anda çok ihtiyaç duyduğumuz, işsizlik, büyüme sorununu çözmede ve yabancı sermayeyi çekmede önemli bir sinyal olacaktır.'' Türkiye'ye geçen yıl 850 milyon dolar yabancı sermaye geldiğini, Türkiye'ye gelen toplam sermaye tutarının ise 3 milyar dolar olduğunu belirten Yılmaz, ''Bizim dışımızda Türkiye bir yol ayrımına gelmiştir. Çünkü dünya bir yol ayrımına gelmiştir'' dedi. 
     Türkiye'nin çok kritik bir dönemde bulunduğunu da belirten Yılmaz, Türkiye'nin geçmişi, geleceği ve bugünü ile meseleyi yeniden düşünerek ona göre tavır belirlemesi gereken bir dönemde olduğuna dikkat çekti. 
     Yemekte, odalar birliği üyeleri de söz alarak, bölgelerine ilişkin sorunlarını dile getirdiler. 
     





</TEXT>
</DOC>
