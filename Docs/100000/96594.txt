<DOC>
<DOCNO> 96594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko35.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Genelkurmay'a sunulan bilgi notu gizli değil" 
</HEADLINE>
<TEXT>

     Türk Sanayicileri ve İşadamları Derneği TÜSİAD , Genelkurmay Başkanlığı'na sunulan bilgi notunun gizli bir nitelik taşımadığını açıkladı. 
     TÜSİAD, bir gazetede bugün yayımlanan ''TÜSİAD'dan Genelkurmay'a Gizli Rapor'' başlıklı haberle ilgili olarak yazılı bir açıklama yaptı. 
     Açıklamada, TÜSİAD'ın 1998 yılında Prof. Dr. Seyfettin Gürsel tarafından 1995 yılı seçim sonuçlarına göre hazırlanan ''Siyasal İstikrar ve İki Turlu Dar Bölge Seçim Sistemi Simülasyon Modeli'' başlıklı rapordan sonra, mevcut nispi seçim sistemi ile iki turlu dar bölge seçim sistemini birleştiren bir ''karma seçim sistemi'' modeli üzerinde çalışmalarını sürdürmekte olduğu belirtildi. 
     TÜSİAD açıklamasında, daha sonra şöyle denildi 
     ''Haberde atıfta bulunulan doküman, hazırlanmış bir rapor değil, yine Prof. Dr. Seyfettin Gürsel tarafından geliştirilmekte olan ve 1999 yılı seçmen bilgileriyle, SAM'ın kamuoyu araştırmasındaki seçim sonuçlarını temel alan 'karma seçim sistemi' raporunun hazırlık çalışmaları sürecinde oluşturulmuş bir bilgi notudur. 
     Diğer taraftan, söz konusu bilgi notu gizli bir nitelik taşımamaktadır. TÜSİAD, bilgi notunu, Genelkurmay İkinci Başkanı Yaşar Büyükanıt'ın yanı sıra ilgili birçok sivil ve siyasi kurumla da paylaşmıştır. Hazırlık aşamasındaki rapor tamamlandığında ise tüm diğer TÜSİAD raporlarında olduğu gibi kamuoyuna açıklanacaktır.'' 
     





</TEXT>
</DOC>
