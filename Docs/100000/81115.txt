<DOC>
<DOCNO> 81115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur16.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Halkım bana herşeyi verdi..." 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, halkın kendisine her şeyi verdiğini, cumhurbaşkanlığı, 7 kez başkanlık ve milletvekilliği yaptığını belirterek, ''Benim şimdi halkımdan isteyebileceğim bir şey yok'' dedi. 
     ODTÜ Geliştirme Vakfı Okulları'nın öğrencileri arasında yapılan ''en çok görmek istedikleri siyasetçi'' anketinde birinci sırada yer alan Süleyman Demirel, okul yönetiminin daveti üzerine bugün okul salonunda öğrencilere hitap etti. 
     Öğrencileri görmekten büyük mutluluk duyduğunu ifade eden Demirel, öğrencilere, ''Gençler, sizlere güveniyoruz. Bütün gayretimiz, daha iyi bir Türkiye yaratarak bunu gelecek nesillere bırakmaktır'' diye seslendi. 
     50 yıldır Türkiye'nin hizmetinde olduğunu, ülkenin kalkınması için 
     pek çok projede yer aldığını anlatan Demirel, bugün hala ülke sorunları ile meşgul olduğunu kaydetti. Demirel, ülkenin bugün de sorunları bulunduğunu, ancak ne kadar uzakta olursa olsun daha güzel günlere mutlaka ulaşılacağını ifade etti. Daha sonra öğrencilerin sorularını yanıtlayan Demirel, bir öğrencinin ''Siyasete devam etmeyi düşünüyor musunuz '' sorusu üzerine, ''Siyaset dediğiniz olay eğer ülke sorunlarıyla meşgul olmaksa, herkes bununla meşgul, ben de bununla meşgulüm. Hele 50 yıl ülkenin çeşitli sorunlarıyla meşgul olmuş bir kişi olarak, ne olup ne bittiği ile meşgul olmak benim vicdani borcumdur'' dedi. 
     
     ''HALKIM BANA HERŞEYİ VERDİ'' 
     Aktif siyasetin her kademesinde görev yaptığını hatırlatan Demirel, şunları kaydetti 
     ''Siyasetin birçok maceralarına dahil oldum, itilmelerine kakılmalarına dahil oldum. Tekrar yeni baştan meydanlara çıktım, yeni baştan halkımdan destek istedim ve halkım bana her şeyi verdi. Benim şimdi halkımdan isteyebileceğim bir şey yok. Ben meydanlara çıkıp da halkıma ne diyeyim Başbakanlık ver desem, bana 7 defa verdi. 
     Cumhurbaşkanlığı ver desem, onu da verdi. Milletvekilliği ver desem, onu da verdi. 
     Benim istediğim şey, ülkemin dirliği, düzenliği, rahatı, huzurudur. Eğer dirlik, düzenlik rahatlık, huzur bozuluyorsa ve onları yeniden düzeltmek için bana yeniden hizmet düşerse, ben hizmeti reddetmem. Bu demek değildir ki, hizmete talibim. 'Ben bu kadar yıl bu hizmetleri yaptım, herkesin ne hali varsa görsün. Hiçbir şeyle bundan sonra meşgul değilim' diyemem. Ona benim vicdanım razı olmaz.'' 
     
     ''TAKLİTLERİ VE KARİKATÜRLERİ'' 
     Demirel, kendi şapkasının benzerini takan bir öğrencinin, ''Sizin taklitlerinizi veya karikatürlerinizi yapıyorlar. Bundan gocunmuyor musunuz '' sorusu üzerine, ''Meyveli ağacı taşlarlar'' yanıtını verdi. 
     Halka hizmetin hoşgörü ve anlayış gerektirdiğini ifade eden Demirel, ''İster başbakan, ister cumhurbaşkanı olun, bunların hepsi anlayış ve hoşgörü ister'' dedi. 
     Demirel, ''Geriye dönüp baktığınızda ülkeyi ilgilendiren konularda 'Hata yaptım' dediğiniz olmuş mudur '' sorusuna da ''Olmuştur, hiç hata yapmamak için hiç bir şey yapmamak lazım'' karşılığını verdi. 
     ''Siyaset hayatınızda, eğitimde çağdaşlığın yakalanması için yeterli çabayı gösterdiğinize inanıyor musunuz '' sorusunu yöneltilmesi üzerine Demirel, 40 yıllık siyaset hayatının 12 yılında başbakanlık, 7 yılında ise Cumhurbaşkanı olduğunu belirterek, ''Benim çizgimde başarı, gayet açıktır'' dedi. 
     Demirel, ülkeyi, yüzde 30'u ilkokul imkanına sahip olmayan bir Türkiye'den, 15 milyon çocuğun eğitim gördüğü bir Türkiye'ye taşıdıklarını, ilköğretimin bütün Türkiye'ye yayıldığını anlattı. 
     Demirel, ''eğitimin içeriğinin ise siyasetçilerin değil, bilim adamlarının işi olduğunu'' kaydetti. 
     
     ''İÇİMDE KALANLAR...'' 
     Demirel, bir başka öğrencinin, ''Keşke yapsaydım dediğiniz, içinizde kalan bir şey var mı '' sorusuna da ''Var tabii... Hem de birden fazla'' yanıtını verdi. 
     Ülkedeki tarımdan sanayiye doğru olan gelişmeyi anlatan Demirel, ''Şimdi içimde kalan şey, Türkiye'nin daha çok sanayileşmesi, daha çok sanayici yetiştirmesi, daha çok yatırım yapması ve daha çok insana iş imkanı çıkarabilmesidir'' diye konuştu. 
     Demirel, GAP'ın sulama bölümünün inşası ile Ankara-İstanbul yolunu 4 saate indirecek projenin de ''içinde kalan'' projeler olduğunu 
     söyledi. 
     Süleyman Demirel, ''Ülkenin başında siz olsaydınız, bu kriz yine de olur muydu '' sorusu üzerine de ''Siz olsaydınız kriz olur muydu'' sorusunun çok tartışılabileceğini belirterek, ''Biz olsaydık bu kriz olmazdı diyenler var, olurdu diyenler var. Biz olduk ve olmadı'' diye konuştu. 
     
     AF KONUSU 
     Demirel, toplantıdan ayrılırken, gazetecilerin, Şartla Salıverilmeye, Dava ve cezaların Ertelenmesine Dair Yasa'nın yeniden görüşülmek üzere Cumhurbaşkanı Sezer tarafından TBMM'ye iadesi konusundaki görüşlerini sorması üzerine, şunları kaydetti 
     ''Her muamele mecrasında yürüyor. Af çıkarmak, TBMM'nin hakkı. Bu bir kanundur, kanunu veto etmek de cumhurbaşkanının hakkı. Affı çıkarmış, Cumhurbaşkanı da veto etmiş. Bundan sonraki kısmı, TBMM yeniden ne yapacaksa ona göre karar verir. Bundan sonrası parlamentonun bileceği iştir.'' 
     





</TEXT>
</DOC>
