<DOC>
<DOCNO> 99286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/spor/spo03.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu dostluk ölmez 
</HEADLINE>
<TEXT>

Galatasaray ile Olympiakos kulüpleri 2008 organizasyonu öncesinde Türk-Yunan dostluğunun ebedi olduğunu tüm dünyaya müjdeledi. İki kulüp Olimpiyat Ateşkesi’ni de imzaladı 
     OLİMPİYAT Stadı’nın açılışı nedeniyle düzenlenen organizasyon, Türk - Yunan dostluğunun en güzel mesajlarını içeren tablolarla dünyaya yayıldı. 2008 Avrupa Futbol Şampiyonası’na evsahipliği yapmak isteyen Türkiye ve Yunanistan, Galatasaray ve Olympiakos aracılığıyla futbol kamuoyuna sıcak mesajlar yolladı. Swiss Otel’de düzenlenen törene Galatasaray Başkanı Özhan Canaydın, Olympiakos Başkanı Socrates Kokkalis, teknik direktörler Fatih Terim ve Takis Lemonis ile takım kaptanlar Bülent ve Djordjevic katıldı. 
     GALATASARAY ve Olympiakos takımları böylece, olimpiyatlardan 7 gün öncesinden 7 gün sonrasına kadar ülkeler arasındaki tüm anlaşmazlıkların durdurulmasını hedefleyen deklarasyonu imzalayan ilk spor kulüpleri oldu. Bu deklarasyonu en son ABD eski Başkanı Bill Clinton imzalamıştı. Teknik Direktör Fatih Terim, "Bu maç 2008 Avrupa Futbol Şampiyonası adaylığına destek açısından anlamlı oldu" dedi. Öte yandan iki kulüp arasında bundan sonra ticari alanda da işbirliği kararı alındı. 
     
Fatih Terim’e sevgi seli      802 gün sonra yeniden Galatasaray’ın başında sahaya çıkan Teknik Direktör Fatih Terim’e büyük ilgi vardı. Turkcell stat çevresinde yer alan telefonlara Hoşgeldin Terim’ mesajı yolladı. Taraftarlar başarılı hocaya "Emperror is back" İmparator döndü pankartı açtı. Öte yandan başarılı hoca bu önemli açılışta göndermeyi düşündüğü Victoria ve Faruk’u da kadroya aldı. 
     
Özlem bitti      2002 - 2003 sezonu öncesinde Galatasaray dün ilk kez taraftarlarının karşısına çıktı. Tribünleri dolduran 79 bin taraftar, Sarı - Kırmızılı futbolculara büyük ilgi gösterdi. Maçtan önce oyuncular tribünleri tek tek gezerken, en son çağrılan futbolcunun Balic olması dikkat çekti. Tribünlerin yıldız futbolcuyla halen yıldızının barışmadığı gözlerden kaçmadı. 
     
Sıra Hasan’da      GALATASARAY İkinci Başkanı Ali Dürüst, Hasan Şaş ile önümüzdeki günlerde masaya oturacaklarını açıkladı. Dürüst, "Ergün ile sorun yoktu. Kampa giderken kendisi imza atmıştı. Biz zaten kendisiyle geçen sene anlaşmıştık. Bu sözleşme de kendisine jest oldu. Hasan’ın da 1 yıllık sözleşmesi var. Ancak bu oyuncunun tercihi de önemli. Olympiakos maçından sonra kendisiyle görüşeceğiz. Hasan için en uygunu neyse onu yapacağız" dedi. 
     
Aydın’a tepki      GEÇEN sezon Fenerbahçe ile oynanan maçta 4 kırmızı kart gösteren maçın hakemi Ali Aydın’a dün Sarı - Kırmızılı taraftarların tepkisi vardı. Maçtan önce Aydın sahaya çıkınca tepkiler doruk noktasına ulaştı. Öte yandan Merkez Hakem Komitesi’nin ilk etapta bu karşılaşmada Cüneyt Elmakeser’i görevlendirdiği ancak son anda Ali Aydın’da karar kıldığı öğrenildi. 
     
Tribünler doldu taştı      OLİMPİYAT Stadı’nın açılış maçına Galatasaraylı taraftarların yoğun ilgisi vardı. Sarı - Kırmızılılar trafik krizine karşın geçte olsa tribünleri doldurdular. Maçın ikinci yarısında yapılan anonsta tribünlerde 79 bin seyircinin olduğu açıklandı. Bu rakam İstanbul’da en kalabalık seyirci topluluğu olarak tarihe geçti. 
     
Mahsur kaldılar      KARŞILAŞMA öncesinde Galatasaray ile Olympiakos takımları stada gelene kadar büyük sıkıntılar yaşadılar. Metin Oktay Tesisleri’nde saat 18.30’da yolan çıkan Sarı - Kırmızılı kafile, Florya’dan İkitelli’ye tam 1.5 saatte gelebildi. Bu rötar nedeniyle maç yaklaşık 20 dakika geç başladı. Öte yandan karşılaşma sonrasında da iki takım da yolun açılması için stadda bekledi. 
     
Duro’ya fırça      TEKNİK Direktör Fatih Terim, Arnavut futbolcu Duro’yu oyuna soktuktan kısa bir süre sonra yeniden çıkardı. Genç futbolcunun bir pozisyonda yaptığı hataya kızan tecrübeli teknik adam hemen oyuncu değişikliğine gitti. Fatih Terim kulübenin önünde kısa bir süre Duro ile konuştuktan sonra, Arnavut futbolcuyu soyunma odasına gönderdi. 
     



 SPOR 






















</TEXT>
</DOC>
