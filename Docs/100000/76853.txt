<DOC>
<DOCNO> 76853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur04.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akcan "İstanbul depremiyle rant peşinde olanlar var" 
</HEADLINE>
<TEXT>

     Bayındırlık ve İskan Bakanı Abdülkadir Akcan, Türkiye'nin bütün dikkatini İstanbul'a vererek çok kötü bir noktaya doğru gittiğini, Kuzey Anadolu yerleşim birimlerinin İstanbul kadar risk altında bulunduğunu belirterek, "Söylemek istemiyorum ama, İstanbul'da rant peşinde olanlar var. Bunlara alet olmayacağız" diye konuştu. 
     TİSK tarafından Nevşehir'de düzenlenen "Büyüyen Kayıtdışı Sektör" seminerine katılan Akcan, basın mensuplarının sorularını yanıtladı. Akcan, İstanbul'daki köprü, viyadük ve binaların yeniden güçlendirilmesine yönelik çalışmaları ve tartışmaları değerlendirdi. Bakan Akcan, konunun çok kötü bir noktaya doğru götürüldüğünü belirtirken, "İstanbul depremi dedik. Afyon sallandı. Şimdi korkuyorum, Türkiye'nin bir başka tarafı sallanacak. Bütün dikkatimizi İstanbul'a verdik. Kuzey Anadolu fay hattında olan diğer yerleşim yerleri de İstanbul kadar risk altında" dedi. 
     "Söylemek istemiyorum, ama İstanbul'da rant peşinde olanlar var" diye konuşan Akcan, bunlara alet olmayacaklarını kaydetti. Konunun sorumlusunun Afet İşleri Genel Müdürlüğü ve bunun bağlı olduğu Bayındırlık ve İskan Bakanlığı olmasına rağmen, kendileri dışında herkesin konuştuğunu kaydeden Akcan, "Ben de bu konuşmaların bir yerde bitmesini istiyorum. Biz durmuyoruz, ama konuşmuyoruz. 
     Görev yapması gereken biziz. Ama ne görevi olan, ne de konuşma hakkı olan herkes önüne geleni konuşuyor" görüşünü dile getirdi. 
     Hazine ile Japonya Büyükelçiliği'nin imzaladığı İstanbul'daki viyadük ve köprülerin güçlendirilmesine yönelik projenin ana protokolünün imzalanması için gerekli bürokratik işlemlerin Japonya ayağının bir an önce tamamlanması gerektiğini kaydeden Akcan, Türkiye'nin müşavir firmayı seçmesinin zorunluluğuna dikkat çekti. 
     Bakan Akcan, Afet İşleri Genel Müdürlüğü ve Bayındırlık Bakanlığı'nın diğer birimlerinin ortaklaşa çalışarak, Marmara depreminden sonra orta ve az hasarlı kamu binalarındaki durumu nisan ayının sonlarına doğru belirleyerek, kamuoyuna açıklayacağını belirtti. Akcan, eksiklik varsa, bunları gidermek için her kamu kurumunda kendi yatırım ödeneğinden pay talep edilerek, bunun bir an önce depreme dayanıklı hale getirecek sismik güçlendirmeyi yapacaklarını söyledi. 
     "ULUORTA SÖYLENEN SÖZLER BENİ BAĞLAMAZ" Akcan, Afet Karnamesi konusunda bundan sonra ne olacağını bilmediğini, hazırladığı kararname Bakanlar Kurulu'nda imzalanmıyorsa, tekrar bir kararname hazırlamayacağını belirtti. Akcan, "Kanunen ben sorumluyum. 
     Ama hazırlanan kararname imzalanmıyorsa benim bakanlığıma kanunen verilen yetki bloke edilmiş oluyor" diye konuştu. 
     Afetten zarar gören birçok yerin anımsatılması üzerine Akcan, bunun kararnameyi imzalamayanlara sorulması gerektiğini söyledi. Neden imzalanmadığının hala kendisine iletilmediğini belirten Akcan, şöyle konuştu 
     "Uluorta söylenen sözler beni bağlamaz. Devlet adamı ciddiyeti bunun muhabatı Bakanlar Kurulu'nda, kurul üyelerinin imzalamama sebebini sağda solda söyleme yerine, Bakanlar Kurulu'nda söylemeli ve benim yaptığım hazırlığı imzalamama nedeninin Bakanlar Kurulu'nda incelenmesini sağlamayı gerektirir. Yapmazlarsa Çöl Döğüşü olur." 
     






</TEXT>
</DOC>
