<DOC>
<DOCNO> 61760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun20.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kayıplar konusunu iki tarafın da kapatması gerekiyor" 
</HEADLINE>
<TEXT>

     KKTC Cumhurbaşkanı Rauf Denktaş, kayıplar konusunu her iki tarafın da kapatması gerektiğini belirtti ve ''Artık ortada kayıp diye bir insanın olmadığının kabul edilmesi gerekir'' dedi. 
     Denktaş, Hollanda'dan KKTC'ye kamp yapmak için gelen sporcuları kabulünde yaptığı açıklamada, Birleşmiş Milletler'in BM önderliğinde kurulan ve 13 yıldır çalışan Otonom Kayıplar Komitesi'nin, Rumların tutumu nedeniyle bir sonuca ulaşamadığını kaydetti. 
     Rum yönetimi lideri Glafkos Klerides ile 4 Aralık 2001'den bugüne kadar 2 kez yemek yediğini ve bir resmi görüşme yaptığını, buluşmalarında ortamın gayet iyi olduğunu ifade eden Denktaş, ''Şimdilik iyi olan ortamın esas görüşmelere geçince nasıl olacağını bilmediğini'' belirtti. 
     Şimdilik Rumlarda iyi niyet gördüğünü söyleyen ve bunun böyle devam etmesini dileyen Denktaş, ''İyi niyetli olmalarının nedeni sizce nedir '' sorusuna karşılık, ''Bilemem. Avrupa Birliği'ne girebilmek için Kıbrıs Türkleri'ni yanlarına almak mecburiyeti karşısında olabilirler'' dedi. 
     AB'nin Kıbrıs konusunda yanlış tavır koyduğunu ve ''anlaşma olsa da olmasa da üyeliğe alacağız'' dediği sürece Rumların, uzlaşma niyetleri olsa bile uzlaşmaya yanaşmayacağına işaret eden Denktaş, AB'nin, Kıbrıs Türkleri'nin statüsü belirlenmeden AB'ye girmeyeceğini ve bir zorluk çıkacağını görmediğini kaydetti. 
     Müzakerelerde bir sonuca varılması için iki tarafın da esnek davranması gerektiğini vurgulayan Denktaş, ''Netice, yeni bir ortaklığın kurulmasıdır. Yeni bir ortaklığa hazırsalar, yol açılmış olur'' diye konuştu. 
     Denktaş, ''Yaza kadar bir çözüm olur mu '' sorusuna karşılık, ''6 aya kadar halledebilirsek hallederiz'' diyenin kendisi olduğunu anımsattı. 
     Denktaş, Kıbrıs sorununun 38 yıldır her yönüyle incelendiğini ve bilinmeyen yönünün kalmadığını, halletme niyeti varsa, halledileceğini söyledi. 
     Denktaş, Rumlara ''Tüm Kıbrıs'ın hükümetisin'' denildiği sürece uzlaşmanın mümkün olmadığının altını çizerek, sadece Türk tarafının esnek olmasının yetmeyeceğini, Rumlara, ''sen meşru hükümetsin'' diyen ülkelerin de değişmesi gerektiğini belirtti. 
     Cumhurbaşkanı Denktaş, olası bir anlaşmanın, yeni bir ortaklık olacağını kaydederek, dış dünyanın Kıbrıs sorununa doğru teşhis koymasını istedi. 
     Denktaş, heyeti kabulünün ardından, Türk Kayıplar Komitesi Başkanı Ersin Tatar ile birlikte Rum yönetimi lideri Glafkos Klerides ile ikinci kez görüşmek üzere, BM Genel Sekreteri'nin Kıbrıs Özel Temsilcisi Zbigniew Wlosowicz'in ara bölgedeki evine gitti. 
     






</TEXT>
</DOC>
