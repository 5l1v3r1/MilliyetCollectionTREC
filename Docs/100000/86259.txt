<DOC>
<DOCNO> 86259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/ekonomi/eko03.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satışlarımız yüzde 40 arttı’ 
</HEADLINE>
<TEXT>

İç piyasa satışlarının yüzde 20’ye varan oranda yükseldiğini bildiren Arçelik Genel Müdürü Nedim Esgin, dış satış ile birlikte toplam satışın yüzde 40 arttığını söyledi 
     Koç Topluluğu’nun amiral gemisi Arçelik, satışlarını düzenli olarak artırarak geçen yıla göre iç ve dış piyasalarda toplam yüzde 40’ları geçen bir büyüme gösterdi. 
     Arçelik Genel Müdürü Nedim Esgin, Arçelik’in iç piyasa satışlarında yüzde 10 ile yüzde 20 arasında bir artış olduğunu belirterek, "Yurtdışında da bir büyüklüğümüz var. İkisini topladığımız zaman yüzde 40’ları geçen bir büyümemiz var" diye konuştu. 
     Arçelik’in hacim olarak şu anda yüzde 40 büyüyen bir trendde olduğunu bildiren Esgin, bu yılın ikinci yarısında durumun daha iyi olacağını tahmin ettiklerini ve artışın devam edeceğini kaydetti. 
     
     Kupa, satışı artırdı 
     Dünya Kupası’nın televizyon satışlarında yarattığı artışın Arçelik’te de iyi olduğunu belirten Esgin, "Ocak ayından beri her ay haftalık olarak bir artış var. Son derece yavaş ve sağlıklı bir yükseliş" diye konuştu. Yurtdışında şirket operasyonlarına ilişkin olarak, Brandt dışında satın almayı düşündükleri firma ya da firmalar konusunda isim veremeyeceğini dile getiren Esgin, şunları söyledi 
     "Eğer hedefimize amacımıza yönelik bir şey varsa ki her dakika bakıyoruz, hiç gözümüzü kırpmadan gideriz. Dünya şirketi olma hedefimizde başka şirket veya şirketler bizim için bir araçtır ve amacımıza uygunsa alırız. Devamlı araştırıyoruz." 
     
Yeni firma bakıyoruz’      Arçelik Yönetim Kurulu Başkan Vekili Hasan Subaşı, sektörün durumunun geçen yıla göre daha iyi olduğunu söyledi. Arçelik’in, Brandt’ın Almanya’daki şirketi Blomberg ve Avusturya’daki şirketi Elektra Bregenz’i aldıktan sonra Avrupa veya bir başka yerde satın almayı düşündüğü firmalar olduğunu da bildiren Subaşı, araştırma ve girişimlerin devam ettiğini ancak şu anda kesinleşmiş bir isim bulunmadığını ifade etti. 
     Brandt’tan önce de girişimleri olduğunu belirten Subaşı, "Avrupa veya bir başka yerde satın almayı düşündüğümüz firmalar var" dedi. 
     



 EKONOMİ 


















</TEXT>
</DOC>
