<DOC>
<DOCNO> 70089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/dunya/dun01.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz soykırım’a çıkıştı 
</HEADLINE>
<TEXT>

Mesut Yılmaz, Ermeni soykırımı’nı kabul eden Avrupa Parlamentosu’na Siz PKK’ya bakın’ dedi 
     BRÜKSEL Milliyet 

     Avrupa Parlamentosu AP , Ermeni soykırımı iddialarına yönelik sevdasından bir türlü vazgeçemediğini bir kez daha ortaya koydu. Güney Kafkasya - Avrupa Birliği AB ilişkilerini ele alan bir raporu onaylayan Avrupalı parlamenterler, Ermeni soykırımı iddialarının bir kez daha belgelerde yer almasını sağladılar. AP’nin bu tutumuna ilk tepki Başbakan Yardımcısı Mesut Yılmaz’dan geldi. Kararı, fiili sonuç doğurmayacak ve kabul edilemez olarak nitelendiren Yılmaz, sert bir çıkış yaparak, "Bu tür kararlar alacaklarına AB Komisyonu’na PKK ve DHKP - C gibi örgütleri neden terör listesine almadıklarını sorsunlar" dedi. 
     AP’nin tarihi yargılama misyonunun bulunmadığını belirten Yılmaz, "Bu tür çelişkili kararlar AP’nin güvenilirliliğini ve inanılırlığını zedeliyor" dedi. 
     Kararda, AP’nin sözde soykırımı tanıyan 1987 tarihli kararını Ankara’nın da tanıması ve uzlaştırma temeli oluşturması isteniyor. Belge Türkiye’yi Ermenistan için tehdit olarak gösteriyor. AB’den de Türkiye’ye bu konuda baskı yapmasını isteyen belgeden, soykırım iddialarını çıkarmak için verilen değişiklik önergesi ise kabul görmedi. 
     



 DÜNYA 












</TEXT>
</DOC>
