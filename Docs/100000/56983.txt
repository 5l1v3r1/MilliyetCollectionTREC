<DOC>
<DOCNO> 56983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun01.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de iki Musevi cami bombalamaya hazırlanırken yakalandı 
</HEADLINE>
<TEXT>

     Amerikan Federal Soruşturma Bürosu FBI , Los Angeles'ta bir camiyi ve Arap asıllı bir kongre üyesinin ofisini bombalamaya hazırlanan iki Musevi'yi tutukladı. 
     Tutuklananlardan, 56 yaşındaki İrv Rubin'in, Musevi Savunma Birliği JDL adlı derneğin başkanı olduğu, 59 yaşındaki Earl Krugel'in ise derneğe üye olduğu belirtildi. 
     FBI yetkilileri, bir bombayı yapmak için gereken son unsur olan ''patlayıcı toz'', Krugel'in evine ulaştıktan sonra, Salı gecesi Rubin ve Krugel'in Los Angeles'ta tutuklandıklarını açıkladı. Bomba yapmak için gereken diğer malzemelerin de Krugel'in evinde ele geçirildiği belirtildi. 
     Yetkililer, Rubin ve Krugel'in, Culver City bölgesindeki King Fahd camisini ve Arap asıllı Cumhuriyetçi Parti California Milletvekili Darrell Issa'nın ofisini hedef aldıklarını açıkladı. Issa'nın, Lübnanlı bir mültecinin torunu olduğu belirtildi. 
     Krugel'i, bir toplantıda yaptığı konuşmada, ''Araplar'ın uyandırma çağrısına ihtiyacı var'' sözleriyle, bombalama planlarını görüştüğü toplantılar ele verdi. 
     İlk önce Los Angeles'taki Müslüman Halkla İlişkiler Konseyi'nin seçildiği ancak geçen hafta yapılan bir toplantıda hedefin değiştirildiği de yetkililer tarafından duyuruldu. 
     Rubin'in avukatı Peter Morris, müvekkilinin, bomba malzemeleriyle hiçbir ilgisi olmadığını belirtirken, Amerikan hükümetinin tavrının, 11 Eylül olaylarının ardından aşırı tepki vermek olduğunu savundu. 
     Krugel ve Rubin'in üyesi olduğu JDL'nin, New York'ta Musevi karşıtı eylemlere silahlı yanıt vermek amacıyla kurulduğu biliniyor. 
     Sovyetler Birliği döneminde, ülkenin Museviler'e tutumunu protesto için bazı Sovyet hedeflerinin bombalanması olaylarına JDL örgütü üyeleri karışmakla suçlanmıştı. 
     Örgütün kurucusu Meir Kahane, 1980'de örgütten ayrılmış ve on yıl sonra New York'ta bir suikasta kurban gitmişti. Mısırlı El Sayyid Nosair, bu olayla ilgili hüküm giymişti. 
     JDL Başkanı Rubin'in, çeşitli olaylarla ilgili 40 kez tutuklandığı belirtiliyor. Rubin, 1980'de, ABD'deki Naziler'in öldürülmesini teşvikle suçlandığı davada suçsuz bulunmuştu. 
     İki JDL üyesinin, hemen mahkeme önüne çıkarılması bekleniyor. 
     






</TEXT>
</DOC>
