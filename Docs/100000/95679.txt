<DOC>
<DOCNO> 95679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun19.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Kesimi "Kıbrıs sorunu Türkiye'deki seçimlere bağlı" 
</HEADLINE>
<TEXT>

     Kıbrıs Rum Yönetimi Dışişleri Bakanı Yannakis Kasulides, Türkiye'de erken genel seçimlerin olacağı öngörüsünde bulunarak, ''Kıbrıs sorununun şimdi Türkiye'deki seçimlerin sonucuna bağlı olduğunu'' savundu. 
     ABD'ye, Ankara'yı mümkün olduğunca Avrupa Birliği'ne yakın tutma çağrısında bulunan Kasulides, ''Her şey seçimleri hangi kanadın kazanacağına bağlıdır'' diye konuştu. 
     Türkiye'deki siyasi gelişmeler hakkında, ''Reformlara devam etmek için seçimlerin hemen yapılmasını isteyen bir kanat, bir de seçimlerin Kasım'da yapılmasını isteyen başka bir kanat var'' diyen Kasulides, seçimlerin Kasım'da yapılması ve bu dönemde Şükrü Sina Gürel'in Dışişleri Bakanlığı görevinde bulunması halinde, ''Kıbrıs konusuyla ilgili bir şeyin olma şansının bulunmadığını'' söyledi. 
     Kasulides, Fileleftheros gazetesinin pazar eki Selides dergisine yaptığı açıklamada da, Kıbrıs'ta bir çözüme yakın bulunulmadığını söyledi. 
     ''Siyasi gelişmelerin, Kıbrıs sorununa bir çözüm bulunacağını göstermediğini'' ifade eden Kasulides, Rum Kesimi'nde 2003'te ''başkanlık'' seçimlerinin yapılacağını anımsatarak, şunları söyledi 
     ''Kesin de konuşmak istemem, ancak Ocak 2002'ye göre şimdi, çözüm olmama şansı çok daha büyüktür. Avrupa Birliği'ne üyeliğimize ise yakınız ve sıcak olay olacağını sanmam. Türkiye'nin kendi AB yoluna ilişkin çabaları, ABD'nin Türkiye'nin AB ilişkilerinde sorun çıkmamasını istemesi ve muhtelif diğer durumlara bakıldığı zaman, bir sıcak olayın çıkması mümkün gibi görünmüyor.'' Kasulides, Rum ''başkanlık'' seçimlerinde aday gösterilmesi halinde bu görevden kaçmayacağını söyledi. 
     Bu arada, Kasulides, bugün İsrail'e giderek, Başbakan Ariel Şaron dahil, bu ülkenin üst düzey yetkilileriyle göreşecek. Filistin Devlet Başkanı Yaser Arafat ile Salı günü Ramallah'ta biraraya gelecek olan Kasulides, ertesi gün Kıbrıs Rum Kesimi'ne dönecek. 
     





</TEXT>
</DOC>
