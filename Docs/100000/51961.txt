<DOC>
<DOCNO> 51961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/ekonomi/eko04.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye ek kaynak gerekli 
</HEADLINE>
<TEXT>

Türkiye’nin ek kaynağa ihtiyacı olduğunu belirleyen IMF heyeti, bunu IMF yönetimine rapor edecek 
     HARUN GÜREK Ankara 

     Ankara’da 10’uncu gözden geçirme çalışmalarını sürdüren Juha Kahkonen başkanlığındaki IMF heyeti, Türkiye’nin 2002 için ek kaynağa ihtiyacı olduğunu resmen belirledi. Heyetin bu tespiti, 10’uncu gözden geçirme çalışmalarını kapsayacak olan raporda da yer alacak. 
     Heyetin Türkiye’nin ek kaynak ihtiyacı konusunda ikna olması ve bunu rapor etmesi ile birlikte, ek kaynak için resmi süreç de başlamış olacak. Ancak, bu ek kaynağın miktarı, G - 7 ülkeleri, IMF ve Dünya Bankası toplantılarında kesinleştirilecek. 
     
     Ek niyet mektubu yazılıyor 
     Teknik çalışmalarını büyük ölçüde tamamlayan heyet, Hazine bürokratları ile birlikte 10’ncu gözden geçirme kapsamında verilecek ek niyet mektubu taslağı üzerindeki çalışmalara da başladı. Heyetin vereceği raporun, IMF İcra Direktörleri Kurulu’nda ay sonuna doğru görüşülmesi planlanıyor. İcra Kurulu toplantısı ile birlikte 3 milyar dolarlık kredi dilimi serbest kalacak. 
     IMF heyetinin hem 11’inci gözden geçirmeyi tamamlamak hem de ek kaynak konusunda son rötuşları yapmak için aralık ayında tekrar Ankara’ya gelebileceği belirtiliyor. Heyetin, önümüzdeki perşembe günü çalışmasını tamamlayarak Türkiye’den ayrılacağı bildirilirken Derviş, IMF ve Dünya Bankası’nın sonbahar toplantılarına katılmak üzere perşembe günü Kanada’ya gidiyor. 
     



 EKONOMİ 





















</TEXT>
</DOC>
