<DOC>
<DOCNO> 80788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/guncel/agun.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dansöz oynatmanın CEZASI HAPİS 
</HEADLINE>
<TEXT>

Antalya Valisi "Kültürümüzü yanlış tanıtıyor" diye Türk gecesinde dansöz oynatanlara karşı genelge yayımladı 
     İBRAHİM OKUMAMIŞ Antalya DHA 

     Tatil köyleri ve turistik yerlerde düzenlenen Türk gecelerinde dansöz oynatma yasağına karşı gelenlere hapis yolu gözüktü. Türk kültürünü doğru yansıtmadığı gerekçesiyle bir süre önce Turizm Bakanlığı, yabancı turistlere yönelik konaklama yerlerinde Türk Gecesi" adıyla düzenlenen dansöz oynatma gibi eğlencelere birtakım düzenlemeler getirmişti. Dansöz oynatma yasağının ardından Antalya Valisi konuyla ilgili tartışmalara yol açacak bir yönerge yayımladı. 
     
     6 aya kadar hapis 
     Antalya Valisi Ertuğrul Dokuzoğlu imzasıyla yayımlanan "Turizm Amaçlı Kültürel Etkinliklerin Düzenlenmesine İlişkin Yönerge"de, Türk kültüründe yeri olmadığı bildirilen oryantal de bu ceza kapsamına alındı. Yönergeye göre Türk kültürünü yanlış tanıtanlara ve izinsiz halk oyunu gösterisi, şenlik, kutlama, festival düzenleyenlere 3 - 6 ay arasında hapis cezası verilebilecek. Bunun için oluşturulan bir kurulun, turistler için düzenlenen etkinliklerin içeriğini kontrol etmesi ve denetlemesi öngörüldü. 
     Gençlik ve Spor Genel Müdürlüğü bünyesinde kurulan Halk Oyunları Federasyonu Asbaşkanı Alparslan Ünveren ise, yönergeyi değerlendirirken, "Türk gecelerinde dansöz oynatılıyor. Oryantal kültürümüzde yok. Bunları engelleyerek dejenerasyonun önüne geçeceğiz" dedi. Turizm amaçlı gösterilerde, turistlerin önüne oryantal gösteri yapıldığını ifade eden Ünveren, şunları söyledi 
     "Cariyelerin palmiye dallarıyla padişah serinletmesi kültürümüz gibi gösteriliyor. Başlık parası oyun olarak sergileniyor. Sanki Türk erkeği kadın alıyor, aileler de kadın satıyor imajı veriliyor. Yönetmelik bunları engelleyecek." 
     
Hapis cezası valinin işi değil      Burhan Apaydın Avukat "TCK’nın 526. maddesi, kamu düzeni ve güvenliğiyle genel tavrın korunması düşüncesiyle buyruk niteliği taşıyan genelge yayımlama yetkisini valilere vermiştir. Ancak Türk gecelerinde dansöz oynatılmasını engelleyici nitelikte genelge yayımlayarak hapis cezası girişiminde bulunamaz. Hiçbir otelin bu genelgeye uymak yükümlülüğü yoktur. Turizm amaçlı otellerin programlarını düzenleme yetkisi Turizm Bakanlığı’nındır. Vali bakanın yetkisini kullanamaz." 
     
Dansın Sultanları da yasağa giriyor....      Halk Oyunları Federasyonu Asbaşkanı Alparslan Ünveren, yönergenin Dansın Sultanları’nı da içine alabileceğine dikkat çekerek, şöyle konuştu 
     "Gösterinin birçok alanını tasvip etmiyoruz. Dansın Sultanları’nda Türk kültürünün yanında şaman ve kilise kültürü, bale, şov var. Saksafon ve kilise çanı bize ait değil. Dansın Sultanları Kültür Bakanlığı’ndan izin alıp sahneye çıkıyor. Eğer, Halk oyunu gösterisi yapıyoruz’ derlerse, bundan sonra bizden izin almak zorundalar. Gösteriler içinde yer alan Karadeniz folklorunu sergilerlerken, o yörenin kıyafetini tam giymek zorunda kalacaklar. Böyle olunca, Dansın Sultanları da bu düzenlemeden etkilenmiş olacak." 
     



 GÜNCEL 















</TEXT>
</DOC>
