<DOC>
<DOCNO> 97967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko23.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bnet, Comnet'i satın aldı... 
</HEADLINE>
<TEXT>

     Borusan iştiraki olan Bnet İletişim Hizmetleri A.Ş., Comnet İletişim Hizmetleri A.Ş.'yi satın aldı. 
     Kurumsal internet servis sağlayıcılığı sektöründe hizmet veren Bnet, bu satın almayla Comnet'in tüm müşteri tabanı, insan kaynakları ve altyapısını bünyesine kattı. Comnet müşterilerinin yürürlükte olan sözleşme ve anlaşmaları geçerliliğini korurken, bundan sonraki bütün hizmetler Bnet tarafından sağlanacak. 
     Satın alma nedeniyle düzenlenen toplantıda konuşan Borusan Holding Genel Müdürü Agah Uğur, iletişim teknolojilerinin, işletmelerin verimlilik ve buna bağlı olarak rekabet güçlerini düzenli olarak artırmada belirleyici rol oynadığını belirterek, bunun Türkiye'nin yaşadığı sıkıntıları aşmasında en önemli yollardan biri olduğunu vurguladı. 
     Bu süreçte telekomünikasyon hizmetleri alanında ölçek ekonomisine geçişin bir zorunluluk olduğunu kaydeden Uğur, ''Sektör halen çok parçalı ve küçük ekonomik birimlerden oluşan bir yapı görünümünde. Bu yapı, kurumsal internet pazarının gelişiminin önünde önemli bir engeldir. Hedefimiz bu alanda yatırımcı bir zihniyet içerisinde hareket etmek, her ölçekten kuruluş için ekonomik, yaygın ve yüksek kalitede kurumsal internet hizmetlerini erişebilir hale getirecek güçlü bir Bnet oluşturmaktır'' şeklinde konuştu. 
     Krize rağmen son 2 yılda büyümeye devam eden Bnet'in, Comnet'le yeni ve daha güçlü bir sinerji yaratacağını, 2003 yılı sonunda alternatif telekom hizmeti veren servis sağlayıcı bir şirket olacaklarını kaydeden Uğur, şirketin liberalizasyon sonrasında sektör öncüleri arasında yer alacağını söyledi. 
     
     ''BİRLEŞMELER KAÇINILMAZ'' 
     Comnet Genel Müdürü Kemal Cılız ise 1995 yılında 4 girişimci tarafından, kurumsal internet servisi sunmak amacıyla kurulan şirketin 1998-2000 yılları arasında cirosunu yüzde 130-200 oranında artırdığını söyledi. 
     Telekom sektörünün sürekli değişen bir pazar olduğunu kaydeden Cılız, buna ayak uydurmak için bu tür birleşmelerin kaçınılmaz olduğunu ifade etti. 
     Cılız, birleşmelerle güç yaratıldığını vurgulayarak, ''Yatırımı, uzun vadede dönecek şekilde yapmak lazım. Burada da Bnet ve Borusan'ın iyi bir oyuncu olacağı kesin'' şeklinde konuştu. Bnet Genel Müdürü Hakan Akan da, iki network'ün Bnet çatısı altında birleşmesi ve müşteri tabanlarının genişlemesinin kurumsal internet servis sağlayıcılığı sektörüne yeni bir soluk getireceğini kaydetti. 
     Akan, satın almayla Comnet müşterilerinin tüm sözleşme ve anlaşmalarının geçerliliğini koruyacağını vurgulayarak, Comnet müşteri ve altyapısının Bnet'e aktarımının 3 ay gibi kısa bir sürede sağlanacağını ve kesinti olmayacağını belirtti. 
     Türkiye'de 2.500 civarında kurumsal internet kullanıcısı olduğunu ifade eden Akan, bu sayının önümüzdeki birkaç yıl içinde 50 bine çıkmasının beklendiğini kaydetti. 
     Akan, ''Kısa vadede internet servis sağlayıcılığı alanının öncüsü olmayı, uzun vadede ise telekom liberalizasyonu sonrasında alternatif telekom operatörü olarak faaliyetlerimizi sürdürmeyi hedefliyoruz'' dedi. 
     





</TEXT>
</DOC>
