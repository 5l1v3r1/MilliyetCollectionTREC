<DOC>
<DOCNO> 94579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/spor/spo04.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon sancılı gitti 
</HEADLINE>
<TEXT>

Bordo-Mavililer, dün Almanya’ya uçup, Hannover’e yerleşti. Burhan’ın sözleşmesini fesh etmesi, kaptanlık konusunda yaşanan huzursuzluk kafilede sinirleri gerdi 
     KARADENİZ ekibi, bir türlü camianın umut ettiği huzurlu ortamı sağlayamadı. Dün sabah Almanya’ya giden takımda, ödeme krizi nedeniyle ayrılma kararı alan Burhan’ın ardından kaptanlık konusunda yaşanan ilginç gelişmeler huzursuzluk yarattı. Trabzonspor yönetiminin, Gökdeniz’i ikinci kaptanlığa kaydırıp, Metin Aktaş’ı kaptanlığa getirmesi sinirleri gerdi. 
     KALECİ Metin, kaptanlığı istemediğini belirtip, "Bu takımın kaptanı Gökdeniz’dir. Bu görevin ondan alınıp, bana verilmesini kabul edemem" açıklamasını yaptı. Başkan Yardımcısı Ahmet Ağaoğlu’nun, "En güzel cevabı Metin verdi. Ben Gökdeniz lehine kaptanlıktan çekilirim’ dedi. Şu anda kaptan Gökdeniz’dir" şeklindeki açıklaması çelişki yarattı. 
     
     Burhan iddiası 
     BORDO - Mavili kulübün Genel Sekreteri Mahmut Ören, "Artık Trabzonspor defteri kapandı" açıklamasını yapan Burhan’ın sözleşmesindeki maddelerin dışında istekleri olduğunu ileri sürdü. Ören, "Aramızdaki sözleşmeye rağmen Burhan’ın başka bir talebi oldu. Oysa ki, o talebi biz kulüp prensiplerine göre kendisine izah etmiştik. Biz tüm taahhütlerimizi yerine getirmeye çalışıyoruz" diye konuştu. 
     
     Ağaoğlu’ndan garanti 
     TRABZONSPOR İkinci Başkanı Ahmet Ağaoğlu, ekonomik kriz yaşamadıklarını savundu. Naklen yayın gelirleri konusunda sıkıntı yaşadıklarını kaydeden Ağaoğlu, "Ekonomik kriz, naklen yayın gelirlerinin gecikmesinden kaynaklanmaktadır. Bu bizim kadar Fenerbahçe, Galatasaray ve Beşiktaş’ın da sorunu. Trabzonspor, şartlar ne olursa olsun futbolcuların parasını ödeyemeyecek bir kulüp konumunda değildir" dedi. Ağaoğlu, Almanya kampındaki eksiklere göre transfer yapabileceklerini de ifade etti. 
     



 SPOR 

























</TEXT>
</DOC>
