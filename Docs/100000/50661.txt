<DOC>
<DOCNO> 50661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/ybilgic.html </URL>
<DATE> 2001/11/05/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Sistemin galibiyeti 
</HEADLINE>
<TEXT>

     MUSTAFA Denizli, son birkaç haftadır değiştirdiği oyun sistemiyle Fenerbahçe'ye en azından saha içinde birden çok pas yapabilme özelliğini getirdi. Şampiyon takıma yakışmayacak derecede kötü ve organizasyondan eksik futbol nedeniyle aldığı ağır eleştirilerin yanı sıra Denizli, statükodan uzak, strateji bilgisiyle Fenerbahçe'ye hiç kuşkusuz yeni bir çehre kazandırıyor. Dörtlü defans anlayışı, sarkık liberodan vazgeçmek, üçlü orta sahanın birbirine yakın ve alan presiyle rakibi zorlaması, ikili forvetin arkasında hücum bağlantısını kuracak bir koordinatör oyuncu konulması Sarı - Lacivertli ekibin yerleşmeye başlayan yeni düzeni. 
     Sakatlıklar ve cezalılar nedeniyle Gaziantep maçında orta sahanın göbeğinin Abdullah'a teslim edilmesi de sistemin can damarıydı. Abdullah yorulana kadar sanki bize eski Oğuz'u seyrettirdi. Bütün toplar onda buluşuyor, Abdullah da özellikle defansın arkasına attığı net paslarla ardı ardına gol pozisyonlarını takımına getiriyordu. Tecrübeli futbolcu sadece bununla kalmayıp özellikle destek pres yaparak arkadaşlarının yardımına gidip birçok pozisyonda da top kapıyordu. 
     Galatasaray'ın yenilgisinden sonra Gaziantep'in de zirve iddiasında çok önemli değer taşıyan bu karşılaşmayı kazanmak bütün bu stratejilerin doğru olarak yerine oturmasıyla mümkündü. İlk yarıdaki istekli ve baskılı oyunun sadece bir golle meyvesini vermesi düşündürücüdür. İkinci yarıda Fenerbahçe, tamamen oyunu kendi sahasında kabul etti. Gaziantepspor'u hatalara zorlamayı düşündü. Ev sahibi takım devamlı risk alıp defansının arkasında büyük boşluklar yarattı, ama Abdullah'ın oyundan düşmesiyle atakların gelişimi şansa bağlandı. Hem Yusuf, hem de Lazetic bu dakikalarda topun sorumluluğunu hakkıyla veremedi. 
     Bu üç puan Fenerbahçe için çok taze bir başlangıç. Liderle puan farkının bire inmesi bir yana, ilk kez üst üste üç deplasman galibiyeti alınmasıyla da Avrupa kulvarında yenilen darbeler ile kaybedilen güven de geri geldi. 
     



 SPOR 

























</TEXT>
</DOC>
