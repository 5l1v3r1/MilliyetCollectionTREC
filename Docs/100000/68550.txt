<DOC>
<DOCNO> 68550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/ekonomi/eko04.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nahum artık dünya çapında yönetici... 
</HEADLINE>
<TEXT>

İtalyan Fiat’ın İş Geliştirme Bölümü’nün başına getirilen Jan Nahum, 11 ülkede Fiat operasyonlarını yönetecek. TOFAŞ’taki görevini de bırakacak 
     LEVENT KÖPRÜLÜ 

     Daha önce bünyesinde görev yapan çok sayıda teknisyen ve mühendisi Fiat’ın dünya üzerindeki çeşitli fabrikalarına üst düzey yönetici olarak gönderen Türk Otomobil Fabrikası AŞ, bu kez CEO’su Jan Nahum’u çok önemli bir göreve yolluyor. Nahum, İtalyan Fiat’ın yeniden yapılanma çalışmaları çerçevesinde, şirketin Uluslararası İş Geliştirme Bölümü’nün başkanlığına getirildi. 
     Bir süre önce Roberto Testore’nin ayrılmasından sonra yeniden yapılanma sürecine giren Fiat Auto’nun bugün Torino’da yapılan yıllık genel müdürler toplantısında, firmanın yeni organizasyon yapısının detayları belli oldu. Toplantıda, yeni organizasyon yapısı ve atamalar da, Testore’nin yerine atanan Fiat’ın CEO’su Giancarlo Boschetti tarafından bizzat açıklandı. 
     Firma, bundan böyle Fiat Lancia Hafif Ticari Araçlar, Alfa Romeo, Uluslararası İş Geliştirme ve Müşteri Hizmetleri servisler olmak üzere dört ana bölüm altında faaliyet gösterecek. Bu çerçevede Tofaş CEO’su Jan Nahum da, Uluslararası İş Geliştirme Bölümü’nün başında olacak. 
     
     "Doblo uğurlu geldi" 
     Sorularımızı yanıtlayan Jan Nahum, bu görevin kendisine verilmesi kararının 20 gün gibi kısa bir süre içinde gerçekleştiğini belirterek, bunun kendisi için tam anlamıyla bir sürpriz olduğunu söyledi. 
     Kendisinin bu göreve getirilmesinin ardından, birlikte çalışacağı İtalyan meslektaşlarından çok olumlu tepkiler aldığını kaydeden Nahum, görevinin, Fiat’ın geliştireceği araçların nerede üretileceği, hangi ülkelerde pazarlanacağı gibi unsurlar içerdiğini ifade etti. Nahum, kendisine yönelttiğimiz "Doblo’nun uğurlu geldiğini söyleyebilir miyiz " sorusuna ise şöyle yanıt verdi 
     "Kesinlikle doğru. Böyle olmadığını söylemek, ürüne karşı haksızlık olur. Kesinlikle bu işin ortaya çıkması, oluşumu, Tofaş’taki takımımızla yaptığımız uzun dönemli başarılı çalışmaların sonucunda oldu. Ürünün başarısı, çalışmalarımızın da başarılı olduğunu gösterdi." 
     Yeni görevi dolayısıyla Tofaş’taki görevini devretmek zorunda kalacağını, zira ikisini bir arada götürebilmenin çok zor olduğunu söyleyen Nahum, "Tofaş’taki görevimi bir başka arkadaşıma devredeceğim, ancak Tofaş’la ilgilenmeye devam edeceğim. Tabii ki tarafsız bir konumda bulunmam gerekiyor, bulunacağım da. Bununla birlikte Türk otomotiv sanayi ile ilgili büyük bir birikimim ve sorumluluğum var. Bu anlamda Tofaş’la ilgim sürecek" dedi. 
     
     11 ülkeden sorumlu 
     Fiat’ın İtalya ve Polonya fabrikaları dışındaki operasyonları için geliştirilecek projelerin sorumluluğunu üstlenecek olan Nahum, Fiat’ın Brezilya, Arjantin, Fas, Mısır, Rusya, Hindistan, Güney Afrika, Tayland, Vietnam, Çin ve Türkiye’deki tüm operasyonlarının başında olacak. 
     Geliştirilecek yeni bir model ya da mevcut bir başka modelin hangi ülke veya ülkelerde üretilebileceği, hangi ülkelerde pazarlanabileceği gibi konular, tamamen Nahum’un başında bulunduğu bölümün sorumluluğu altında kararlaştırılacak. 
     Aralarında Jan Nahum’un da bulunduğu birim başkanları, doğrudan doğruya Fiat CEO’su Boschetti’ye bağlı olarak çalışacaklar. Ancak birimler, gerek karar verme sürecinde, gerekse de finansal sonuçlar, insan kaynakları yönetimi, pazarlama gibi konular açısından özerk ve tam yetkili olacak. 
     
30 yıllık otomotivci      1950 yılında doğan Jan Nahum, 1971’de Robert Kolej’den mezun olduktan sonra Londra’da Royal Collage of Art RCA ve MDES RCA’da otomotiv dizayn eğitimi aldı. İlk olarak 1973 - 1975 yıllarında Otosan’da proje mühendisi, 1975 - 1984 Koç Ar - Ge Merkezi’nde Dizayn Şefi, müdür yardımcılığı ve müdür, 1984 - 1994’te Otokar’da genel müdür, 1994 - 1997’de Tofaş’ın genel müdürlük yapan Nahum, 1998’den bu yana Tofaş’ta Murahhas Azası ve CEO’su idi. Nahum’un uzmanlık alanlarını ise otomotiv, dizayn ve endüstri mühendisliği oluşturuyor. 
     



 EKONOMİ 















</TEXT>
</DOC>
