<DOC>
<DOCNO> 69855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo20.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray bu sefer de 58 bin kişi önünde oynayacak 
</HEADLINE>
<TEXT>

     Göztepe A.Ş. Genel Müdürü Ömer Dinçer, Galatasaray ile oynayacakları maçtan puan ya da puanlar çıkaracaklarına inançlarının tam olduğunu söyledi. 
     Galatasaray'ın, Şampiyonlar Ligi'ndeki başarılı performansını takdirle karşıladıklarını belirten Dinçer, ''Ancak rakibimizin gücü bizi kesinlikle korkutmuyor. Göztepe de mazisi başarılarla dolu, köklü bir geçmişi olan kulüp. Pazar günü iyi bir sonuç alacağımıza inanıyoruz'' dedi. 
     Teknik direktör Ümit Kayıhan ve futbolcuların da son derece inançlı ve hırslı bir şekilde Galatasaray maçına hazırlandığını anlatan Ömer Dinçer, kaleci Majdan'ın kart cezalısı olmasının bir endişe yaratmadığını, Bora'ya güvendiklerini söyledi. 
     Göztepe, Galatasaray maçının hazırlıklarını Gürsel Aksel ve Ali Artuner Tesisleri'nde sürdürüyor. Sarı-kırmızılılar, yarın da Atatürk Stadı'nda Galatasaray maçının provası niteliğinde bir çift kale çalışması yapacak. 
     Öte yandan Göztepeli yöneticiler, 3 Mart Pazar günü oynanacak maçta Atatürk Stadı tribünlerinin tamamen dolmasını bekliyor. 
     Özellikle cuma günü yoğun bilet satışı olacağını tahmin eden yöneticiler, 58 bin biletin tamamen tükenmesi halinde 500-600 milyar lira civarında hasılat elde edileceğini kaydettiler. 
     






</TEXT>
</DOC>
