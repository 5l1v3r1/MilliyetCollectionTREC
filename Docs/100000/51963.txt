<DOC>
<DOCNO> 51963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/ekonomi/eko07.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karsan, Partner’i Avrupa’ya satacak 
</HEADLINE>
<TEXT>

     EKONOMİ SERVİSİ 

     Karsan Genel Müdürü Mehmet Can Karabağ, "Peugeot gibi bir marka ve Partner gibi güçlü bir ürün ile Avrupa pazarında yer almak bizlere gelecek için umut veriyor’ dedi. 
     Karsan, Peugeot ile dün imzaladığı anlaşmayla Peugeot Partner modelinin Avrupa’ya ihracatını gerçekleştirecek. 
     Karsan, şubat - temmuz 2002 döneminde 4 bin 512 adet Partner’ın dört değişik çeşidini imal ederek, Avrupa’ya dağıtılmak üzere doğrudan Peugeot Fransa’ya ihraç edecek. 
     Böylece hem Karsan hem Peugeot açısından bir ilki oluşturan anlaşmayla, Karsan Türkiye’de bu adette hafif ticari araç ihracatı yapan tek yüzde 100 yerli sermayeli üretici olacak. 1997 yılında Türkiye’nin ilk yerli minivanı Peugeot Partner’ı üreten Karsan, bu hamlesiyle de Peugeot Partner’ı ana üretici haricinde üreten tek fabrika oldu. 
     Türkiye hafif ticari araç sektörü, yaklaşık yüzde 65 küçülürken, Karsan’ın pazar payı bu dönemde yüzde 6.8’den yüzde 11.6’ya çıktı. 
     2001 yılını stoksuz kapatmayı hedefleyen Karsan, Peugeot Partner modelinin Avrupa’ya ihracatı anlaşması ile ihracat adedini bir önceki yıla göre dört misli fazlalaştırarak, 2002 yılında toplam 15.000 adet üretim yapmayı planlıyor. 
     



 EKONOMİ 





















</TEXT>
</DOC>
