<DOC>
<DOCNO> 88538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sonspo06.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'a kanguru derisinden krampon... 
</HEADLINE>
<TEXT>

     17. Dünya Kupası finallerinin iddialı ekiplerinden İngiltere Milli Takımı'nın yıldız futbolcusu David Beckham'ın maçlarda giydiği kanguru derisinden yapılmış kramponunu üreten firma kendini savundu. 
     Firma sözcüsü John Kelly, David Beckham'ın, bu kramponlarla çok rahat ettiği ve değişik bir hava yaşadığını söylediğini, bunun da Avustralyalılar olarak kendilerini gururlandırdığını söyledi. 
     Kelly, bazı hayvan hakları savunucularının, neslinin korunması açısından kangurunun derisinden ayakkabı yapıldığı için kendilerini eleştirmelerinin yersiz olduğunu bildirdi. Kelly, bu üretimde son derece dürüst olduklarını ve hayvanın nesline ve çevreye karşı hiçbir olumsuz harekette bulunmadıklarını kaydetti. 
     Doğal Yaşamı Koruma Birliği'nden Patrick Medway da ülkede sayıları 60 milyona yaklaşan kangurunun sağlıksız koşullarda ve hastalıklı olduğunu ifade ederek, bunlardan deri sanayiinde yararlanılmasının normal olduğunu anlattı. 
     Medway, kanguru derisinin ince çok yumuşak olduğunu ifade ederek, bu nedenle bu deriden yapılan kramponların futbolculara büyük rahatlık sağladığını sözlerine ekledi. 
     





</TEXT>
</DOC>
