<DOC>
<DOCNO> 68069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/spor/aspo.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan, Fener'e kurban 
</HEADLINE>
<TEXT>

Muhteşem staddaki müthiş şölenden üç puanla ayrılan Fenerbahçe oldu. Rapajc’in füzesi ve Emre, Batista, Hasan ile Bülent Korkmaz’ın kırmızı kartları Galatasaray’ı yıktı. Sarı - Lacivertli ekip, Cim - Bom’la arasındaki puan farkını 4’e indirdi. Ligin zirvesine yeniden renk geldi 
     DÜNYA’NIN en zor derbilerinden biri olarak kabul edilen mücadele, mükemmel stadı, enfes seyirci coşkusuyla start aldı. Galatasaray’ın daha çekingen, Fenerbahçe’nin ise daha dikkatli başladığı karşılaşmada Ogün’ün kornerden enfes pasına, harika vuran Rapajc, derbiye yakışan golü ağlara astı. İlk yarıda başka gol olmadı, heyecan ikinci devreye taşındı. 
     CİM-BOM beraberlik umuduyla toparlanmasına rağmen, en büyük darbeyi önce Emre’den yedi. Kırmızı kartla dışarıya çıkan Emre bir anlamda Fenerbahçe’yi kendine getirdi. Ancak Batista ile Hasan Şaş’ın kırmızı kartları, Kaptan Bülent’in atılmaya davetiye çıkarması, ev sahibinin ekmeğine yağ sürdü. Ama Oktay yüzde yüz golleri ezerek gol ziyafetini engelledi. 
     
Dakika dakika maç      8.dakika Abdullah'ın ortasına Andersson yükseldi. Mondragon kalesini terkederken, golcü futbolcunun kafa vuruşu yandan dışarı gitti. 
     10. dakika Revivo'nun sol taraftan kestiği topa Serhat kafayı vurdu. Ancak top kaleci Mondragon'da kaldı. 
     15. dakika Ümit ceza alanında topla buluştu. Uygun durumda yaptığı vuruşta top savunmaya çarpıp, dışarı gitti. 
     27. dakika Ogün korneri soldan ceza alanı dışına doğru yerden uzattı. Rapajc topun gelişine mükemmel vurdu 1 - 0 
     31. dakika Rapajc'in nefis frikik atışını sol üst köşeden aynı güzellikte Mondragon çeldi. 
     45. dakika Hasan Şaş'ın ortaladığı topu Ümit göğsü ile Arif'in önüne indirdi. Ceza alanındaki karambolde top güçlükle uzaklaştırdı. 
     47. dakika K.Bülent'in pasıyla ceza alanında buluşan Ümit Karan'ın plase vuruşunda top yandan auta gitti. 
     71. dakika Rapajc sol taraftan çizgiye indi. Dışarıya çıkardığı topa Revivo sert vurdu. Top savunmadan geri geldi. 
     84. dakika Revivo'nun pasıyla ceza alanında buluşan Oktay'ın plasesi Mondragon'dan sekip üst direğe çarpıp geri döndü. 
     85. dakika Fatih müsait pozisyonda olan Oktay'ı gördü. Bu oyuncunun Mondragon'la karşı karşıya kaldığı anda yaptığı vuruş yandan dışarı gitti. 
     90. dakika Rapajc'in uzun pasıyla buluşan Serhat kötü bir vuruşla topu dışarıya yolladı. 
     
WERNER LORANT Yapacak çok işimiz var      FENERBAHÇE Teknik Direktörü Lorant, zor bir maç yaşadıklarını ancak her şeye rağmen skordan memnun olduğunu söyledi. Alman hoca, ilk 45 dakikanın kendileri için iyi geçtiğini kaydetti, "Rapajc mükemmel bir gol attı. Açıkçası bunu beklemiyordum. İkinci yarı ise çok gergin geçti. Farkı artırabilirdik. Daha sakin olmalıydık. Yapacak çok işimiz olduğunu görüyorum" dedi. 
     HAKEM Ali Aydın’ın çıkardığı kartlara da destek veren Lorant, "Ancak dört kırmızı kart oyunculara ters işler yaptırdı. Yine de konsantrasyonumuzu kaybetmedik" diye konuştu. Alman teknik adam, Oktay için ise "Çok fırsat kaçırdı. Ancak yaşı daha genç. Bu pozisyonlara girmesi bile önemliydi" yorumunu yaptı. Lorant savunmanın da başarılı bir maç çıkardığını sözlerine ekledi. 
     
MIRCEA LUCESCU Provoke edildik      GALATASARAY Teknik Direktörü Lucescu, hakem Ali Aydın’a yüklendi. Rumen hoca, "Bu maç bir hakemin bir maçı nasıl yok ettiğini, nasıl rezil ettiğini gösteren kanıttır. Herkese yazık" diye konuştu. Batista’nın Serhat’a kafa atmasının affedilmeyecek bir hata olduğunu söyleyen Lucescu, "Bunun cezasını görecek. Bülent’in hakemi alkışlaması da büyük hataydı" ifadelerini kullandı. 
     LUCESCU, Kadıköy’de provoke edildiklerini de belirterek şöyle konuştu "Dünya’nın hiçbir yerinde kalkanlarla stada girilmez. Bu Ali Sami Yen için de geçerli. Ancak hiç değilse orada kimse teknik direktörlere ayran, süt, çakmak, cep telofunu fırlatmıyor. Hiç yoktan Sergen’i, Ayhan’ı, Perez’i kaybettik. Bugün de dört oyuncumuz gitti. Her şeye rağmen yolumuza devam edeceğiz." 
     
Nasıl oynadılar      Fenerbahçe 
     RÜŞTÜ 90 dakika boyunca kalesinde pek fazla tehlike görmemesine rağmen sürekli güven verdi. 
     MİRKOVİÇ Savunmanın en diri isimlerinden biriydi. Rakibin silahı Ümit Karan’a hiç göz açtırmadı. 
     ÜMİT Defansı toparlayan isimdi. Zaman zaman yaptığı ileri çıkışlarla da gol aradı, ama bulamadı. 
     ABDULLAH İlk kez üçlü savunmanın solunda oynadı. Yerini yadırgamadı. Sol tarafı iyi kullandı. 
     FATİH Eski takımına karşı çok iyi mücadele etti. Sağdan yaptığı bindirmelerle pozisyon yarattı. 
     JOHNSON 90 dakika boyunca çok çalıştı. Ancak bazen pas hatalarıyla takımı oyundan düşürdü. 
     OGÜN Orta sahanın organizasyonunu mükemmel yaptı. Defansif ağırlıklı boşlukları kapattı. 
     REVİVO Lorant’ın çok şey beklediği İsrailli tutuk gözüktü. Ancak iyi niyetli çabasıyla dikkat çekti. 
     SERHAT Rakip savunmaya uyguladığı presle oyun kurulmasını engelledi. Ancak gol atmayı başaramadı. 
     ANDERSSON Gol için çok çırpındı. Aşırı hırsı nedeniyle sinirli hareketlerde bulunması olumsuzdu. 
     RAPAJC Mükemmel gol atarak takımını galibiyete taşırken Galatasaray’ın sağ kanadını hırpaladı. 
     OKTAY Oyuna girdikten sonra mutlak pozisyonları acemice harcayarak farkın oluşmasını engelledi. 
     HAKAN Maçın bitimine dört dakika görev aldı. Ancak daha oyuna ısınamadan 90 dakika sona erdi. 
     CEYHUN Uzatmada,gerginleşen tansiyonu düşürmek için oyuna sokuldu. Topla buluşamadan maç sona erdi. 
     
     Galatasaray 
     MONDRAGON Galatasaray’ın en iyisiydi. Mükemmel toplar çıkardı. Takımını farktan kurtardı. 
     BÜLENT KORKMAZ Takımını toparlaması gerekirken sinirlerine hakim olamadı. Kendisine hiç yakışmadı. 
     BATİSTA Revivo’yu mükemmel tuttu. Ama Serhat’a attığı kafa affedilir gibi değildi. 
     EMRE AŞIK Kırmızı kart gördüğü pozisyonda yapacak hiçbir şeyi yoktu. Rapajc gole gidiyordu. 
     CAPONE Sahada fazla gözükmedi. Hiç oyuna katılamadı. Sağ kulvarı hiç kullanmadı. 
     VİCTORİA Tecrübesizliğine rağmen kötü oynamadı. İyi mücadele etti. Hiç sırıtmadı. 
     BÜLENT AKIN Çok top kaybetti. İyi niyetiyle oynamasına rağmen çok pas yanlışları yaptı. 
     ERGÜN Oyuna ağırlığını bir türlü koyamadı. İstediği topları da kullanamadı. Kötü oynadı. 
     HASAN ŞAŞ Galatasaray’ın en etkili adamıydı. Ama çok topla oynadı. Gereksiz yere kırmızı kart gördü. 
     ARİF Fazla bir varlık gösteremedi. Pozisyona giremedi. Lucescu onu çıkarmakta çok geç kaldı. 
     ÜMİT KARAN İki net pozisyonu harcadı. Zaten ondan başka da ileride çabalayan başka isim yoktu. 
     BERKANT Fazla bir varlık gösteremedi. Eksik kalan takımında fazla bir şey yapması da beklenemezdi. 
     FLEURQUİN O da Berkant gibi geç girdi. Takımının mücadele gücünü artırmaya çalıştı. 
     MURAT SÖZKESEN O da son dakikalarda girdi. Ayağına top gelmeden maçın bitiş düdüğü geldi. 
     
Notlar      Özdemir’den teftiş 
     İSTANBUL Emniyet Müdürü Hasan Özdemir hem Ali Sami Yen, hem de Şükrü Saracoğlu Stadı’nda öğle saatlerinde incelemelerde bulundu. Özdemir, şube müdürlerine sürekli direktif verdi. 
     
     Barikat kuruldu 
     POLİS, stat çevresini trafiğe kapatırken, barikatlar kurdu. Biletsiz seyirciler stadın 500 metre yakınına bile alınmadı. 
     
     Dostluk görüntüsü 
     BAŞKAN Mehmet Cansun, Fenerbahçeli yöneticilerin kendilerini çok konuksever şekilde karşıladıklarını söyledi. Cansun, "Onlara bu güzel stadda yurt içinde ve Avrupa’da başarılar diliyorum" dedi. 
     
     300 dolara bilet 
     52 bin taraftarın izlediği dünkü maç öncesi bilet fiyatları tavan yaptı. Numaralı tribün biletinin fiyatı karaborsada 300 dolardan 405 milyon lira alıcı buldu. 
     
     Fatih’ten savunma 
     GALATASARAY’DAN transfer edilen Fatih, maçta eski takım arkadaşlarıyla sık sık söz düellosuna girdi. B.Bülent’le tartışan genç futbolcu, karşılaşma sonrası, "Bana çok ağır şekilde küfür etti. Daha sonra ben de küfür ettim. Ama önce o başlattı" dedi. 
     
     Kurban kestiler 
     BAŞKAN Aziz Yıldırım ile yönetici Mahmut Uslu maç sabahı 09.00’da Eyüp Sultan Camii’ne gittiler. Yıldırım ve Uslu burada dua edip, kurban kestiler. Aziz Yıldırım, öğle saatlerinde Şükrü Saraçoğlu Stadı’na giderek, son denetlemelerde bulundu. 
     
     Andersson cezalı 
     İSVEÇLİ golcü, Galatasaray maçında gördüğü sarı kart nedeniyle cezalı duruma düştü. Ligde dördüncü sarı kartını alan Andersson, Fenerbahçe’nin önümüzdeki hafta deplasmanda Denizlispor ile yapacağı maçta kadroda yer alamayacak. 
     
     Florya’da zirve 
     KARŞILAŞMA sonrası Başkan Mehmet Cansun, yöneticiler ve Teknik Direktör Lucescu Florya’da bir resturantta biraraya geldiler. Başkan Cansun, Liverpool maçının büyük önem taşıdığını belirtip, Lucescu’dan biran önce önlem almasını istedi. Rumen hoca ise bazı oyunculara ceza verilebileceğini gündeme getirdi. Yemeğe eski yönetici Adnan Polat da katıldı. 
     
     Simao şoku 
     BREZİLYALI futbolcu adalesindeki ağrılar yüzünden son anda kadrodan çıkartıldı. Simao’nun yerine Johnson görev aldı. 
     



 SPOR 




























</TEXT>
</DOC>
