<DOC>
<DOCNO> 76850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur01.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahliye olan Gürbüz Çapan Esenyurt'ta çiçeklerle karşılandı 
</HEADLINE>
<TEXT>

     İstanbul 1 No'lu DGM'deki davasında tahliye kararı verilen ve Kartal Özel Tip Kapalı Cezaevi'nden serbest bırakılan Gürbüz Çapan, Esenyurt'ta kalabalık bir grup tarafından çiçeklerle karşılandı. 
     Esenyurt Belediye Başkanlığı görevinden uzaklaştırılmış olan Gürbüz Çapan, belde girişindeki bir kafede, karşılayanlara hitaben yaptığı konuşmada, ''Sessiz çığlığınızı bana kattığınız için teşekkür ederim'' dedi. 
     Yaptığı seçimlerden dolayı ''cefa çekeceğini'' ve ''bedel ödeyeceğini'' bildiğini kaydeden Çapan, şunları kaydetti 
     ''Ama tercihimden dolayı mutluyum. Burada yolsuzluk, hırsızlık olmadığı için bedel ödedim. Halk kimi güç odaklarınca yönlendiriliyor. 
     İktidar sahipleri, halka hükmedenler hakkımızda ferman vermişler bir kere... Osmanlı'dan bu yana geleneğimizde çamur atmak var. Beni öldürebileceklerini de biliyorum ama onursuz yaşamaktansa onurumla ölmeyi yeğlerim.'' Çapan, daha sonra evine gitti. 
     






</TEXT>
</DOC>
