<DOC>
<DOCNO> 93985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur28.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de Hüsamettin Özkan'ın ipi çekildi mi 
</HEADLINE>
<TEXT>

     Rahşan Ecevit'e yakınlığı ile tanınan DSP Grup Başkanvekili Emrehan Halıcı mecliste düzenlediği basın toplantısında, Hüsamettin Özkan'a kötü yüklendi. Emrahan Halıcı bugün basın toplantısından önce iki kez Oran'a giderek Rahşan Ecevit ile görüştü. 
     DSP Grup Başkanvekili Emrehan Halıcı, Ecevitlere yönelik kampanyaya vatandaşlar tepki gösterirken DSP'nin en üst payeleri ve görevleri kendisine verdiği, Başbakan Yardımcısı Sayın Hüsamettin Özkan dahil bazı kişilerin, bu tepkiler karşısında sessiz kalmasının kendilerini endişe, kuşku, kaygı ve soru işaretlerine sevkettiğini söyledi. 
     Halıcı, DSP yöneticileriyle birlikte TBMM'de düzenlediği basın toplantısında, Başbakan Ecevit'e ve eşi Rahşan Ecevit'e karşı başlatılan haksız kampanyaya karşı DSP camiasının tek yürek olduğunu belirterek bu kampanyanın etkisiz hale getireceklerini söyledi. 
     Halıcı, bu kampanyalara karşı vatandaş, seçmen ve partililerinin kendilerini arayarak tepkilerini dile getirdiklerini ifade ederek, aslında DSP'nin tek yürek olduğunu ve böyle olması da gerektiğini kaydetti. Halıcı, ''Ancak, partimizin en üst payeleri ve görevleri kendisine verdiği bazı kişilerin, Sayın Hüsamettin Özkan dahil, bu tepkiler karşısında sessiz kalması bizi endişe, kuşku, kaygı ve soru işaretlerine sevketmektedir'' dedi. 
     Halıcı, ''Kimse heveslenmesin, Sayın Ecevit çekilmeyecektir'' diye konuştu. 
     Bir zamanlar Ecevit'in sağ kolu olarak bilinen Başbakan Yardımcısı Hüsamettin Özkan ile Rahşan Ecevit'in arasının açık olduğu Ankara'da herkes tarafından biliniyor. Rahşan Ecevit'e yakın bir ismin Özkan'ı hedef alan sözlerinin bu doğrultuda yorumlanması gerektiği belirtiliyor. 
     





</TEXT>
</DOC>
