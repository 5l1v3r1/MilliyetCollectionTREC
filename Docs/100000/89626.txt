<DOC>
<DOCNO> 89626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/soneko02.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan ''Erken seçim atmosferi olumsuz sonuçlar doğurur'' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ekonominin sarsıntıya tahammülü olmadığını belirterek, Türkiye'nin bir erken seçim atmosferine girmesinin, makroekonomik dengelerin kırılganlığı açısından oldukça olumsuz sonuçlar doğurabileceğini söyledi. 
     Türk-Amerikan İşadamları Derneği TABA tarafından iki ülke arasındaki ilişkilerin geliştirilmesine katkıda bulunan ve Türkiye için yararlı hizmetler gerçekleştiren firma ve işadamlarının ödüllendirildiği törende konuşan Özilhan, ekonomik işbirliği içinde olan ülkelerin, siyasi ve diplomatik sorunlarını en aza indirebildiklerini bildirdi. 
     Yüzyıllar boyu birikmiş düşmanlıkların tarihe karıştığını, ekonomik yakınlığın ülkeleri de birbirine yakınlaştırdığını belirten Özilhan, bunun en güzel örneğinin Avrupa Birliği AB olduğunu söyledi. 
     Özilhan, sadece 2. Dünya Savaşı'nda değil, bütün tarihler boyunca birbirleriyle sürekli savaşmış ülkelerin, 1950'li yıllarda ekonomik işbirliği için yola çıktıklarını, bugün geldikleri noktada sadece ekonomik değil, siyasi bir birlik olma yolunda emin adımlarla yürüdüklerini kaydetti. Özilhan, şöyle devam etti 
     ''TÜSİAD da AB üyeliğini sadece ekonomik refah değil, toplumsal barışı mutlak kılmak için ve yaşadığımız coğrafyada huzur vaadeden bir yapının üyesi olmak için savunuyor. Hayat, Ankara'dan göründüğü gibi değil. Biz üzerimizde, işyerlerimizde istihdam ettiğimiz milyonlarca insanın maddi, manevi sorumluluğunu taşıyarak konuşuyoruz. Bu ülke insanının refaha ve huzura kavuşmasının yolunu söylüyoruz. Bu çerçevede milli hassasiyetleri de azami ölçüde gözetiyoruz. 
     Sadece idam cezasını, anadilde yayın ve öğrenim konusunu değil, çocuklarımızın gelecek kaygısı duymadan iyi eğitim almalarını, iş bulabilmelerini, temiz bir çevrede yaşamalarını, hastane kapılarında beklememelerini, devletten bekledikleri hizmeti alabilmelerini, gelir dağılımının düzelmesini, toplumsal barış ve huzurun sağlanmasını, refah düzeyinin artmasını da milli hassasiyet olarak görüyoruz.'' 
     
     ''EKONOMİK DENGELER TAM ANLAMIYLA OTURMADI'' 

     Tuncay Özilhan, Türkiye'de ekonomik dengelerin yerine henüz tam anlamıyla oturmadığını, gerçekleştirilen yapısal reformlar sayesinde ekonominin hukuksal ve kurumsal altyapısının sağlamlaştığı ve geçmiş dönemlere oranla daha az kırılgan hale geldiğinin bilindiğini dile getirerek, ''Ancak makroekonomik dengelerin tam olarak oturmuş olduğunu söylemek zordur'' dedi. 
     Ekonomik programın henüz tamamlanmadığını, önümüzdeki yıl Türkiye'yi önemli iç ve dış borç ödemelerinin beklediğini anlatan Özilhan, ''Bu Haziran ayı içinde dahi önemli itfalar bulunmaktadır. Bu şartlar altında ekonominin sarsıntıya tahammülü olmadığı açıktır. 
     Türkiye'nin bir erken seçim atmosferine girmesi, makroekonomik dengelerin kırılganlığı açısından oldukça olumsuz sonuçlar doğurabilir'' diye konuştu. 
     
     "Güvence sözle olmaz" 

     Özilhan, koalisyon ortaklarının Türkiye'de her kesim tarafından çekilen büyük sıkıntıların ardından düzlüğe çıkmanın arefesinde hem Uluslararası Para Fonu, hem de AB'ye karşı olan yükümlülükleri yerine getirmeye devam etmeleri ve bu konuda kamuoyuna güvence vermeleri gerektiğini belirterek, ''Kuşkusuz bu sözle verilecek bir güvence değildir, eylem gerektirir'' dedi. 
     Türk-Amerikan İşadamları Derneği'nin TABA düzenlediği ödül töreninde konuşan Özilhan, Cumhurbaşkanı Ahmet Necdet Sezer'in geçen Cuma günü düzenlediği Liderler Zirvesi'nden beri yaşanan gelişmelerin, borsa ve döviz kurundaki dalgalanmaların, bu konudaki endişelerinin doğru olduğunu gösterdiğini ifade etti. 
     Özilhan, şunları kaydetti 
     ''Bize göre, bu dönemde hassas ekonomik dengelerin bozulmaması için dikkat göstermek de en önemli milli hassasiyetlerden biri olmalıdır. 
     Piyasalardaki dalgalanmaları analiz ettiğimizde görüyoruz ki, dövizin ve faizin yükselişinin arkasındaki nedenler esas olarak hükümet cephesinde ortaya çıkan uyumsuzluk, AB konusunda bir uzlaşmanın sağlanamayacağı korkusu ve bu iki faktörün ülkeyi zorunlu bir seçime götüreceği kaygısıdır. Bu da bugüne kadar önemli kazanımlar elde etmemizi sağlayan ekonomik programın terk edilmesi anlamına gelecektir ve piyasalar bu endişelerini ifade etmektedirler. 
     Ekonomik programın büyük zorluklarla sağladığı kazanımların birer birer kaybedilmesinden endişe duyulmaktadır. Döviz ve faizdeki mevcut yükseliş, yatırım ve tüketim kararlarının ertelenmesine yol açacak ve büyüme hedefi şimdiden tehlikeye düşecek gibi gözükmektedir. Piyasalar buna benzer sinyalleri geçmişte de verdiler. Bu sinyaller iyi okunabildiğinde, alınan karşı önlemlerle gelişmeler yatıştırılabildi. 
     Bu önlemler de hep siyasi kararlar oldu.'' 
     
     ''EYLEM GEREKİYOR'' 

     TÜSİAD Başkanı Özilhan, şu anda mali piyasalara güven verecek unsurların belli olduğunu, bunların Uluslararası Para Fonu ile yapılan anlaşmanın yürümesi ve AB üyeliği yolunda somut adımların atılması olduğunu belirterek, hükümet içerisinde bu konularda çıkan her türlü anlaşmazlığın, mali piyasaları olumsuz etkileyeceğini savundu. 
     Koalisyon ortaklarının Türkiye'de her kesim tarafından çekilen büyük sıkıntıların ardından düzlüğe çıkmanın arefesinde hem Uluslararası Para Fonu, hem de AB'ye karşı olan yükümlülükleri yerine getirmeye devam etmeleri ve bu konuda kamuoyuna güvence vermeleri gerektiğini kaydeden Özilhan, ''Kuşkusuz bu sözle verilecek bir güvence değildir, eylem gerektirir'' dedi. 
     Özilhan, konuşmasını şöyle sürdürdü 
     ''Eylemde öncelik, AB düğümünün çözülmesindedir. Bu düğümün çözülmesi, dolaylı görüşmelerle, basın yoluyla birbirine mesaj göndermekle mümkün değildir. Türkiye'nin bir dinamik uzlaşma çabasına ihtiyacı bulunmaktadır. 
     Partilerin aldığı pozisyonlara bakıldığında, bu dinamik uzlaşmanın inisiyatifini ancak parlamentoda en çok sandalyeye sahip partinin alabileceği görülmektedir. Ama düğümü aritmetik hesaplara dayanarak çözmeye çalışmak yeterli olmayacaktır. Önemli olan hükümetin kendi iç dinamizmini harekete geçirdiğini topluma gösterebilmesi ve kendini yenileyerek ülkeyi de yenileyebileceği mesajını verebilmesidir. Ancak bu yapılırsa AB ile müzakerelerin başlatılması, mevcut ekonomik programın sürdürülmesi ve seçimin normal zamanda yapılması etrafında bir uzlaşma arayışına girişmenin bir inandırıcılığı olabilecektir.'' 
     
     MUHALEFETİN SORUMLULUĞU 

     Özilhan, bu konuda muhalefetin de sorumluluğu olduğunu unutmamak gerektiğini belirterek, ''İçinde bulunduğumuz dönem, muhalefet açısından küçük hesaplar peşinde koşmayı değil, ulusal sorumluluk içinde davranmayı gerektirmektedir'' dedi. 
     Konuşmasında, devlet kurumları arasındaki uzlaşmanın önemine de değinen Özilhan, Cumhurbaşkanı Ahmet Necdet Sezer'in önümüzdeki günlerde Sevilla Zirvesi'ne gideceğini ifade ederek, şöyle konuştu 
     ''Kendisinin bu zirvede Türkiye adına güçlü bir görüntü sergilemesi zorunluluğu vardır. Bu yüzden bu zirve öncesinde Türkiye'de AB konusunun devlet katında mutabakat sağlanmış bir ulusal proje olduğu hususunda tereddüt yaratacak her türlü inisiyatiften kaçınmak gerektiği gözden uzak tutulmamalıdır.'' TÜSİAD Başkanı, bu akşam yemeğinde ''belki bu denli bir karamsar tablo çizmemesi, böyle konulara girmemesi'' gerektiğini kaydederek, konuşmasını şöyle tamamladı 
     ''Ancak ülkemizin kritik gündemi, her an bıçak sırtında olduğumuz hissini o denli yoğun yaşatıyor ki endişelerimi her ortamda dile getirme gereği duyuyorum. Önümüzde aralık duran Avrupa kapısını ardına kadar açmak da, kapıyı kapatmak da bizim elimizde. Türkiye, açılacak kapının ardındaki parlak geleceği fazlasıyla hak ediyor.'' 
     





</TEXT>
</DOC>
