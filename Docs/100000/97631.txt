<DOC>
<DOCNO> 97631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/spor/aspo.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın Ergün ve Hasan ile el sıkıştı 
</HEADLINE>
<TEXT>
Başkan geldi dertler bitti 
İsviçre kampına dün katılan Galatasaray Başkanı Canaydın, iki yıldız oyuncuyu ikna etti. Yılda 2.5 milyon dolar alacak olan Hasan Şaş artık en pahalı Türk futbolcusu 
     HALİL ÖZER 

     Krize son verdi 
     GALATASARAY Başkanı Özhan Canaydın, İsviçre kampında ayağının tozuyla aylardır gündemin ilk maddesini oluşturan Hasan Şaş ile Ergün’ü ikna etmesini bildi. Canaydın dün iki yıldızla pazarlık masasına oturdu ve anlaşmaya vardı. Yapılan görüşmenin ardından Hasan Şaş yıllık 2.5 milyon dolara "evet" dedi. Sarı - Kırmızılı yönetim bu oyuncuyla üç yıllık sözleşme yenileyecek. 
     
     Astronomik bonservis 
     HASAN ile sadece ödeme planı konusunda bazı pürüzlerin bulunduğu ve buna da çözüm bulunduktan sonra yıldız futbolcunun imza atacağı belirtildi. Galatasaray Kulübü, Hasan’ı transfer etmek isteyen kulüpler için de 10 milyon dolar bonservis ücreti koydu. Sarı - Kırmızılı takımın diğer yıldızı Ergün’ün de daha önce imzaladığı üç yıllık anlaşmanın devam edeceği açıklandı. 
     
     Yıldızlar konuşmadı 
     ERGÜN’E de yıllık 1 milyon 250 bin dolar ödeneceği, 2.5 milyon dolar bonservis ücreti verecek olan kulübün bu futbolcuyu alabileceği kaydedildi. Görüşme sonrası bir açıklama yapan Başkan Özhan Canaydın, "Ergün ile zaten sorunumuz yoktu. Hasan Şaş’ın da isteklerini dinledik ve sonunda anlaşmaya vardık" diye konuştu. İki oyuncu ise görüşme sonrası açıklama yapmadılar. 
     
"Başarılıyız, görmüyorlar"      BAŞKAN Özhan Canaydın, İsviçre kampında çarpıcı açıklamalar yaptı. Kombine bilet satışından altı milyon dolar k r ettiklerini söyleyen Canaydın, "Fatih Terim gibi bir hocayı aldık. Bu da yönetimin başarısıdır. Bundan kimse söz etmiyor, görmüyor. Herkes üç yıldızdan bahsediyor. Felipe, Ümit, Balic yıldız değil mi Onları almak kolay iş mi Bu sene zirveye oynayacağız. Şampiyonlar Ligi’nde amacımız finale çıkmak. Bizi ancak şampiyonluk keser" dedi. 
     YENİ sezonda üç büyükler arasında rekabet olmayacağını sözlerine ekleyen Galatasaray Başkanı, "Artık fair - play önde tutulacak. Ben üç başkanın da ağabeyi oluyorum. Bu işe öncülük yapacağım" diye konuştu. Lig başlayınca Galatasaray’da uygulamaların da değişeceğini belirten Canaydın, "Her maçtan bir gün sonra teknik direktör ve futbolcular basın toplantısı düzenleyecek. Artık futbolcuları alıp özel özel iş yapmak yok" ifadelerini kullandı. 
     
Kampın tadı kaçtı      GALATASARAY Teknik Direktörü Fatih Terim, bugün oynanacak Grasshopers maçının iptal edilmesi üzerine, kamp organizatörleriyle ipleri kopardı. İsviçre Kulübü’nün aylar önce yapılan anlaşmayı, "Üç gün sonra lig maçımız var" diyerek bozması üzerine, planlamayı yapan organizatörlere rest çekti ve "O zaman Auxerre karşılaşmasını da biz oynamıyoruz" dedi. 
     TERİM’İN bugün takımı Almanya’ya götüreceği ve organizatörlerle tüm ilişkisini de keseceği belirtildi. Tecrübeli teknik adam kamp planlamasının Lucescu tarafından yapıldığına değinerek, "Bu aylar öncesinden yapılan bir organizasyon. Ben böyle bir şey görmedim" dedi. Sarı -Kırmızılılar’ın kampa Stuttgart’ta devam etmesi ve Stuttgart Kickers ile oynaması bekleniyor. 
     
TRT’den dava      GRASSHOPPERS maçının oynanmaması Galatasaray’ın TRT ile de başını belaya soktu. Karşılaşmanın yayınını alan TRT maçın iptali üzerine harekete geçti ve Sarı - Kırmızılı kulüp aleyhine 100 bin dolarlık tazminat davası açmaya karar verdi. 
     



 SPOR 
























</TEXT>
</DOC>
