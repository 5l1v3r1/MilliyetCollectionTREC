<DOC>
<DOCNO> 95395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/ekonomi/eko02.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası finans kuruluşları ve TÜSİAD, Derviş’in bakanlıkta kalmasını istiyor 
</HEADLINE>
<TEXT>
Derviş’i yerinde bırakın 
TÜSİAD Başkanı Özilhan, Bakan Derviş’in ekonomik programın garantörü olduğunu belirterek, "Seçime kadar veya seçime yakın bir döneme kadar istifası istenmemeli" dedi 
     EKONOMİ SERVİSİ 

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Devlet Bakanı Kemal Derviş’in ekonomik programın garantörü olduğunu belirterek, "Derviş’in seçimlere kadar istifasının istenmemesi gerekir" dedi. Özilhan, TÜSİAD tarafından hazırlatılan "Yeni Rekabet Stratejileri ve Türk Sanayisi" raporunun kamuoyuna açıklandığı toplantı sonrasında soruları yanıtladı. "Derviş’in istifası ekonomik programın uygulanmasını etkiler mi " şeklindeki soruyu Özilhan, şöyle yanıtladı 
     "Her zaman bir ekonomik programın arkasında bir siyasi irade olması gerekli. Bu siyasi irade ile birlikte programın mimarlığını, koordinatörlüğünü, yapısal reformların oluşması aşamasında bakanlar ile yapmış olduğu tartışmalar, müzakereler ile özdeşleşti. Bir bakıma da programın garantörü oldu. Bir de herhangi bir siyasi partiden değil. Onun için pozisyonu biraz kritik. Dolayısıyla Derviş’in seçimlere kadar veya asgariden seçimlere yakın bir döneme kadar istifasının istenmemesi gerekir. Onu rahat bir çalışma ortamında bırakıp, gerek dış etkenlere karşı yahut dış yatırımcılara karşı, gerekse içerdeki mali sektörün, reel sektörün yapısı açısından dikkat edilmesi gereken, biraz hassas bir konu. Dolayısıyla onu daha ayrı bir yerde tutmak gerekir." 
     
     Bu kendi programı’ 
     Özilhan, Kemal Derviş’ten bu noktadan sonra randıman alınıp alınamayacağına’ ilişkin soru üzerine de, "Sayın Derviş, programa bağlı, ülkesine bağlı bir insandır ve dolayısıyla da etkilenmeyeceğini düşünüyorum. Bu kendi programı da olduğu için muhakkak elinden gelen çabayı sarfedecektir" dedi. 
     Özilhan, 18 Temmuz’da İstanbul’da yapılması planlanan Yatırımcı Danışma Konseyi toplantısının iptal edilmesinin yabancılar üzerinde tedirginlik uyandırdığını da belirterek, "Ama siyasi belirsizlik bunun iptal edilmesi durumunu gerektiriyordu" dedi. 
     
Ekonomide yeniden yapılanma siyasette de yeni oluşum yarattı      Özilhan, İsmail Cem - Kemal Derviş ve Hüsamettin Özkan’ın başlattığı siyasette yeni oluşum konusunda, "Türkiye ekonomide yeniden yapılanma süreci yaşıyor. Ben bunun siyasette de yeniden yapılanma olarak gündeme geldiğini ve onun etkisiyle de ve Türk kamuoyunun da yeni liderler, siyasette de yapılanma beklentisinden dolayı tabii olarak oluşmaya başladığını düşünüyorum. Bu da onun bir neticesidir. Ülkemize hayırlı olsun" dedi. DSP’deki istifalar konusundaki soru üzerine de Özlihan, "İstifa eden bakanların ve milletvekillerinin, işadamlarının yönlendirmesiyle istifa edeceklerini tahmin etmiyorum" diye konuştu. 
     
Seçim tarihini bilmek istiyoruz’      Özilhan, Türkiye’nin erken seçim atmosferine girdiğini belirterek "İşadamları olarak temennimiz, belirsizliğin bir an evvel ortadan kalkmasıdır. Seçimle ilgili kararın alınıp, hangi tarihte ise, hemen mi, kasımda mı, bunun iş alemi tarafından bilinmesinde fayda var" dedi. 
     
     Çabuk karar verin’ 
     Faizlerdeki yükselmenin milyarlarca dolara mal olduğunu belirten Özilhan, bunu Türk ekonomisinin uzun süre taşıyamayacağını kaydederek, "Onun için Meclis, eğer seçim kararı verecekse bir an evvel versin. Çabuk karar verilmesi lazım diye düşünüyoruz" diye konuştu. 
     Seçim tarihinin ne olmasına ilişkin soru üzerine de Özilhan, "Bizim için belirsizliğin ortadan kalkması, birinci derecede önemli. Temennimiz en kısa sürede Meclis’in toplanması AB ile ilgili konuları müzakere edip Kopenhag zirvesine yetiştirecek şekilde adımların atılmasıdır" dedi. 
     
     



 EKONOMİ 



























</TEXT>
</DOC>
