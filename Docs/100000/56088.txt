<DOC>
<DOCNO> 56088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur22.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizli şarkıcılara suç duyurusu 
</HEADLINE>
<TEXT>

     Ses sanatçıları Davut Güloğlu, Tarık Tüfekçi ve kamuoyu tarafından ''Kont Adnan'' olarak tanınan Adnan Yılmaz hakkında ''Karadeniz kültürüne ve müziğine hakaret ettikleri'' gerekçesiyle suç duyurusunda bulunuldu. 
     İstanbul Adalet Sarayı'na gelen ve eski gazeteci olduğunu belirten İrfan Demir, 3 ses sanatçısı hakkında hazırladığı suç duyurusu dilekçesini Müracaat Savcılığı'na verdi. 
     Dilekçede, çalışmalarında ''Karadeniz kültürü''nün bir parçası olan müziği kullanan bu sanatçıların, söyledikleri şarkılar ve çektikleri kliplerle ''Karadeniz kültürünü yozlaştırıp bozdukları'' ileri sürüldü. 
     Kliplerin ''erotik içerikli'', şarkı sözlerinin de ''anlamsız'' olduğu ifade edilen dilekçede, ''Kemençe ve tulum eşliğinde oynanan horonlarda kızlarımız ön plana çıkarılıp cinsel obje haline getirilerek, Karadeniz parçalarının güzellikleri ve özellikleri dışlanmakta, kültürümüz tahrip edilmektedir'' denildi. 
     Dilekçede, Güloğlu ile Tüfekçi ve Yılmaz'ın, ''Karadeniz kültürüne ve müziğine hakaret ettikleri'' öne sürülerek, kasetlerinin toplanıp kliplerinin yasaklanması istendi. 
     






</TEXT>
</DOC>
