<DOC>
<DOCNO> 89761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/spo06.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sınıfı geçtik" 
</HEADLINE>
<TEXT>

Güneş, medyanın, halkın ve kendilerinin büyük bir sınav verdiğini belirtti, "Kimin yanlış yaptığı görüldü. Artık kalanlar çalışsın" dedi 
     Sözümüzü tuttuk’ 
     A Milli Takım Teknik Direktörü Şenol Güneş, ikinci tura çıkarak Türk halkına verdikleri sözü tuttuklarını söyledi. Brezilya maçından sonra ağır eleştiriler aldıklarını, bunun da takım üzerinde baskı yarattığını hatırlatan Güneş, "Allah hepimizi imtihandan geçirdi. Halkımızı, medyayı, beni ve futbolcuları. Kimin ne yanlış yaptığını hep birlikte gördük. Belki de böyle olması gerekiyordu" ifadelerini kullandı. 
     
     Kalbimizi kırdılar’ 
     ÇİN karşısında hak ettikleri bir galibiyet elde ettiklerinin altını çizen tecrübeli hoca, "Eğer elenseydik bile bizim için önemli değildi. Çünkü Türk halkının bu çocukları sevdiğini biliyorum. Bunu kimseye anlatamadık. Bizi gereksiz yere içimize kapattılar. İnsanlarla ilişkimizi kestiler. Biz her türlü düşünceye saygı gösteriyoruz. Ancak insan kalbinin kırılmasına tahammül edemiyorum" diye konuştu. 
     
     Yine tarih yazdık’ 
     DÜNYA Kupası’na ilk kez katıldıklarını sözlerine ekleyen Şenol Güneş, "İlk iki maçta tecrübesizliğimizin kurbanı olduk. Bizi eleştirenlerin daha hoşgörülü davranması gerekirdi. Bizi bazen olduğumuzun altında, bazen ise çok üstünde gösterdiler. Yerimizi kaybettirdiler. Ama sonunda sınıfı geçtik. Artık kalanlar çalışsın. Üzerimizden yük kalktı. Oyuncularım bir kez daha tarih yazdılar" dedi. 
     
     Daha iyi olacağız’ 
     İKİNCİ turda hangi takım ile eşleşeceklerinin hiçbir önemi bulunmadığını da kaydeden Güneş, şöyle konuştu "Ev sahibi Japonya ile oynamak bizim için biraz olumsuz olabilir. Ancak Türkiye grupta oynadığı futbolun çok üzerine çıkacaktır. Buraya gelirken hedeflerimiz vardı. İlkini başardık, sıra bundan sonrakilere geldi. Bu takım çok daha büyük işlere imza atacak. Bundan kimsenin şüphesi olmasın." 
     



 SPOR 









































</TEXT>
</DOC>
