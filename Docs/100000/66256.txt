<DOC>
<DOCNO> 66256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur09.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremde yerle bir olan evlerden mucize kurtuluş 
</HEADLINE>
<TEXT>

     Afyon'daki depremde, büyük bölümü kerpiçten yığma çok sayıda ev çökerken, can kaybının 43'de kalması ve büyük bir facianın en az can kaybı ile atlatılması bölgede en büyük teselli kaynağı oldu. 
     Depremzedeler, yıkılan evlerinin önünde bekleyip, sabah saat 09.11'de meydana gelen depremin tüm dehşetini sergileyen görüntüler 
     karşısında ''Buna da şükür. Can kaybımız yok. Bu enkazdan sağ kurtulduk'' diyerek, teselli buluyor. Yakasenek Kasabası'nda iki katlı yığma evi yerle bir olan Keleş Ailesi'nin can kaybı olmaması ise babaanne Emine Keleş'in erken davranması sayesinde gerçekleşti. Emine Keleş, deprem anını anlatırken, ''Deprem olduğunu fark ettim. Torunlarım 8 yaşındaki Emine ile 7 yaşındaki Ömer'i kollarından sıkıca kavrayıp dışarıya çıkarmayı başardım. Gelinim Zeynep'e de bağırdım. Gelinimin ayağı enkaz altında kaldı ama komşularımızın yardımıyla onu da kurtardık'' dedi. Kocasının erken uyandığını ve kahvehaneye, oğlunun da Eber Gölü'ne gittiğini anlatan Emine Keleş, ''2 torunumla gelinimi kurtardım. Allah onları bana bağışladı. Her şeyimiz enkaz altında kaldı ama canımızı kurtardığımıza şükrediyoruz'' diye konuştu. Yeşilçiftlik Beldesi'nde ise Fatma Dinçel, yıkılan evini göstererek, ''Buradan sağ olarak çıktım. Allah korudu. Evim yerle bir oldu. Bu evden nasıl yara almadan çıktığıma herkes şaşırıyor. Mucize gibi diyorlar'' dedi. 
     






</TEXT>
</DOC>
