<DOC>
<DOCNO> 62856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/guncel/agun.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Melek Hanım’ın başına gelenler... 
</HEADLINE>
<TEXT>

Dedesi sarayda mabeynciydi. Sayısız hanları, güzel bir köşkleri vardı. Annesi, dedesinin bıraktıklarını satıp savınca Melek Hanım bir emekli maaşına kaldı. Bunlar yetmedi, depremde evi yıkıldı. Sonra adı Egebank yolsuzluğuna karıştı. Maaşına el konulunca evden atıldı. Karakola sığındı, şimdi ise huzurevinde 
     SEMRA KARDEŞOĞLU İstanbul 
Fotoğraflar MUSTAFA SEVEN 

     Kadıköy Dumlupınar Aile Danışma Merkezi’nde tanıştık Melek Hanım’la. 15 gündür bölgedeki karakollarda sabahlamış. Kirayı ödeyemediği için ev sahibi evden atmış. Bir sigara istiyor, veriyorum, hemen yakıyor... Oraya yardım için gelenlerden ayrılan bir yönü olduğunu hemen seziyorsunuz. Merkezin görevlileri, kısa sürede sorunu çözüp 65 yaşındaki Melek Taner’in Sosyal Hizmetler ve Çocuk Esirgeme Kurumu’na SHÇEK bağlı Semiha Şakir Huzurevi’ne yerleşmesini sağlıyorlar. 
     
     ANNE TARAFI SARAYLI 
     İstanbul’un dondurucu soğuğunda tüm yoksunluğuna rağmen yine de mağrur duran bu kadının hikayesi insana Bu kadarı da fazla’ dedirtecek türden... Melek Hanım, anne tarafından saraylı. Dedesi Ragıp Paşa, 2. Abdülhamit’in mabeyncisi. Eğribozlu bir ailenin oğlu olan Ragıp Paşa, Galatasaray Sultanisi ve Mülkiye’yi bitirmiş. Abdülhamit’in çok sevdiği insanlardan biri olan Ragıp Paşa, ticaret ve madencilikle de uğraşarak Beyoğlu’ndaki ünlü Rumeli Han, Afrika Han ve Anadolu Han’ı yaptırmış. Tekirdağ’da Umurca Rakı Fabrikası’nı kurmuş. Sayısız çiftlik, apartman sahibi olmuş. Caddebostan’da 105 bin altın vererek Ragıp Paşa Köşkü’nü yaptırmış. 
     
     BABASI OPERATÖR DOKTOR 
     Bir dönem Abdülhamit’in gözünden düşen paşa Midilli’ye sürülse de sonrasında yeniden saraya dönmüş. Ragıp Paşa’nın Kamile Hanım’la yaptığı ilk evliliğinden 5 çocuğu, Melek Hanım’la anneannesi yaptığı ikinci evliliğinden Fatma Nahide isimli bir kızı olmuş. "Sarıca" soyadını alan ailenin kızı Nahide Hanım, operatör doktor Hüseyin Feyzullah Taner’le evlenmiş. 1936’da bu evlilikten doğan çocuğa, anneannenin ismi "Melek" uygun görülmüş. 
     
     FRANSIZCA, RUMCA, RUSÇA BİLİYOR 
     Melek Taner, Notre Dame de Sion Fransız Lisesi’nde okumuş. Taner çocukluk yıllarını şöyle anlatıyor "Kışları Beyoğlu’nda dedemin yaptırdığı Rumeli Han’daki dairede, yazları ise Caddebostan’daki Ragıp Paşa Köşkü’nde geçirirdik. Fransız mürebbiyelerden ders aldım. Rumca ve Rusça da öğrendim. Babamın Ankara Numune Hastanesi’nde çalıştığı dönemde Ankara’da yaşadık. Babam 1949’da Şişli Etfal Hastanesi’ne atanınca İstanbul’a döndük. İki yıl sonra onu kaybettik. Bu arada ben de 2 yıl Siyasal’da okudum." Babasının ölümünün ardından annesi Nahide Hanım’ın babası Ragıp Paşa’dan kalan malları sattığını anlatan Melek Hanım şöyle devam ediyor 
     
     ÜÇ KIZIM VAR AMA...’ 
     "Babamı genç yaşta kaybettikten sonra annem iki evlilik daha yaptı. 101 yaşında öldü. Öldüğünde bana tek bir parça mal bırakmamıştı. Ailemden tek kalan babamın emekli maaşı oldu." 
     Melek Taner, bir evlilik yapmış. Gazi Ethem Paşa’nın torunu Ethem Necip Dömeke ile 20 yıl süren bu evlilikten üç kız çocuğu dünyaya getirmiş. "Evliliğimiz yaklaşık 20 yıl sürdü. Çocuklarımdan ikisi ile ilişkilerimiz sürüyor. Ancak bir başka şehirde yaşıyorlar" diyor. 
     
     BÜTÜN KOMŞULARI ÖLDÜ 
     Annesinin ölümünün ardından emekli maaşı ile daha kolay geçinebilmek için Çınarcık’a yerleşen Melek Hanım, 17 Ağustos depremine de Çınarcık’ta yakalanmış "Köpeğimle birlikte Çınarcık’ta yaşıyordum. Deprem sırasında ayakta olduğum için hemen dışarı fırladım. Benim çıkmamdan kısa bir süre sonra bina yıkıldı. Komşularım öldü. Geçmişime ait tüm fotoğraflar ve anılar da binanın altında kaldı." Melek Taner, Çınarcık’ta depremde kirada oturduğu evle herşeyini kaybedince İstanbul’a dönerek yeni bir hayata başlamış. 
     
     EVE HACİZ MEMURU GELDİ 
     Maltepe’de tuttuğu evin kirasını dört ay ödeyemeyince, ev sahibi haciz memurları ile gelip eşyasını teslim almış ve evden atmış. İstanbul’un kara teslim olduğu günleri karakolda geçirmiş. Kadıköy Aile Danışma Merkezi’nin çabaları ile Semiha Şakir Huzurevi’ne yerleşen Taner, şubat ayında alacağı emekli maaşı ile durumunun düzeleceğine inanıyor "İstanbul’un en varlıklı ailelerinden biriyken, beş parasız kaldım. Ama herşeyi yeniden düzelteceğime inanıyorum." 
     
Egebank davasına nasıl karıştı      Melek Taner’in hikayesini araştırırken 2001’in Ocak ayında yayınlanan gazetelerde ilginç bir haberle karşılaştık. Paşa torunu Melek Hanım’ın adı Egebank olayıyla birlikte anılıyordu. Görünüşe bakılırsa gazetelerde "Çınarcıklı emekli Melek Teyze" olarak geçen Melek Taner’in çöküşü Egebank olayı ile hızlanmış. Nasıl mı 
     1999 yılında Egebank, Cavit Çağlar’ın şirketlerinden alacağını haciz yoluyla tahsile girişir. Çağlar müdahale eder ve Murat Demirel ile bir protokol imzalar. Borcun 4 milyon dolarını paravan RM Dış Ticaret üstlenir. RM’nin iki göstermelik ortağından biri Demirel şirketlerine iş başvurusu yapan işsiz biridir, diğeri ise Melek Taner... Taner bu olayı da şöyle anlatıyor 
     
     9 AY MAAŞINI ALAMADI 
     "Uzaktan bir akrabamız bana bazı kağıtları imzalarsam karşılığında bir miktar para vereceğini söyledi. Ben de hiç düşünmedim, paraya ihtiyacım vardı. Ancak daha sonra olay ortaya çıktı. Bana vereceklerini söyledikleri parayı alamadığım gibi 9 ay boyunca emekli maaşıma el kondu. Zaten bundan sonra ekonomik durumumu düzeltmem güçleşti." 
     



 GÜNCEL 















</TEXT>
</DOC>
