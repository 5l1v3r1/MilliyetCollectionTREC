<DOC>
<DOCNO> 83550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/yazar/guclu.html </URL>
<DATE> 2002/05/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
KKTC ve Doğu Akdeniz Üniversitesi 
</HEADLINE>
<TEXT>

     Yılda en az bir kez KKTC'ye gidip üniversiteleri gezerim. 5 üniversitede 20 bine yakın öğrenci var. Çoğu Türkiye'den. KKTC ekonomisini onlar ayakta tutuyor. ODTÜ de yeni kuruluyor. O da açılırsa tam bir üniversite ülkesi olacak. 
     KKTC 10 yıl boyunca kuraklığın etkisi altındaydı. Yeterince yağmur yağmadığı için adeta çölü andırıyordu. Ama şu an yeşile doyuyorsunuz. Yağışlarla birlikte halkın da yüzü gülmeye başlamış. Ekonomisi de canlanmış. Her ne kadar neredeyse her köşe başında bir kumarhane görseniz de gelen turistlerin hepsi kumarcı değil. Turizmdeki kıpırdanmanın bu yaz daha da artacağı umutları var... 
     
DAÜ çıtayı iyice yükseltmiş      Türkiye'deki üniversiteler gibi KKTC üniversiteleri de bahar şenlikleri nedeniyle cıvıl cıvıl. Bu gidişimde Doğu Akdeniz Üniversitesi'nin konuğuydum. Üniversite iki yıl öncesine göre çok mesafe kaydetmiş. Eksikleri olsa da Amerikan üniversitelerinin kampuslarını andırıyor. Renklenen sosyal hayatla birlikte öğrenciler de rahatlamış. Keyifleri yerindeydi... 
     KKTC'deki öğrencilerin yarıdan fazlası DAÜ'de. Diğerleri özel, DAÜ ise Türkiye'nin de yakından desteklediği mütevelli heyetli bir devlet üniversitesi. Her yıl milyonlarca dolarlık yatırım yapılıyor. Hedefi sadece Türkiye'den değil dünyanın dört bir yanından öğrenci getirmek. Bunu bir ölçüde başarmış da. Hemen her ülkeden öğrenciler görmek mümkün. Dünyanın dört bir yanından 50'yi aşkın üniversiteyle de akademik işbirliği içerisinde... 
     Mühendislik fakültesi ABD kökenli uluslararası akreditasyon kurulu ABET'in denetiminde. ODTÜ, Boğaziçi ve Bilkent'ten sonra İTÜ ile birlikte onlar da bu zor süreçten geçiyorlar. Bu tatlı heyecanlarına ben de ortak oldum. Özellikle bilgisayar ve elektronik mühendisliğinde iddialılar. Laboratuvarlarında robot teknolojisini geliştirmeye çalışıyorlar. 
     Yine memnuniyet verici atılımlardan biri de teknoloji araştırma merkezi ve teknopark kurmaları. KKTC'yi Hindistan, Finlandiya ve ABD gibi yazılım cenneti yapmak istiyorlar. Bu konuda ciddi projeleri var. Eskiden para yetişmiyor diye ağlıyorlardı, şimdi nasıl para kazanırızın yollarını arıyorlar. Rektöründen araştırma görevlisine kadar üretken üniversite modelini benimsemişler. Bu sinerji KKTC'yi çok farklı noktalara götürebilir. Hükümet ve endüstri kuruluşlarının yanı sıra Türkiye'den firmalar da buradaki kıpırdanmanın farkına varmış ki, gönülden destekliyor ve ortak işbirliği önerileri getiriyorlar. 
     İletişim Fakültesi öğrencileriyle uzun uzadıya sohbet ettik. Büyük bir değişim var. Yeni binalarıyla birlikte kendilerine güven gelmiş. Bu yıl Aydın Doğan Genç İletişimciler Yarışması'nda üç ödül almaları tesadüf değil. Önümüzdeki yıllarda medyadaki DAÜ'lülerin sayısının hızla artacağı kesin... 
     Çok güzel duygularla ayrıldığım KKTC'de benim gibi dışarıdan gelenleri en fazla rahatsız eden şey uçak seferlerinin yetersizliği ve saatlerinin tersliği. Ancak gece yarısı gidebiliyor, sabahın köründe dönebiliyorsunuz. Uçuşların artırılması ve ücretinin makul düzeye çekilmesi canlanan ekonomiyi şahlandırabilir... 
     
     







Küçücük fıçıcık, işi dolu turşucuk... 


66’ncı sone... 


Rahşan Ecevit Bülent bilge konumundadır’ 


Acıyla, kopuşla gelen olgunluk 


Enginar ve çam 


Çocuklardan mesaj var 


KKTC ve Doğu Akdeniz Üniversitesi 


Ya üvey anneler... 


"Karen Fogg'un E - Postalları" 


Gençler, Derviş, liderlik 


Kızım, benim için ikinci üniversiteydi 


United Colors of İdeoloji 


Benim Oyum 


Ekonomide büyüme sinyalleri var ama... 


Annemin elbisecisi 


Dans etmek hiç de hafif bir eylem değil 


</TEXT>
</DOC>
