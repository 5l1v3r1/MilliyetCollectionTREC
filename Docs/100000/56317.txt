<DOC>
<DOCNO> 56317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko05.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurt Borsası'nın gongu "Goldaş" için çalacak 
</HEADLINE>
<TEXT>

     Goldaş, Nasdaq'dan sonra şimdi de Frankfurt Borsası'nda işlem görmeye hazır. 19 Aralık 2001 tarihinde Frankfurt Borsası'nın gongu Goldaş için çalacak. 
     Ödenmiş sermayesini 26 trilyon liraya çıkarma kararı alan Goldaş, nakit olarak artırılan 5.2 milyar liralık sermayesini temsil edecek hisse senetlerini ortakların rüçhan haklarını kısıtlayarak Frankfurt Menkul Kıymetler Borsası'nda satmayı amaçlıyor. 
     Goldaş Kuyumculuk Sanayi İthalat İhracat A.Ş. Genel Müdürü Sedat Yalınkaya, şirket hisselerinin 5 milyon 200 bin lotluk kısmına denk gelen yüzde 20'lik kısmın halka arz edileceğini belirtti. 
     Yalınkaya, ''Niye öncelikle Frankfurt Çünkü Almanya'da 2.5 milyon Türk yaşıyor. Dünyadaki bütün ana borsalarda olmaya çalışıyoruz. 
     Bunu markalaşma çabamızın bir parçası diye görüyoruz. Açıkçası orada bir mağazalaşma çabamız da var. Olayı bir bütün olarak görüyoruz'' dedi. 
     
     Mağazalaşma çabaları 
     Yalınkaya, mağazalaşma çabalarında arayışlarının sürdüğünü, Almanya'da 7 büyük şehirde mağaza açmayı düşündüklerini belirterek, ''Bu yıl ikinci yarıdan itibaren çalışmalar hızlandırıldı. Önümüzdeki yılın ilk yarısında başlangıç olur, ondan sonra da devam eder'' diye konuştu. 
     Goldaş'ın daha önce Nasdaq Borsası'na kote olduğunu hatırlatan Yalınkaya, dünyadaki bütün ana borsalarda olmaya çalıştıklarını söyledi. 
     Sedat Yalınkaya, ana borsalar olarak bakıldığında Avrupa'da Frankfurt, Londra, ABD'de Nasdaq, Uzakdoğu'da ise Hong Kong borsası bulunduğunu belirterek, ''Önümüzdeki sene eğer becerebilirsek bir Londra borsası var, belki bir Hong Kong borsası var. Kısmet olursa önümüzdeki sene bunlardan bir tanesini gerçekleştirmek istiyoruz'' dedi. 
     Ekonomideki gelişmelere de değinen Yalınkaya, Türkiye'de para piyasalarının çok hassas olduğunu ve her şeyden etkilendiğini ifade etti. 
     Yalınkaya, ''Türkiye'de son 1 yılda ne değişti. Tamamen moralite olarak bakıyorum olaya. Moralitenin yüksek olması lazım, o yüksek olmadığı müddetçe çok zor ve Türkiye'de de şu anda o yok maalesef'' dedi. 
     






</TEXT>
</DOC>
