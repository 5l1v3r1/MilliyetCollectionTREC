<DOC>
<DOCNO> 83145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/guncel/gun08.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay mı, Yılmaz mı doğru 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Başbakan Yardımcısı Mesut Yılmaz, Sınır Tanımayan Gazeteciler Örgütü’nün, "basın özgürlüğünün düşmanları" arasında Genelkurmay Başkanı Orgeneral Hüseyin Kıvrıkoğlu’nu da göstermesini ciddiye almadığını söyledi. Yılmaz, "Avrupa, özgürlüklerin en geniş olduğu coğrafyadır. Ben Genelkurmay kadar ciddiye almıyorum" dedi. Örgütün eylemi fazla mı ciddiye alındı Değerlendirmeler şöyle 
     
     İnal Batu Emekli Büyükelçi 
Küçümsenemez      Fransız devletine ait bir yerde bu saygısızlık sergilenmiştir. Türkiye’ye karşı bir tavırdır. İstenirse o harita kaldırılabilirdi. Bu hadise Ecevit hükümeti döneminde Türkiye’nin dışarıda uğradığı çok büyük itibar kaybının doğrudan sonucudur. "Ciddiye almadım" demesi Mesut Yılmaz’ın işine gelir. Çünkü, Türkiye’yi bu duruma getiren hükümetin üç liderinden birisidir. İstediklerini yaptıramayacaklarını belki bildikleri için ciddiye almaz gözüküyorlar. 
     
     Kemal Yavuz Emekli Orgeneral 
Yılmaz sorumsuz      Türkiye Cumhuriyeti Genelkurmay Başkanlığı’na karşı yapılan bu açık saldırıyı, yine Türkiye Cumhuriyeti’nin bir başbakan yardımcısının ciddiye almamasına toplumun pek çok kesimi gibi ben de ciddi tepki duydum. Genelkurmay bekledi. Hükümet tepki vermeyince, şahsen tepki verdi. Sayın Yılmaz’ın tavrını hayretle karşılamadım. Zira bu tavır sayın Yılmaz’ın TSK’ya karşı ne ilk ve anlaşıldığı kadarıyla da ne de son sorumsuzluğudur. 
     
     Coşkun Kırca Emekli Büyükelçi 
Cahiller ve aptallar      Bir Genelkurmay Başkanı’nın resmi bir metro istasyonunda yerlere serilmez. İzni veren metro idaresi, belediyeye yani bir kamu kuruluşuna bağlı. Bu hakaret yüzünden eğer Fransızlar "özür diliyoruz" derlerse mesele kapanır. Her halükarda Fransa hükümetinin bu konuda Türkiye lehine vaziyet almasını sağlamamız gerekiyor. Türkiye’de ordu laikliği koruyor. Laikliği korumazsa da demokrasi olacağını iddia edenler cahil ve aptallardır. 
     
     Tuncay Özilhan TÜSİAD Başkanı 
On paralık dernek      Bu tutumda Fransa hükümetinin tavrı yok. Olamaz da zaten. Marjinal bir grubun aktivitesidir. Üzüntüyle karşılıyoruz. MEDEF’le bir temasımız olabilir. Tahmin ediyorum önümüzdeki günlerde gerekli adımı atıp, bu kaba hareketi ortadan kaldıracaktır. On paralık dernek, Türkiye’de tanınmış oldu. Böyle kritik dönemde marjinallerin yapacağı hareketin tabii ki ikaz edilmesi lazım ama çok da değer verilmemesi gerekir. 
     
     Turgut Tülümen Emekli Büyükelçi 
Tepki sivil olmalıydı      Paris’te büyükelçi olsaydım, Ankara’nın talimatını dahi almadan bu konuda teşebbüste bulunurdum. Hafife alınacak bir konu değil. Ancak Genelkurmay’a gelene kadar, hükümet nezdinde sivil bir tepki olması tabii ki daha iyi olurdu. Elçiliğin hükümet adına teşebbüste bulunması daha doğru olurdu. İlk defa Genelkurmay Başkanlığı’nın mecbur kalıp kendi başına teşebbüste bulunması bana biraz ters geldi ama buna zorlandıkları için de üzüldüm. 
     
     Nüzhet Kandemir Emekli Büyükelçi 
Fazla değeri yok      Fransız Hükümeti’nin bu konuda çok fazla yapacak bir şeyi yok. Çünkü bu dernekler hükümetlerinin kontrolü dışında hareket ediyorlar. Çok da fazla değer verilmemesi kanaatini taşıyorum. Bir reaksiyon gösterilmeli ama gösterilen reaksiyon kendilerini çok fazla adam yerine koyduğumuz anlamında bir reaksiyon da olmamalı. Normali, bu tür olaylarda büyükelçilikler kanalıyla bir reaksiyon gösterip sorumluları uyarmaktır. 
     



 GÜNCEL 






















</TEXT>
</DOC>
