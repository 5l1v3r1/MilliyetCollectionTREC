<DOC>
<DOCNO> 54205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sonspo10.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yeni transfer Murat Sözkesen idmana çıktı 
</HEADLINE>
<TEXT>

     Ligde liderliğini sürdüren Galatasaray'da gözler, yarın Türkiye Kupası 3. Kademesinde Erzurumspor ile yapılacak karşılaşmaya çevrildi. 
     Sarı-kırmızılılar, Erzurumspor maçı için ilk ve tek çalışmasını bugün teknik direktör Mircea Lucescu yönetiminde yaptı. 1.5 saat süren antrenmana Bursaspor'dan transfer edilen ve dün imza atan Murat Sözkesen de katıldı. 
     Futbolcular antrenmanda koşunun ardından kondisyon ve tek pas çalışması yaptılar. İdman çift kale maçla sona ererken, Murat Sözkesen attığı iki golle dikkat çekti. Galatasaray'da antrenmanda geleneksel olarak yapılan gençler-tecrübeliler maçında, gençler uzun süre sonra rakiplerini yenerken, son golü atan Hasan Şaş, büyük sevinç yaşadı. 
     Antrenmana, sol ayak bileğinde iç kanama olan Arif, hastalığı nedeniyle salonda çalışan Sergen ve burnundan ameliyat olan Berkant katılmadı. 
     Galatasaray'da sakat olan Arif'in yanı sıra, Bülent Korkmaz, Suat ve Hakan dinlendirmek amacıyla Erzurum'a götürülmeyecek. 
     Galatasaray'ın Erzurumspor maçına, Mondragon, Capone, Emre, Fleurquin, Victoria, Perez, Ayhan, Sergen Bülent Akın , Hasan, Serkan ve Ümit muhtemel 11'yle çıkması bekleniyor. 
     






</TEXT>
</DOC>
