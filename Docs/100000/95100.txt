<DOC>
<DOCNO> 95100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun26.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Giuliani boşanmak için 6.8 milyon dolar ödeyecek 
</HEADLINE>
<TEXT>

     New York'un eski belediye başkanı Rudolph Giuliani, eşi Donna Hanover'den boşanmak için 6.8 milyon dolar tazminat ödemeyi kabul etti. 
     Hanover'in avukatları, Giuliani'nin, ''boşanmaya zalimce ve insanlık dışı davranışlarının neden olduğu'' iddiasını kabul ettiğini de öne sürdüler. Ancak bu konu, Giuliani'nin avukatlarınca yalanlandı. 
     Taraflar arasında varılan anlaşmaya göre, çiftin Andrew ve Caroline adlı 2 çocuğu anneleriyle kalacak, ancak Giuliani çocukları istediği zaman görebilecek. Giuliani eşine, çocukların bakımı için miktarı açıklanmayan nafaka da ödeyecek. 
     Giuliani'nin eşine taahhüt ettiği 6.8 milyon doları 3 yıl içinde ödeyeceği de avukatları tarafından ifade edildi. New York'ta Giuliani'ye ait 500 bin dolar değerindeki apartman dairesinde ise Donna Hanover çocuklarıyla oturmaya devam edecek. 
     Kadın arkadaşı Judith Nathan ile artık bir evliliğin söz konusu olabileceği bildirilen Giuliani'nin, eski karısının avukat masraflarını ödemeyi kabul ettiği de ifade edildi. 
     





</TEXT>
</DOC>
