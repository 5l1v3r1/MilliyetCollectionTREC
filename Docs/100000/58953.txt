<DOC>
<DOCNO> 58953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo17.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum gene 2 oyuncu istedi 
</HEADLINE>
<TEXT>

     Beşiktaş Teknik Direktörü Christoph Daum, hedefe ancak çok çalışarak ulaşılabileceğini ve coşkulu sözlerle hiçbir unvan elde edilemeyeceğini söyledi. 
     Daum, siyah-beyazlı kulübün resmi internet sitesinde yaptığı açıklamada, Beşiktaş'ın saha içinde ve dışında bir bütünlük gösterdiğini, bunun da ligin ikinci yarısı için şanslarını arttırdığını ifade ederek, şunları kaydetti 
     '' Anlamak bazen zor da olsa, hedefe sadece çok çalışarak varabileceğimizi yinelemek isterim. Kendine güven ve optimizm için en önemli faktör sahada alınacak sonuçtur. Coşkulu sözlerle hiçbir unvan elde edilemez. Büyük kutlamalar için henüz erken, o nedenle en sevdiğim sözlerden olan Söz verdiğimizden daha fazlasını elde etmek istiyoruz sözünü tekrarlıyorum.'' Zor bir dönemden geçerken yönetim, takım ve teknik ekip olarak tek vücut olmalarının kendisini son derece sevindirdiğini vurgulayan Alman teknik adam, şunları söyledi 
     ''Bazen, tarafımdan eleştiren kelimeler kullanılmış olmakla birlikte, daima hedefe yönelik ve birlik içinde sahadaki başarı için mücadele ettik, aradık ve gösterdik. Sezonun geri kalan kısmı için mümkün olan herşeyi ortaya koymamız gerekir. Yönetimimiz açık ve net ifadeler ile Beşiktaş'ın başarılı geleceği için düşündüklerini ortaya koymalıdır.'' Alman çalıştırıcı herşeye rağmen, defansa ve forvete kuvvetlendirici birer futbolcu alınmasının kendisini sevindireceğini belirtti. 
     Nihat'ın gitmesi ile oluşan boşluğun bir oyuncu ile kapatılamayacağını ifade eden Daum, ''Bu boşluğu takım bütünlüğü içinde doldurmak zorundayız'' dedi. 
     Değişken bir sezon başlangıcından sonra mevcut oyuncularına yenilerin de katılmasıyla bir takım oluşturduklarına değinen Daum, ''Kazandığımız yüksek kondisyonun yanı sıra, sezonun ilerleyen haftalarında takımımızın bir oyun stili oluştu. Hücuma dönük oyun ve bol gol yeniden Beşiktaş'ın karakteri oldu. Aramızdan ayrılan birçok oyuncunun yerine yenileri geldi'' şeklinde konuştu. 
     Teknik direktör Daum, açıklamasında ayrıca oyuncularını da tek tek değerlendirdi. 
     Daum'un oyuncuları hakkındaki değerlendirmeleri de şöyle 
     RONALDO Belki de şu anda sadece Türkiye'nin en iyi yabancısı olmakla kalmıyor, aynı zamanda defansımızın garantörü ve oyun kurucu olarak da görev yapıyor, bazı maçları tek başına kazanabiliyor. 
     İLHAN MANSIZ VE TÜMER İlhan ve Tümer'e şu anda hepimizin inancı tam. Tümer'in yaratıcı bir karakteri var, golcü özelliğinin yanı sıra serbest atışları ile de göze çarpıyor. İlhan hırslı ve mücadeleci oyun stili ve attığı gollerle birçok maçın Beşiktaş'ın lehine bitmesini sağladı. İlhan'ı yerde ve havada tutmak adeta imkansız. 
     BAYA Oyun stratejimizi belirleyen bir oyuncu olarak Baya hem oyun kurucu, hem de oyunun ritmini düzenlemekle görevli. 
     STAVRUM Çok kıymetli bir golcü olmasına rağmen yaşadığı sakatlıklar nedeni ile sık sık geriye düştü. 
     TAMER Takıma girip, belkemiğini oluşturmak için çalışacak. 
     AHMET YILDIRIM Sakin ve deneyimli oyun stili ile defansımıza stabilite kazandırdı. 
     ALİ EREN Aramıza yeniden dönen Ali Eren, çok çalışarak takıma girdi, daha önemlisi takım ve kulübün başarısının, kişisel olarak bir oyuncudan daha önemli olduğunu anladı. 
     SERTAN Neredeyse tüm maçlarda ya ilk 11'de, ya da sonradan katılarak çok önemli gollerin hazırlayıcısı ya da sahibi oldu. 
     AHMET DURSUN Uzun sakatlık döneminden çıkıp tam olarak o eski 90 dakikalık stilini yakalamamış olmasına rağmen halen liglerin en tehlikeli golcülerinden. 
     KHLESTOV Dmitri kimseye farkettirmeden sağ kulvarın en çalışkan oyuncusu oluverdi. Hücum yönünü kuvvetlendirdiğinde bizi çok daha fazla sevindirecektir. 
     TAYFUR Bu sezon birçok pozisyonda oynamak zorunda kaldı. En sevdiği yerler olmasa da takımı için her ödevi kabul etti. Bir takım kaptanı olmak için gerçek bir örnek oluşturdu ve her zaman takımının hizmetinde idi. Birçok kez haksız yere kritize edildi ama daima takımımızın lider karakteri görevini başarı ile üstlendi. 
     ÜMİT Hazırlık dönemini çok başarılı geçiren Ümit, üstün yeteneklerini lige yansıtamadı. Kalitesini arttırmak için çok çalışan bu oyuncumuz kusursuz karakteri ile takımımızın vazgeçilmez bir oyuncusudur. 
     ERMAN Takım ile ne yazık ki sürekli bir şekilde çalışıp oynayamadı. İkinci yarı sakatlıklardan kurtulup takım içindeki şansını zorlayacaktır. 
     İBRAHİM İbrahim sol kulvarın gerçek savaşçısı idi. Katetiği kilometreler ile bile maaşını hakettiği söylenebilir. Sürekli yol kat eden, takımımızın yorulmak bilmez, dürüst ve sempatik bir oyuncusudur. 
     BAYRAM Savaşçı stili ve vazgeçmek bilmeyen karakteri ile takımı sürükleyen, çok yönlü değerli bir oyuncumuzdur. 
     YASİN SÜLÜN Birçok oyunda yeteneklerini sergilemiştir. Oyunu okur, defansa güven verir ve oyun kurar. Sadece gücüne konsantre olması gerekir, en güvenilir oyuncularımızdandır. 
     NECAT Herkes tarafından sevilen ve sayılan bir oyuncumuzdur. 
     Sadece çok kısa süreler ile oyuna girmiş olmakla beraber, her zaman kendisine güvenebileceğim oyuncularımızdandır. İstanbulspor ile evimizde oynadığımız maçta kendisini hiç de alışık olmadığı bir orta saha pozisyonunda oynattığım ve başarılı olamadığı için çok üzüldü. 
     İlhan Şahin, Tunç, Mehmet ve Ali Cansun yetenekli genç oyuncularımızdır, çok çalışmalı ve kendilerine güvenmeleri gerekir. 
     Herkesin bir gün bir şansı olacak ve oynadığı oyunu ile ileride çok büyük bir oyuncu olacağını ispat edebilecektir. 
     ''Kaleci problemi yaşamasaydık, bugün puan cetvelinde daha iyi yerlerde olabilirdik'' diyen Daum, başlangıçta öngöremedikleri Ike Shorunmu'nun yanlış bir tutumu, daha sonra da ekonomik sebeplerle kaleci bulmakta zorlandıklarını söyledi. 
     Daum, bonservissiz Peter Kjaer'in faydalı olamaması gibi problemlerin ancak Thomas Mhyre'nin gelmesi ile güven içinde çözülebildiğini ifade ederek, ''Fevzi, birkaç maçta gösterdiği performanstan çok daha iyi bir kaleci. Sadece mesleğine konsantre olması O'nu iyi bir kaleci yapmaya yetecektir'' diye konuştu. 
     Son olarak siyah-beyazlı taraftarlara da değinen Daum, ''Taraftarlarımıza verdikleri harikulade destekten dolayı teşekkür ediyorum. Onlarla Beşiktaş yine büyük futbol şölenleri kutlayacaktır'' diyerek sözlerini tamamladı. 
     






</TEXT>
</DOC>
