<DOC>
<DOCNO> 74205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sonspo04.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat "12 milyon dolarlık bir kaynakla geliyorum" 
</HEADLINE>
<TEXT>

     Beşiktaş'ta 31 Mart Pazar günü yapılacak seçim kongresine az bir süre kala, başkan adaylarından Hasan Arat hedefleri ve projelerini, Büyük Beşiktaş Platformu üyelerine anlattı. 
     Arat, Kabataş Lisesi Feriye Salonu'nda gerçekleştirilen toplantıda, seçilmeleri halinde, 12 milyon dolarlık hazır bir kaynakla göreve geleceklerini söyledi. 
     Beşiktaş'ın borcunun, şu anki yönetimin söylediği gibi 6 milyon dolar değil, daha fazla olduğunu iddia eden Arat, ''Yönetim kuruluna aldığım arkadaşlarla birlikte, kulübümüzün özellikle ilk dönemde sıkıntıya girmemesi için, 12 milyon dolarlık bir kaynak hazırladık'' dedi. 
     
     "3 yıldız futbolcu alacağız" 
     Beşiktaş'ta şu an 6 yabancı futbolcunun yer alması, her hafta bir başka kaleciyle maça çıkılmasına karşı olduğunu ifade eden Arat, ''Biz göreve gelirsek, çok değerli 3 yıldız futbolcu transfer edeceğiz. 
     Bunun için hazırlıklıyız, kaynaklarımız da var'' diye konuştu. 
     
     "Mevcut yönetime eleştiri" 
     Hasan Arat, konuşmasında mevcut yönetimi de eleştirerek, 2 yıllık görev süreleri içinde, birşey yapamadıklarını öne sürdü. 
     Beşiktaş'ın bu yönetim döneminde 16 yıl aradan sonra Avrupa kupalarına katılamadığını belirten Arat, şunları söyledi 
     ''Beşiktaş'ı maalesef küçültmüşlerdir. Projelerinin yüzde 70'ini tamamladıklarını söylüyorlar. Ancak ben buna katılmıyorum. Ümraniye Tesisleri, bizim bıraktığımız gibi duruyor. Sadece kamp tesislerinin kaba inşaatı bitirildi. Bu mu projelerin gerçekleştirilmesi Biz Beşiktaşlılar'a sadece yapabileceklerimizin sözünü veriyoruz.'' Arat, Serdar Bilgili yönetiminin Ümraniye Tesisleri'ne Nevzat Demir'in ismini vermek istemesi konusunda ise, ''Tesislere verilecek isimleri genel kurulumuz belirler. Biz bu tür şeyler için genel kuruldan izin alınmasını doğru buluyoruz. Amacımız Ümraniye Tesisleri'nin ismini Kartal Yuvası yapmak. Bunun için de genel kurula gitmek amacındayız'' şeklinde konuştu. 
     
     "Kaybetmeyi düşünmüyorum" 
     Geçen seçimde kaybetmesinin nedenini önyargıya bağlayan Arat, bir kongre üyesinin ''Kaybetseniz de, özellikle 100. yıl çalışmaları için platformla beraber olur musunuz '' sorusuna, ''Kaybetmeyi hiç düşünmüyorum. Ancak her türlü sonuçta yanınızda olacağım'' dedi. 
     Bu arada Arat, daha sonra Silivri Klassis Oteli'nde, Trakya Beşiktaş Dernekleri üyeleriyle biraraya geldi. 
     






</TEXT>
</DOC>
