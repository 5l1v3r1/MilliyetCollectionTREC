<DOC>
<DOCNO> 74540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sonspo17.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "4 hafta sonra sahalarda olacağım" 
</HEADLINE>
<TEXT>

     Sakatlığı nedeniyle Almanya'da tedavi olan milli futbolcu Alpay Özalan, 4 hafta sonra tekrar sahalara döneceğini açıkladı. 
     İngiltere'nin Aston Villa Takımı'nda forma giyen yıldız futbolcu, ''alpayozalan.com.'' adlı web sitesinde yaptığı açıklamada, Münih kentindeki tedavisinin sürdüğünü kaydetti. 
     Bayern Münih'in doktoru Müller Wolhfarth'a tedavi olan Alpay, ''Wohlfarth'ın uyguladığı ameliyatsız özel tedavim sürüyor. Doktorum bana 6 hafta içinde sahalarda olabileceğimi söyledi. 2 haftasını iğne olarak geçirdim. Geriye 4 hafta kaldı. 4 hafta sonra sahalardayım'' ifadelerini kullandı. 
     A Mili Futbol Takımı'nın Bochum'da Güney Kore ile yapacağı hazırlık maçına gidemeyeceğini ifade eden futbolcu, ''Ben yanlarına gidemeyeceğim ama kalbim milli takımdaki arkadaşlarımla birlikte olacak. O heyecanı sanki sahadaymış gibi yaşayacağım'' dedi. 
     






</TEXT>
</DOC>
