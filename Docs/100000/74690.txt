<DOC>
<DOCNO> 74690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko04.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de pesonun hızlı "eriyişi" korkutuyor... 
</HEADLINE>
<TEXT>

     Arjantin'de Merkez Bankası'nın döviz ticaretine müdahalesine rağmen, ulusal para pesonun değerindeki düşüş durdurulamadı. 
     Arjantin Pesosu'nun ABD Doları karşısında dün yüzde 14 değer yitirmesiyle bir dolar 3.60 pesodan işlem gördü. Gelinen noktada, peso, Ocak ayında yapılan büyük devalüasyondan bu yana değerinin üçte ikisini yitirmiş bulunuyor. 
     Ulusal para pesonun değerindeki hızlı eriyişin hükümetin düşmesine yol aacağı yönündeki spekülasyonlar yayılırken, Arjantin halkının ellerindeki paraları dolara çevirmek için bankalara hücum ettiği görüldü. 
     Merkez Bankası'nın bankaları doları piyasa değerinden değil resmi kurdan alıp satmaya mecbur kılan dünkü müdahalesinin pesonun değerini korumakta etkisiz kaldığı görüldü. 
     Gözlemciler, Merkez Bankası'nın önlemlerinin istenen sonucu sağlamayacağını ve Arjantin ile Uluslararası Para Fonu IMF 
     arasındaki ilişkileri daha da bozmaktan başka işe yaramayacağını iddia ediyorlar. Döviz piyasalarına müdahale edilmesine ve pesonun değerinin ''yapay yollarla'' korunmasına karşı olduğunu açıklamış bulunan IMF'nin yeni yardım yapmaması durumunda Arjantin'in hiperenflasyona sürüklenmesinden korkuluyor. Enflasyonun yüzde 5000'lere ulaştığı 1989 hiperenflasyonunu unutmamış olan Arjantinliller ayın şeyin tekrarlanmasından korkuyor. 
     






</TEXT>
</DOC>
