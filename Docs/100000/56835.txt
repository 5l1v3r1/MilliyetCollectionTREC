<DOC>
<DOCNO> 56835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo01.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Bir metreden topu kaleye atamazsanız, kazanamazsınız" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, Denizlispor'a yenilerek Türkiye Kupası'ndan elenmeyi hiç beklemediklerini söyledi. 
     Kıyat, maçtan sonra yaptığı açıklamada, yenilgiyi hakemlere bağlayamayacaklarını, hakemlerin de zaman zaman hata yapabileceklerini belirterek, '' Kadıköy'de maç kaybedip elenmeyi beklemiyorduk. 
     Fenerbahçe gibi bir takım, hakem hatalarının arkasına sığınmaz'' dedi. 
     Denizlispor karşısında gol pozisyonlarını cömertce harcadıklarını ifade eden Kıyat, ''On gol pozisyonunda bir metreden kaleye topu sokamazsanız, maçı kazanamazsınız'' diye konuştu. 
     Kıyat, taraftarların tepkileri konusunda ise şunları kaydetti 
     ''Taraftar haklı. İki derbiyi arka arkaya kaybettik. Kendi sahamızda kupaya veda ettik. Yağmur çamur demeden bizi destekleyen taraftarlarımızdan, takıma desteklerini sürdürmelerini istiyorum.'' Teknik heyetin istemesi halinde futbolculara ceza verebileceklerini bildiren Atilla Kıyat, transfer konusundaki bir soruyu yanıtlarken, teknik direktör Denizli'nin bu konuda talebi olmadığını söyledi. 
     Kıyat, gazetecilerin, ''Denizli'ye desteğiniz sürüyor mu '' şeklindeki ısrarlı soruları karşısında ''Evet'' demekle yetindi. 
     






</TEXT>
</DOC>
