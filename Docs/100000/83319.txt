<DOC>
<DOCNO> 83319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur10.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Türkiye Ortadoğu'daki barışa katkıda bulunacaktır" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin, Ortadoğu'da uzun zamandır özlemi duyulan barışın kurulması çabalarına katkıda bulunma kararlılığını geçmişte olduğu gibi gelecekte de koruyacağını bildirdi. 
     İslam Konferansı Örgütü Ekonomik ve Ticari İşbirliği Daimi Komitesi'nin İSEDAK İzleme Komitesi 18. Toplantısı İstanbul'da başladı. Kuranıkerim okunmasıyla başlayan toplantıda, Cumhurbaşkanı ve İSEDAK Başkanı Ahmet Necdet Sezer'in mesajı, Cumhurbaşkanı Dışişleri Danışmanı İnan Özyıldız tarafından okundu. 
     Cumhurbaşkanı Sezer mesajında, İslam Konferansı Örgütü Eylem Planı'nın uygulanmasının hızlandırılması konusunda uzmanların yaptıkları, İSEDAK'ın da onayladığı takviye kararlarının alınacak önlemlerle kısa sürede uygulamaya konulacağını, böylelikle İSEDAK'a yeni bir açılım kazandırılacağına inandığını ifade etti. 
     Söz konusu kararların İslam Konferansı Örgütü Eylem Planı'nın uygulanmasında görülen yavaşlığı giderebilmek için gerek duyulan yeni yöntem ve düzenlemelerin geliştirilmesinde de yol gösterici olacağını bildiren Sezer, şunları kaydetti 
     ''Son dönemde dünyanın kimi bölgelerinde yaşanan bunalımlar ve ekonomik durgunluk, ülkelerimizi ciddi güçlüklerle karşı karşıya bırakmaktadır. Bu tür bunalımlar kimileri örgütümüzün üyesi olan gelişmekte olan ve az gelişmiş ülkeleri, daha çok etkilemektedir. 
     Küresel, bölgesel ve ulusal düzeylerdeki bunalımların önlenmesinde veya etkilerinin azaltılmasında uluslararası kuruluşlara da önemli görevler düşmektedir.'' Küresel bütünleşmenin de etkisiyle kamu kesiminin ekonomik etkinlikler içindeki ağırlığının giderek azaldığına işaret eden Sezer, bu eğilimin çok taraflı uluslararası ekonomik işbirliği üzerinde önemli yansımaları olduğunu, yeni ekonomik işbirliği anlayışında serbest ticaretin önündeki yönetsel ve teknik engellerin kaldırılması, işbirliği için uygun ortamın oluşturulması ve özel sektörler arası işbirliğinin özendirilmesi gibi konuların önem kazandığını vurguladı. 
     Ekonomik işbirliği çabalarının başarılı olabilmesi için ulusal ve uluslararası düzeyde makroekonomik ve mali istikrarın sağlanmasının önem taşıdığını kaydeden Sezer, küresel düzeyde istikrarlı bir makroekonomik ortamın tüm ülkelerin ekonomik olanaklarını ve amaçlarını gerçekleştirebilmelerinin ön koşulu olduğunu belirtti. 
     Sezer, bu bağlamda İSEDAK'ın, üye ülkelerin, geleceğin dünyasına daha iyi hazırlanmasına olduğu kadar zaman zaman yaşanan ekonomik bunalımların ve durgunlukların öngörülebilmesine ve çözüm yollarına ilişkin etkin önerilerin geliştirilmesi için bir fikir ve işbirliği platformu olarak değerlendirilebileceğini düşündüğünü kaydetti. 
     
     Ortadoğu'daki gelişmeler 
     Ortadoğu'da son dönemlerde yaşanan ve İslam dünyasında büyük üzüntü ve kaygı yaratan gelişmelere de değinen Sezer, yüzlerce insanın yaşamını yitirdiği ya da yaralandığı kanlı olaylar sonucunda barış sürecinin ciddi zarar gördüğünü, 2 taraf arasında yıllar içinde güçlükle oluşturulan duyarlı güven ortamının yerini tekrar karşılıklı kuşku ve düşmanlığa bıraktığını belirtti. 
     Bu gelişmelerin, tüm bölgelerin istikrarına ciddi bir tehdit oluşturacak nitelikte olduğunu ifade eden Sezer, geçmiş deneyimlerin de gösterdiği gibi soruna şiddet ve güç kullanımı yoluyla çözüm bulunmasının olanaklı olmadığını kaydetti. 
     Sezer, mesajında şunları keydetti 
     ''Ortadoğu'da adil ve kalıcı bir barış ancak Birleşmiş Milletler Güvenlik Konseyi'nin 242 ve 338 sayılı kararları ve toprak karşılığı barış ilkesi temelinde görüşmeler yoluyla kurulabilir. Barış için tarafların elinde Madrid konferansı ilkeleri, Oslo anlaşması, Şarm El Şeyh uzlaşması, Tenet Planı, Mitchell Raporu, Suudi Arabistan Veliaht Prensi tarafından ortaya konulan ve Arap Birliği tarafından benimsenen anlayış gibi görüşmelere başlanması için yeterli araçlar bulunmaktadır. Bu aşamada şiddet sarmalının sona erdirilerek bir an önce görüşme masasına dönülmesi öncelik taşımaktadır. Bu görüşmeler sonunda Filistinli kardeşlerimizin vazgeçilmez haklarının geri verileceği, öte yandan İsrail'in tanınmış sınırlar içinde yaşamasının güvence altına alınacağı bir düzenlemenin geçerli kılınmasını diliyoruz. 
     Önümüzdeki dönemde sürdürülebilir bir istikrarın sağlanması için 2 taraf arasında güven ortamının tekrar oluşturulması ve ekonomik durumun düzeltilmesi de önem taşıyacaktır. Bu bağlamda uluslararası toplumun Filistinlilerin ekonomik durumlarının düzeltilmesi, Filistin topraklarının imarı ve ekonomik kalkınmanın sağlanması alanlarında etkin bir rol üstlenmesi gerekecektir. Türkiye, Ortadoğu'da uzun zamandır özlemi duyulan barışın kurulması çabalarına katkıda bulunma kararlılığını geçmişte olduğu gibi gelecekte de koruyacaktır. 
     Türkiye'nin kardeş İslam ülkeleri arasında ekonomik işbirliği çabalarına gerekli katkı ve desteği sürdüreceğini bir kez daha yineliyorum.'' 
     





</TEXT>
</DOC>
