<DOC>
<DOCNO> 98003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur05.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne acı Belediyenin mazotu yok, cesetleri vatandaşlar çıkartıyor 
</HEADLINE>
<TEXT>

     Rize'nin Çayeli ve Güneysu ilçelerinde etkili olan ve 12 kişinin ölümüne 19 kişinin de kaybolmasına neden olan sel felaketinde, can kaybının artmasından endişe ediliyor. Belediye parasızlık yüzünden iş makinelerine mazot koyamadığı için vatandaşlar yakınlarını kendi çabaları ile enkaz altından çıkartmaya çalışıyor. 
     Güneysu İlçesi'nin Selamet Köyü'nde, heyelan tehlikesinden korkan ailelelerin biraraya geldiği evin, heyelan sonucu toprak altında kalması ile çok sayıda kişinin enkazda kaldığı belirtilmişti. Sayıları 10-15 arasında olduğu tahmin edilen bu kişileri çıkarmak için köylüler, elleriyle kazma ve küreklerle çalışma yapıyor. 
     Güneysu Belediye Başkanı Ahmet Binler, ilçelerinde çok büyük bir afet yaşandığını belirterek, ''Belediyemizin, iş makinelerini çalıştıracak mazotu yok. Maddi yardım bekliyoruz. Tüm Türkiye'den yardım istiyoruz'' dedi. 
     Öte yandan, bu sabahtan itibaren yağmurun etkisini kaybetmesi ile birlikte arama ve kurtarma çalışmalarına hız verileceği, yolları kapalı köylerin yollarının açılmasına çalışılacağı bildirildi. 
     
</TEXT>
</DOC>
