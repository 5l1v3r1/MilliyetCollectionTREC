<DOC>
<DOCNO> 62940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sondun16.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan lideri "Bin Ladin ölmüş yada kaçmış olabilir" 
</HEADLINE>
<TEXT>

     Pakistan Devlet Başkanı Pervez Müşerref, ''Usame Bin Ladin'in ölmüş ya da Afganistan'dan kaçmış olabileceğini'' söyledi. 
     Müşerref, Pakistan'da yayımlanan News Gazetesi'nde yer alan açıklamasında, Bin Ladin'in akıbetiyle ilgili bazı olasılıklar üzerinde dururken, Bin Ladin'in ağır Amerikan bombardımanında ya da diyalizin mümkün olmadığı mağaralarda böbrek yetersizliğinden ölümünün ilk olasılık olduğunu söyledi. 
     Başına 25 milyon dolar ödül konulan bir kişinin bir yerleşim biriminde saklanmasının olanaksız olduğunu belirten Müşerref, bu nedenle başka bir olasılığın, Bin Ladin'in dağlarda gizlenmesi olduğunu kaydetti. 
     Üçüncü olasılığın ise Bin Ladin'in Afganistan'dan bilinmeyen bir yere gitmesi olduğunu ifade eden Müşerref, Bin Ladin'in Pakistan'a girmiş olmasına ihtimal vermedi. 
     Afganistan sınırında denetimi güçlendirdiklerini ve Bin Ladin'in ülkeye girişini engellemek için aşiret liderleriyle birlikte hareket ettiklerini anlatan Müşerref, ''Dolayısıyla Bin Ladin eğer kalabalık nüfuslu bu bölgede olsaydı, birilerinin bunu bildirmesi gerekirdi'' dedi. 
     Müşerref, Taliban lideri Molla Muhammed Ömer'in ise hala Afganistan'da gizlendiği tahmininde bulundu. 
     El Kaide üyelerinin Pakistan'da bulunan aileleri için de Müşerref, onların ABD ile işbirliği içinde olduklarını, gözaltına almadıkları bu kişilerin ülkeleriyle temas içinde olduklarını söyledi. 
     






</TEXT>
</DOC>
