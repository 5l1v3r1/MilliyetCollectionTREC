<DOC>
<DOCNO> 64645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sontur09.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''İndirin şu emlak vergilerini'' 
</HEADLINE>
<TEXT>

     Emlak vergisinde bu yıl ödenecek bedeller açıklandığında ortak bir isyan duygusuna yolaçtı. 
     Kamuoyunda yükselen tepkiler üzerine Başbakan Bülent Ecevit artışın anormal olduğunu vurguladı ve yeniden düzenlenmesi için talimat verdiğini açıkladı. 
     İşte emlak vergisinde son günlerde yaşanan bu gelişmeler bugün yapılan Bakanlar Kurulu toplantısı ile Liderler Zirvesi'nde şekillenip kesin halini alıyor. 
     Bakanlar Kurulu'nda emlak vergileriyle ilgili olarak Başbakan Yardımcısı Hüsamettin Özkan'ın başkanlığında bir kurul oluşturulması kararlaştırıldı. Kurulda Maliye Bakanı Sümer Oral, İçişleri Bakanı Rüştü Kazım Yücelen ve Başbakan Yardımcısı Devlet Bahçeli'nin atayacağı MHP'li milletvekili yeralacak. 
     Ancak Maliye Bakanlığı tarafından hazırlanan seçenekli yeni düzenleme beklentileri karşılamaktan uzak görünüyor. 
     Maliye Bakanı Sümer Oral vergilerin indirilmesinin sözkonusu olmadığını açıklarken Devlet Bakanı Kemal Derviş emlak vergilerinde yapılacak indirimin ekonomiyi zora sokacağını söylüyor. Çünkü devlet emlak vergisinden 300 trilyon lira gelir bekliyor. 
     Yeni düzenlemede öne çıkan görüş ise beyanın kaldırılması, belediyelere arsa rayiç bedellerini yeniden gözden geçirmek üzere süre verilmesi. Bu sürede belediyeler haksızlık ve adaletsizleri giderme yoluna gidecek. Elbette ödeme takvimi de değişecek ve son ödeme tarihi Mayıs ayından Temmuz hatta Ağustos'a çekilmiş olacak. 
     Yeni düzenlemede düşünülen seçeneklerden biri de mükelleflere yeniden itiraz hakkı tanınması. 
     Emlak vergilerinin 2001 yılındaki vergilerin belirli bir oranda arttırılmasıyla yeniden düzenlenmesi de tartışılan seçenekler arasında bulunuyor. 
     Son olarak Maliye Bakanı Sümer Oral emlakta sorunun vergi oranları değil takdirleri hak ve adaletten uzak uygulama olduğunu söyledi. 
     Ankara'da bunlar konuşuluyor. Ancak sokaktaki vatandaş Ecevit'in sözünü tutmasını, emlak vergilerinin makul bir düzeye indirilmesini bekliyor. 
     






</TEXT>
</DOC>
