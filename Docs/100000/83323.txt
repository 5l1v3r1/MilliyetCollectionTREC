<DOC>
<DOCNO> 83323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur14.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseliler, ÖSS sınavına hazırlanmak için hastanede rapor peşinde 
</HEADLINE>
<TEXT>

     Öğrenci Seçme Sınavı'na ÖSS 
     hazırlanan lise son sınıf öğrencilerinin rapor almak için hastanelere akın etmesi, doktorları zor durumda bıraktı. Bursa Tabip Odası BTO Başkanı Murat Ünal, lise son sınıf öğrencilerinin sınava hazırlanma ortamlarının, eğitim kurumlarınca oluşturulmasını istedi. Türkiye genelinde olduğu gibi Bursa'da da ÖSS'ye hazırlanan lise son sınıf öğrencileri, sınavda lise 3. sınıfın 2. dönemine ait konulardan soru çıkmaması nedeniyle okula devam etmiyorlar. ''Devamsızlık hakkını'' sonuna kadar kullanan öğrenciler, kalan süre içinde sağlık kuruluşlarından rapor alıyorlar. Birçok doktor, öğrencilik döneminde kendilerinin die uyguladığı bu yönteme sıcak bakarken, hasta olmayan bir öğrenciye rapor vermeyi uygun bulmayanlar ise öğrenci ve velilerle karşı karşıya kalıyorlar. Doktorların bu sıkıntısının son günlerde yaygınlaşması üzerine, BTO Başkanı Murat Ünal, yazılı açıklama yaparak, etik kurallara bağlı kalarak hasta olmayan öğrencilere rapor vermeyen hekimlere sahip çıktı. Lise son sınıf öğrencilerinin üniversite sınavına daha iyi hazırlanabilmek için sağlık kuruluşlarından rapor alarak okula gitmeme yolunu seçtiklerini kaydeden Ünal, bu tür uygulamaların hekimlik mesleğiyle bağdaşmadığı uyarısında bulundu. Hekimlerin rapor verme yetkisinin, ancak gerektiği durumda hastalığın tedavisinin bir parçası olarak uygulanabileceğine işaret eden Ünal, bu yetkinin, bu kural dışında kullanımının, kabul edilemez bir uygulama ve suç unsuru olduğunu kaydetti. Ünal, uygulamanın gerekçesi ne olursa olsun, hekimlik mesleğinin onuruna, tıbbi raporun güvenirliliğine zarar verdiğine dikkati çekerek, ''Eğitim sistemimizin aksaklık, eksiklik ya da koordinasyonsuzluğunun çözümünde biz hekimler taraf olamayız. Lise son sınıfların sınava hazırlanma ortamları, eğitim kurumlarınca oluşturulmalıdır'' dedi. ''Uygunsuz rapor'' isteklerinin, doğru ile yanlışı ayırt etme çağındaki gençlere kötü örnek olduğunu da ifade eden Ünal, eğitim kurumlarının ve ailelerin gerekli titizliği göstermelerini ve kendilerine yardımcı olmalarını istedi. 
     





</TEXT>
</DOC>
