<DOC>
<DOCNO> 87044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur12.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten korkup ağaca çıktı, kalp krizi geçirip öldü... 
</HEADLINE>
<TEXT>

     Gaziantep'te asker kaçağı olan ve evine gelen polislerin kendisini yakalamak istediğini zannederek kaçan Yaşar Büyükçevik, gizlendiği ağaçta kalp krizi geçirerek öldü. 
     Alınan bilgiye göre, merkez ilçe Şahinbey Dutluk mevkiinde oturan ve yaşamını hayvancılık ve hurdacılık yaparak sürdüren Yaşar Büyükçevik 57 , 4 gün önce ortadan kayboldu. Ailesinin tüm aramalarına karşın bulunamayan Büyükçevik'in cesedi, bugün tesadüfen Arslanlıbel mevkiinde vatandaşlar tarafından badem ağacının dalları arasında bulundu. 
     Olayın polise bildirilmesinin ardından gelen Cumhuriyet Savcısı ve Adli Tıp uzmanları, yaptıkları ilk incelemede, Büyükçevik'in kalp krizinden öldüğünü belirledi. 
     Polis yetkilileri, asker kaçağı olduğu belirtilen Büyükçevik'in, sürekli yakalanma korkusu ile yaşadığını ve her polis gördüğünde kaçarak gizlendiğini öğrendiklerini bildirdiler. 
     Büyükçevik'in, evine adres sormaya gelen polis ekibinin, kendisini yakalamaya geldiğini sanarak kaçtığını saptadıklarını belirten yetkililer, ''Kalp hastası olduğu belirtilen Büyükçevik, evinin az ilerisinde bulunan badem ağacına çıkarak içine gizlenmiş ve dallar arasında kriz geçirerek ölmüş'' dediler. 
     Ceset üzerinde darp izine rastlanmadığını ifade eden yetkililer, ''Yaşadığı korku nedeniyle kalp krizi geçirerek hayatını kaybetmiş. 
     Cesedin bulunması tamamen tesadüf. Aramayla bulunacak ya da görülecek bir yerde değil'' diye konuştular. 
     
     ''ASKER KAÇAĞI'' 
     Olay yerine gelen Büyükçevik'in eşi ve 8 çocuğu, ağacın içinde bulunan cesedi teşhis ettiler. 
     Emine Büyükçevik, kocasının ikinci eşi olduğunu, askere gitmediği için korku içinde yaşadığını belirterek, şunları anlattı 
     ''4 gün önce evimize polis ekibi geldi ve adres sordu. Ancak eşim polislerin kendini yakalamaya geldiğini sanarak kaçtı. O günden beri çocuklarımla dağda taşta kendini aradık, bulamadık. Bugün cenazesi ağacın tepesinde bulundu. Zaten ileri derecede kalp hastasıydı. 
     Korktuğu için askere gidememiş bu nedenle hep yakalanma korkusu ile yaşardı. Sürekli olarak askerlik yapamam, bana askerlik yaptıramazlar diyerek söylenirdi. Sonunda ölümü de askerlik korkusundan oldu.'' 
     
     KAVGA ETTİLER 
     Bu arada, cesedinin bulunmasının ardından olay yerine gelen ve aralarında husumet bulundukları öğrenilen Büyükçevik'in yakınları kavga etti. 
     Yaşar Büyükçevik'in ölümünden yeğenlerini suçlayan kardeşleri, önce birbirlerine hakaret, daha sonra taşlı sopalı kavga ettiler. 
     Polis her iki tarafı da sakinleştirirek, olay yerinden uzaklaştırdı. 
     





</TEXT>
</DOC>
