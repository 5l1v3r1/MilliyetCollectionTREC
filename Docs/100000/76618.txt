<DOC>
<DOCNO> 76618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun38.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistin gerginliği Avrupa'da da devam ediyor 
</HEADLINE>
<TEXT>

     Belçika'nın Anvers kentinde, bir grup Yahudi'nin, 15-20 kişinin saldırısına uğradığı bildirildi. 
     Brüksel'in Anderlecht belediyesindeki bir sinagogun geçen Pazar günü kundaklanması, bir gün sonra Anvers kentinde bir sinagoga molotofkokteylleri atılmasının ardından saldırılar devam ediyor. 
     Anvers kentinde, 2 gün önce düzenlenen Filistin'e destek yürüyüşü sırasında polisle göstericiler arasında çıkan çatışmaların ardından çok sayıda katılımcı tutuklandı. Yürüyüşü düzenleyen Araplar, kent polisini, izinsiz gösteriye çok sert tepki göstermekle itham ediyorlar. 
     Belçika'daki Yahudi topluluğunun büyük bölümü Anvers'te bulunuyor. 
     Belçika, Yahudilerin kontrolündeki dünya elmas ticaretinin merkezi olan bu kent aracılığıyla sadece İsrail'e, yılda 3 milyar dolarlık elmas ihracatı yapıyor. Anvers, Avrupa'daki Yahudi lobisinin de merkezi olarak biliniyor. 
     Kentte, dün gece de sinagog yakınlarında bir grup Yahudi'nin, 15-20 kişilik bir Arap grubunun saldırısına uğraması gerginliği 
     tırmandırdı. Saldırganların Yahudileri döverek kaçtıkları bildirildi. 
     Anvers'te dün bir Yahudi'nin arabası yakılmıştı. 
     Anvers Belediye Başkanı Leona Detiege, Federal Hükümet ile bir toplantı yaparak, kentte şiddet olaylarının tırmanmasını engellemenin yöntemlerini araştırdıklarını açıkladı. 
     Belçika hükümeti, ülke genelinde İsrail temsilciliklerinin, sinagogların ve Yahudi mezarlıklarının korunması için önlemler aldı. 
     İsrail'e yönelik hizmet veren bir seyahat acentasının saldırıya uğramasının ardından, otobüs duraklarına yapıştırılan bir afiş de endişe yarattı. Bu afişte, Pazar günü İsrail Büyükelçiliği'nin imha edilmesi ve içindekilerin linç edilmeleri çağrısı yer alıyor. 
     Öte yandan, bugün, İsrail'in Brüksel Büyükelçiliği önünde düzenlenen gösteriler olaysız son buldu. 
     






</TEXT>
</DOC>
