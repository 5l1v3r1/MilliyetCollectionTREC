<DOC>
<DOCNO> 70551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sondun11.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da şiddet bitmiyor kan dinmiyor.. 
</HEADLINE>
<TEXT>

     Batı Şeria'da bir İsrail kontrol noktasına bu sabah düzenlenen silahlı saldırıda ölen İsraillilerin sayısı 10'a yükseldi. 
     İsrail hastane kaynakları, Ramallah'ın kuzeydoğusundaki Ofra Yahudi yerleşkesi yakınlarında İsrail ordusuna ait kontrol noktasına düzenlenen saldırıda ağır yaralanan bir İsraillinin daha hastanede öldüğünü belirttiler. 
     Tankların Batı Şeria'nın kuzeyindeki Nablus'ta özerk Filistin yönetimine ait Salfit bölgesinde açtıkları ateş sonucu da 1 Filistinli öldü, 4'ü yaralandı. 
     Hastane kaynakları, İsrail tanklarının açtığı ateş sonucu ölen 22 yaşındaki Filistinlinin polis olduğunu belirttiler. 
     İsrail ordusunun Perşembe günü Nablus'taki Balata mülteci kampını işgali sırasında mermiyle vurulan 17 yaşındaki Filistinli bir polis de bugün hastanede öldü. 
     Bu ölümlerle, İntifada'nın 2000 Eylül'ünde başlamasından bu yana ölenlerin sayısı 1335'e yükseldi. Bunların 1008'i Filistinli, 304'ü de İsrailli. 
     Öte yandan, bu sabah Gazze Şeridi'ndeki Kissufim Yahudi yerleşkesi yakınındaki kontrol noktasına düzenlenen ve 1 İsrail askerinin ölümüyle sonuçlanan saldırıyı İslami Cihad ve Filistin lideri Yaser Arafat'ın El Fetih örgütüne bağlı El Aksa Şehitleri yayınladıkları ortak açıklamayla üstlendi. 
     Filistin saldırılarının ardından İsrail uçak ve tanklarının Ramallah'taki hedeflere yönelik misillemesinde can kaybı haberi gelmedi. 
     İsrail tanklarının Filistin polisinin genel karargahına ateş açtıkları belirtildi. 
     Bu arada, İsrail askeri kaynakları, Batı Şeria'da bu sabah Ofra Yahudi yerleşkesi yakınındaki kontrol noktasına düzenlenen ve 10 İsraillinin yaşamına mal olan saldırının tek kişi tarafından yapıldığını belirttiler. 
     Hakim bir tepeden askeri kontrol noktasına ateş açan Filistinlinin arka arkaya 3 askeri öldürdükten sonra sırasıyla olay yerine gelen bir sıhhiye askerini, bir subayı, arabalarında bekleyen 2 yerleşimciyi ve ciple gelen 3 askeri öldürüp kaçtığı kaydedildi. 
     






</TEXT>
</DOC>
