<DOC>
<DOCNO> 71355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur06.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Fevzi Bir'in iadesi için Almanya'dan resmi yanıt bekleniyor 
</HEADLINE>
<TEXT>

     Emniyet Genel Müdürlüğü, Susurluk davasının sanıklarından olan ve futbola şike karıştırdığı iddiasıyla hakkında tutuklama kararı verilen Ali Fevzi Bir'in yakalandığının şifai teyidinin alındığını bildirdi. 
     İnterpol Daire Başkanı Yalçın Çakıcı, Ali Fevzi Bir'in yakalandığının şifai olarak teyit edildiğini söyledi. Alman makamlarıyla görüşmelerinin sürdüğünü kaydeden Çakıcı, yakalanan kişinin Bir olup olmadığı konusunda bir kuşku olmadığını da kaydetti. 
     Çakıcı, hakkında İnterpol tarafından çıkarılan difüzyona istinaden gözaltına alınan Bir'in, yakalandığına dair resmi yazının kendilerine ulaşmasından sonra iade işlemleriyle ilgili prosedürün başlayacağını söyledi. 
     Ali Fevzi Bir hakkında Kadıköy Cumhuriyet Başsavcılığı'nın yürüttüğü ''Şike soruşturması'' kapsamında verdiği gıyabi tutuklama kararı bulunuyor. 
     Bir hakkında Susurluk Davası'nda verilen 4 yıllık hapis cezası da kesinleşmişti. Kadıköy Cumhuriyet Başsavcılığı bu cezanın da infazı için yakalama emri çıkarmıştı. 
     Adalet Bakanlığı, bu kararlara ilişkin belgeleri ilgili mahkeme ve savcılıktan isteyecek, ardından bu belgeler Almanca'ya çevrilecek. 
     Adalet Bakanlığı'nın hazırlayacağı iade dosyası Dışişleri Bakanlığı kanalıyla Almanya makamlarına iletecek. 
     Almanya ile Türkiye arasında suçluların iadesine ilişkin anlaşma bulunuyor. 
     Adalet Bakanlığı yetkilileri, Bir'in Türkiye'ye iade edilmesinde herhangi bir sorunun yaşanmayacağını bildirdiler. 
     






</TEXT>
</DOC>
