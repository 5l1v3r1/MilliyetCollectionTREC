<DOC>
<DOCNO> 66269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur22.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Henüz sırat köprüsünden geçmiş değiliz" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, Türkiye'nin henüz ekonomide sırat köprüsünü geçmediğini belirtirken, yapısal reformlar bir an önce tamamlanmazsa ve Türkiye'ye aktarılan kaynaklarda biterse, bir daha hiçbir gücün Türkiye'ye yardım edemeyeceğini ifade etti. 
     Yılmaz, partisinin grup toplantısında, Ocak ayı enflasyonunun beklendiğinden fazla çıktığını ancak ekonomide bazı iyi işaretlerde olduğunu söyledi. Ekonomideki sağlanan gelişmelerin büyük ölçüde IMF'nin sağladığı kaynakların sonucu olduğuna da dikkat çeken Yılmaz, IMF'nin bütün dünyaya dağıtacağı 100 milyar dolarlık kredi portföyünün neredeyse üçte birlik bölümünü Türkiye'ye verdiğini anımsattı. Yılmaz, bunun Türkiye için büyük bir lüks olduğunu, çünkü bu kredinin hibe olmadığını, daha soft, yumuşak dedikleri faizi düşük ve uzun vadeli de olsa bu kredilerin geri döneceğini söyledi. Yılmaz, Türkiye'nin bu kadar büyük bir kredi almakla riske girdiğini, IMF'nin de bu kadar büyük krediyi Türkiye'ye vermekle risk aldığını belirterek, "Yani Türkiye'de, IMF'de risk üstlenmiştir. Bu programın başarıya ulaşması, bizim olduğu kadar onlar içinde risktir. Ekonomideki bu istikrarın kalıcı olması için mutlaka ve mutlaka yapısal reformları tamamlaması lazım. Bu reformları yapmazsak, bu kaynak biterse Türkiye yeniden krize girer. Türkiye bir daha krize girerse dünyada hiçbir güç, ne 11 Eylül olayı ne başka bir olay o zaman Türkiye'nin ihtiyaç duyduğu kaynakları Türkiye'ye vermez" dedi. 
     Yılmaz, yapısal reformlar gerçekleştirilirken tütün üreticilerinde olduğu gibi bazı sorunlar yaşanacağını ancak başka yol olmadığını da kaydetti. Yılmaz, Türkiye'nin ekonomik programla üstlendiği taahhütleri yerine getirmesi gerektiğini ve IMF'ye verilen niyet mektubunda da bu taahhütlerin yer aldığını söyledi. 
     "Zaman zaman yaşanan arazi ve kısır çekişmelerin Türkiye'yi rotasından ayırmayacağına inanıyorum" diyen Yılmaz, aylık enflasyonun yüksek çıkışı ve döviz kurlarının ihracaatı da baltalayacak şekilde düşmesi gibi gelişmelerin Mart ayından sonra düzeleyeceğini söyledi. Yılmaz, ekonomideki olumlu gelişmelerin, kendilerini rehavete sürüklememesi gerektiğini, ekonomide sağlanan gelişmelerin ancak 2003 yılından sonra kalıcı olabileceğini vurguladı. 
     
     Kızalay'a eleştiri 
     ANAP lideri Yılmaz, Afyon'daki deprem felaketine değinirken de, Marmara depreminde yapılan eleştirilerden hükümetin ders çıkardığının görüldüğünü söyledi. Ancak Marmara depreminde yaşanan sıkıntıların burada da yaşandığını belirten Yılmaz, afetzedelere çadır temini, katalatik soba ve sıcak yemek sağlamakta yine de zorluklar çekildiğini anlattı. Yılmaz, valiliğin 20 bin çadır istediğini ancak 7 bin çadır gönderildiğini de belirterek, "Bunu Kızılay'ın sağlaması gerekiyordu. Kızılay burada da iyi sınav verememiştir. 2-3 saatlik bir yol için tır bulunamaması, trafiğin yoğun olması gibi mazeretlerin arkasına saklanılamaz. Demek ki, büyük bir felaket olsaydı, daha büyük aksaklıklar ortaya çıkacaktı" diye konuştu. 
     






</TEXT>
</DOC>
