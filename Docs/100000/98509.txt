<DOC>
<DOCNO> 98509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sonspo05.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gilberto Silva, Arsenal ile anlaştı... 
</HEADLINE>
<TEXT>

     Fenerbahçe'nin uzun süre almak için peşinden koştuğu Brezilyalı orta alan oyuncusu Gilberto Silva, İngiltere Premier Ligi takımlarından Arsenal ile sözleşme imzaladı. 
     Geçen sezon Brezilya'nın Atletico Mineiro takımında oynayan 25 yaşındaki Silva, Dünya Kupası'nda şampiyon Brezilya'nın yaptığı 7 maçta da forma giydi. 
     Arsenal Teknik Direktörü Arsen Wenger, kulübün internetteki sitesinde yaptığı açıklamada, Silva'nın transferinden memnun olduğunu belirterek, ''O gerçekten bu Dünya Kupası'nda gösterdiği performansla dünya çapında ve doğuştan yetenekli bir oyuncu olduğunu gösterdi'' dedi. 
     Wenger, Silva'nın mücadeleci oyunuyla orta alanda takıma iyi bir denge, güç ve kalite katacağını kaydetti. Brezilyalı yıldız Gilberto Silva da geçen sezon İngiltere Premier Ligi şampiyonu olan ve Federasyon Kupası'nı kazanan Arsenal'ın tamamen dünya çapında futbolculara sahip bir ekip olduğunu belirterek, Avrupa'nın en iyi kulüplerinden birinde oynayacağını ifade etti. 
     Arsenal, bu sezon Silva'nın yanı sıra Fransız defans oyuncusu Pascal Cygan ve Uruguaylı kaleci Fabian Carini'yi renklerine kattı. 
     Gilberto Silva'nın, yeni sezon hazırlıkları için Avusturya'da bulunan Arsenal takımının kampına hemen katılacağı açıklandı. 
     





</TEXT>
</DOC>
