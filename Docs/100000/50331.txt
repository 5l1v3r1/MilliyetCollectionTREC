<DOC>
<DOCNO> 50331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/spor/yozer.html </URL>
<DATE> 2001/11/03/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Manyak bir skor 
</HEADLINE>
<TEXT>

     Bu maçta Galatasaray’ın puan kaybetmesi bekleniyordu. Ama doğrusu bu kadar ağır hezimet değil. Bu, manyakça bir skor oldu. Salı günü Avrupaüstü oynayan bir takımın, üç gün sonra, şartlar ne olursa olsun, bu kadar kötü oynamaya hakkı yoktur. 
     İnanın bu maç için 5 - 0’lık skor, az bir skor. Çünkü, Okan ile Murat Sözkesen, biraz daha dikkatli olsalar, biraz daha kontrollü olsalar, Galatasaray 5 - 0’ı bile arardı. Şu gerçek var ki Türkiye Ligi, Galatasaray için çantada keklik değil. Bu ligde de başarıya gitmen için savaşman gerekir. Öyle bir hava yaratıldı ki, Galatasaray’ın elindeki hangi oyuncular sahaya çıkarsa çıksın, bu ligde şampiyon olur. Ama kazın ayağı öyle değil. Olmuyor işte. İskeleti bozdun mu, ya da apartmanın temelini çektin mi, işler arapsaçına döner, yıkılıp gidersin. Bu gerçek, Lucescu’ya ders oldu. Ama, Lucescu’nun da haklı olduğu yanlar var. Elinde olmadan da iskeleti bozmak zorunda kaldı. Onun yaptığı hata, takımın üzerinde oynamak oldu. Bülent Akın’ın orada ne işi var Hasan Şaş madem iyi, neden ilk yarıda oynamıyor Vedat neden kulübede Faruk aylar sonra neden ilk on birde Bunlar hep Lucescu’nun hataları oldu. 
     Galatasaray’ın en büyük şanssızlığı, böyle bir ortamda Bursaspor gibi diri bir takıma çarpması oldu. Haklarını vermek lazım. Hele Biyedic, iyi bir taktisyen olduğunu gösterdi. Öylesine okumuş ki Galatasaray’ı, öylesine ezberlemiş ki Galatasaray’ı, karşılığını fazlasıyla aldı. Bir Moshoeu vardı ki, herhalde son beş yılda ilk kez bu kadar güzel oynadı. Sahanın her yerindeydi, inanılmaz bir organizatörlük yaptı. Sağ kanatta Ender, oraları felç etti. O kadar gitti geldi ki, son 15 dakika çocuk tükendi. Ama Galatasaray’ı da bitirdi. 
     Galatasaray’da Victoria’dan başka ne vardı Bu tıfıl, koca takımın tek adamıydı. Onun dışında kimse ortalıkta yoktu. Diğerleri sıfır. Maçtan önce deseler 5 - 0 diye, adama boş boş bakardım. Maçtan sonra da dolu dolu... Dedim ya, manyak bir skor... 
     



 SPOR 






















</TEXT>
</DOC>
