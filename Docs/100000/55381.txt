<DOC>
<DOCNO> 55381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur05.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'ya kar yağdı 
</HEADLINE>
<TEXT>

     Edirne merkez ve 6 ilçede sabah saatlerinde başlayan kar yağışı yaşamı olumsuz etkiliyor. 
     Kırklareli'de de kar nedeniyle 21 köye elektrik verilemiyor. 
     Edirne merkez, Enez, Keşan, Uzunköprü, İpsala, Havsa ve Meriç ilçelerinde kar yağışının devam ettiği bildirildi. Yağış nedeniyle, Enez-Keşan arasındaki karayolunun kısa süreli olarak araç trafiğine kapandığı bildirildi. 
     Enez'de yoğun kar yağışı ve fırtına nedeniyle elektriklerin zaman zaman kesildiği, Keşan'da ise kar kalınlığının 10 santimetreyi bulduğu belirtildi. 
     Edirne Meteoroloji Müdürlüğü'nden alınan bilgiye göre, bugün ve yarın Trakya bölgesinde kar yağışı ve zaman zaman karla karışık yağmur beklenirken, geceleri hava sıcaklığının 2, gündüz 4-5 derece dolaylarında olacağı belirtildi. 
     
     Kırklareli 
     Kırklareli merkeze bağlı Dereköy, Çağlayık, Geçitağzı, Karadere ve Şükrüpaşa köylerinde tipi şeklinde dünden itibaren devam eden kar yağışı sürüyor. 
     Kar ve fırtına nedeniyle enerji nakil hatlarında meydana gelen arızalar nedeniyle 5 köye elektrik verilemiyor. Karayolundaki buzlanma nedeniyle de, Dereköy Sınır Kapısı'na ulaşım güçlükle sağlanıyor. 
     Karayolları ekipleri, Kırklareli-Dereköy Sınır Kapısı arasındaki yolun araç trafiğine açık kalması için tuzlama çalışması yapıyor. 
     Bu arada, Demirköy merkez ve bağlı 16 köye de, fırtınanın elektrik direklerini devirmesi nedeniyle saat 03.00'ten itibaren elektrik verilemiyor. 
     






</TEXT>
</DOC>
