<DOC>
<DOCNO> 50886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun18.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistinlilere karşı gerilla savaşı başlatıyor... 
</HEADLINE>
<TEXT>

     İsrail, Filistinlilere karşı gerilla savaşı taktikleri kullanmaya başlayacak. 
     İsrail Başbakanı Ariel Şaron'un sözcüsü Raanan Gissin, ''Filistinlilere karşı yürütülen operasyonun değişeceğini'' belirterek, ''Terörizmle mücadelede, geniş çaplı kuvvetlerin kullanılması yerine, gerektiğinde gerilla savaşı düzenleyeceklerini'' söyledi. 
     ''Güçten çok zekaya güveneceklerini'' belirten Gissin, ''Bundan böyle, belirli bir bölgede küçük çaplı operasyonların yapılacağını, bunları gerilla savaşı olarak nitelendirdiklerini'' bildirdi. 
     Gissin, geniş çaplı kuvvetlerle düzenledikleri baskınların, etkisini yitirdiğini ve İsrail'in, Filistin topraklarındaki militanların öldürülmesi ya da tutuklanması yönündeki amacına ulatığını da sözlerine ekledi. 
     Öte yandan Gissin, Filistin yönetimindeki Batı Şeria kentleri Ramallah ya da Tulkarim'den çekilmek için Filistinli muadillerle görüşüldüğünü kaydetmişti. 
     İsrail Başbakanı Ariel Şaron, dün İsrail işgaline karşı Filistin ayaklanmasının yol açtığı şiddet eylemleriyle mücadele kapsamında yeni yöntemlerin kullanılacağını bildirmişti. 
     






</TEXT>
</DOC>
