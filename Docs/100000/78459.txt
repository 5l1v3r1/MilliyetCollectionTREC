<DOC>
<DOCNO> 78459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun23.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'daki patlamada 4 Amerikan askeri öldü... 
</HEADLINE>
<TEXT>

     Afganistan'ın güneyindeki Kandahar'da meydana gelen patlamada Amerikalı 4 askerin öldüğü bildirildi. 
     Bölge hükümeti sözcüsü Halid Peştun, askerlerin, ele geçirdikleri cephaneleri imha etmek için kullanacakları patlayıcıları yere bıraktıktan sonra meydana gelen patlamada bir askerin de ağır yaralandığını söyledi. Peştun, ''Bu bir sabotaj değil, kaza'' dedi. 
     Amerikan Savunma Bakanlığı ölü ya da yaralı sayısı hakkında resmi bir açıklama yapmazken, adının açıklanmasını istemeyen savunma yetkilileri, 3 askerin öldüğünü, bazı askerlerin de yaralandığını belirtti. 
     Florida'daki ABD Merkez Komutanlığı sözcüsü Binbaşı Ralph Mills, patlamanın, askerler ordu donatım malzemelerini temizlerken, kazara meydana geldiğini söylemişti. 
     CNN muhabiri de Kandahar'daki Amerikan üssüne helikopterle 3 ceset getirildiğini belirtmişti. 
     





</TEXT>
</DOC>
