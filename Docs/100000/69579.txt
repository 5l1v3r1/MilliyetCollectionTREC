<DOC>
<DOCNO> 69579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun13.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro, ABD'yi "biyolojik saldırı" yapmakla suçladı 
</HEADLINE>
<TEXT>

     Ateşli humma salgınıyla mücadele eden Küba'da Devlet Başkanı Fidel Castro, ABD'nin ülkesine karşı ''biyolojik saldırı'' düzenlediği yolundaki eski suçlamalarını yeniden gündeme getirdi. 
     Salgınla mücadele kampanyası münasebetiyle dün televizyondan halka hitap eden Castro, ''Halkımıza, burada onlarca biyolojik saldırıya maruz kaldığımızı söylüyorum'' dedi. 
     İki kişinin ölümüne ve yüzlerce kişinin hastalanmasına yol açan humma konusunda Washington yönetimini doğrudan suçlamayan Castro, ancak geçmişte tütün, şekerkamışı ekili arazilere ve domuzlara yapılan saldırılardan Amerikalı yetkilileri sorumlu tuttu. 
     Havana yönetimi geçen yıl da 16 bin arı kovanını kullanılmaz hale getiren ve 1996 yılından itibaren bal rekoltesinde tahminen 2 milyon dolar kayba yol açan hastalıktan ABD'yi suçlamıştı. 
     Konuşmasında özellikle, Latin Amerika'daki rüşvetçi seçkinleri desteklemekle ve Küba'yı yıkmak için faaliyet göstermekle suçladığı Amerikan Uluslararası Kalkınma Ajansı'nı USAID hedef alan Castro, küçümseyici bir tavırla, ''Bu ünlü kuruluş, ülkemizde çok yardımsever, çok insancıl olarak tanınıyor'' dedi. 
     Kübalı yetkililerin Ocak ayı başından itibaren halkın yoğun ilgisi sayesinde salgını nasıl kontrol altına aldıklarını açıklayan Küba lideri, ''Hummayla mücadeleyi onlardan 10 kat fazla biliyoruz'' diye konuştu. 
     Küba lideri, USAID'in en iyi bildiği konunun, yıllardır virüslerin geliştirilmesi ve nakledilmesi, ayrıca bir ülkeye virüslerle nasıl saldırılması olduğunu savundu. 
     Özellikle başkent Havana'da etkili olan hummayla savaşın kazanılmakta olduğunu söyleyen Castro, ülkesinin, bu yıl 14 kişinin öldüğü Brezilya dahil diğer Latin Amerika ülkelerinden hummayla mücadele konusunda daha başarılı gözüktüğünü de belirtti. 
     Castro, ayrıca ''Onlar her seferinde Küba'da değişim bekledikleri konusunda aptalca konuşmalar yaparak zamanlarını boşa harcıyor. Castro sonrası dönemden ne umduklarını bilmiyorum'' diye konuştu. 
     Küba'da 1981 yılındaki humma salgınında 158 kişi ölmüştü. 
     USAID, bazıları yerel muhaliflere destek veren, ABD'deki Castro karşıtı gruplara her yıl milyonlarca dolar tahsis ederken, Washington yönetimi, Küba'ya karşı yasadışı eylemler yaptığı iddialarını yalanlıyor. 
     






</TEXT>
</DOC>
