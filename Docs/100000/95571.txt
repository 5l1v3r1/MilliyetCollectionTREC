<DOC>
<DOCNO> 95571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/dunya/dun02.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ETA’nın faturası tahsil ediliyor 
</HEADLINE>
<TEXT>

     İspanya’nın kuzeyindeki Bask bölgesinin bağımsızlığı için mücadele eden ayrılıkçı ETA örgütünün siyasi kanadı olarak değerlendirilen Herri Batasuna Halkın Birliği partisinin banka hesapları ile ortağı olduğu kuruluşların mal varlıklarının dondurulması emri verildi. 
     Şili diktatörü Augusto Pinochet’nin İngiltere’de gözaltına alınmasını sağlayarak dünya hukuk tarihine geçen İspanya Yüksek Mahkeme Yargıcı Baltasar Garzon, ay başında Herri Batasuna’yı, gençlik kanadı Segi tarafından düzenlenen, ETA örgütü yandaşlarının katıldığı sokak gösterileri sırasındaki şiddet eylemlerinin yol açtığı zararın tazmini için 24 milyon Euro para cezasına çarptırmış, bu paranın ödenmemesi durumunda da partinin mal varlıklarına el konulması kararı almıştı. 
     
     109 banka hesabı 
     Herri Batasuna’nın bu parayı ödemeyi reddetmesinin ardından, İspanyol yerel basınının haberlerine göre, yargıç önceki gün, partiye bağlı 109 banka hesabı ile ortağı olduğu dernek, kulüp gibi 75 işletmenin malvarlığının dondurulması kararını açıkladı. 
     
     



 DÜNYA 











</TEXT>
</DOC>
