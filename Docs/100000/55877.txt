<DOC>
<DOCNO> 55877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo10.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Trabzonspor mesaisi sürüyor 
</HEADLINE>
<TEXT>

     Fenerbahçe, Birinci Süper Futbol Ligi'nde 8 Aralık Cumartesi günü deplasmanda Trabzonspor ile yapacağı maçın hazırlıklarını bugün gerçekleştirdiği tek idmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde 2 saate yakın süren idmanda sarı-lacivertli futbolcular, koşu ve depar çalışmasının ardından, bir süre topla çalıştıktan sonra, dar alanda pres ve pas çalışması yaptı. Antrenman, minyatür kale ve yarım alanda çift kale maçlarla sona erdi. 
     Yarım alanda yapılan idman maçında kırmızı takım, yeşil takımı 4-2 yendi. Galip takımın gollerini Deniz Uygar 2 , Bilal ve Erhan, yeşil takımın gollerini ise Yusuf 2 attı. 
     Antrenmana, ameliyat olan Oktay, sakatlıkları süren Ogün, Rapaiç ve Mert Meriç ile gribal enfeksiyona yakalanan Mustafa Doğan katılmazken, Abdullah ise salonda çalıştı. Revivo ise takımdan ayrı bir süre koşu yaptı. 
     Fenerbahçe'de dün MR'ı çekilen Mert Meriç'in durumunun yarınki son kontrolün ardından belli olacağı bildirildi. 
     Sarı-lacivertliler, yarın basına kapalı yapacağı idmanın ardından, akşam üzeri Trabzon'a gidecek. 
     






</TEXT>
</DOC>
