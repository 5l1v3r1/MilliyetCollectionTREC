<DOC>
<DOCNO> 91840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur22.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maç yüzünden pikniğe gidilmedi... Orman yangınları azaldı 
</HEADLINE>
<TEXT>

     Orman Bakanlığı yetkilileri, hafta sonunda orman yangını sayısında düşüş yaşandığını, bunda vatandaşların 22 Haziran Cumartesi günü ormanlık alanlara gitmek yerine Türkiye-Senegal maçını seyretmeyi tercih etmelerinin payı olduğunu bildirdiler. 
     Orman Koruma ve Yangınla Mücadele Dairesi Başkanlığı'nın verilerine göre, A Milli Takım'ın Senegal'i yenerek yarı finale yükseldiği Cumartesi günü, yurt genelinde yalnızca 6 küçük çaplı orman yangını meydana geldi. Bu yangınlarda yaklaşık 2 hektar alan zarar gördü. 
     Bakanlık yetkilileri, bu rakamın diğer hafta sonlarıyla kıyaslandığında son derece düşük olduğunu belirterek, ''Bunda Türkiye-Senegal arasındaki Dünya Kupası çeyrek final maçının da payı bulunuyor. Maç nedeniyle orman içi etkinlikler azaldı'' diye konuştular. 
     Yurt çapında dün çıkan 13 orman yangınında yaklaşık 94 hektar orman alanının kül olduğuna işaret eden yetkililer, bu yangınların önemli bir bölümünün çoban ve piknik ateşinden kaynaklandığını belirttiler. 
     Yetkililer, dün Bursa'nın Gemlik ilçesi Narlı mevkiinde meydana gelen ve 90 hektar fıstık çamı ağaçlandırma sahasının etkilendiği yangının, çoban ateşinden kaynaklandığını belirttiler. 
     Türkiye'de görülen yangınların yüzde 96'sının insan kaynaklı olduğunu belirten yetkililer, özellikle hafta sonları meydana gelen yangınların piknik ve çoban ateşi, söndürülmeden atılan sigara izmariti ve anız yakılmasından kaynaklandığına dikkati çektiler. 
     Yetkililer, vatandaşların ormanlık alanlarda herhangi bir duman veya ateş görmeleri halinde ALO 177 numaralı telefona ihbarda bulunmalarını da istediler. 
     





</TEXT>
</DOC>
