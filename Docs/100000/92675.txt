<DOC>
<DOCNO> 92675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo06.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafu, üstüste 3 Dünya Kupası finali oynayan ilk oyuncu olacak 
</HEADLINE>
<TEXT>

     17. Dünya Kupası'nın finalinde 30 
     Haziran Pazar günü Japonya'nın Yokohama kentinde Almanya ile karşı karşıya gelecek olan Brezilya Milli Takımı'nda, kaptan Cafu, bu maçta bir rekora imza atacak. 
     İtalya'nın AS Roma takımında futbol yaşamını sürdüren 32 yaşındaki deneyimli oyuncu, bu karşılaşmada forma giydiği takdirde, kupa tarihinde üst üste 3. kez finalde oynayan ilk futbolcu unvanını alacak. 
     Cafu, 1994'de İtalya ile yapılan kupanın finalinde, 21. dakikada sakatlanan Jorginho'nun yerine oyuna girmiş ve Brezilya maçı penaltılarla 3-2 kazanıp şampiyon olmuştu. Fransa-98'in finalinde Fransa'nın Brezilya'yı 3-0 yendiği maçta da Cafu, ilk 11'de yer almıştı. 
     Brezilya'da ayrıca, halen kupada 6 golle gol krallığı listesinin başında yer alan yıldız oyuncu Ronaldo da 3. kez üst üste final maçı kadrosunda yer alacak. 
     ABD-94'ün finalinde kadroda yer almasına karşın oyuna girmeyen Ronaldo, 1998'de Fransa'da ise final maçında ilk 11'de yer aldı. 
     Bu arada Brezilya'nın efsanevi yıldızı Pele de 1958, 1962 ve 1970'de final maçlarında sahada olmasına karşın 3 kez üst üste finalde oynayamamıştı. 
     





</TEXT>
</DOC>
