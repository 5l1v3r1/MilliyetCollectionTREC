<DOC>
<DOCNO> 61840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur29.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon sapıklarına kötü haber... 
</HEADLINE>
<TEXT>

     Türk Telekom, başlattığı yeni bir hizmetle, telefon abonelerini rahatsız edenlerin numaralarının saptanmasını sağladı. 
     İzmir Türk Telekom Müdürü Musa Ünal, düzenlediği basın toplantısında, Türk Telekom'un yeni uygulamaları hakkında bilgi verdi. 
     Pek çok kişinin sıkıntısı olan rahatsız edilme konusunda yeni adımlar attıklarını belirten Ünal, ''Clip'' adı verilen bir özelliği devreye soktuklarını ve bu sayede aranan numaraların ekran üzerinde göründüğünü kaydetti. Türk Telekom'un uygulamasına İzmir'de şu ana kadar yaklaşık 1000 kişinin başvuruda bulunduğunu anlatan Ünal, şöyle konuştu 
     ''Tek sıkıntı, ekran olmayan normal telefonlarda yaşanıyor. Bu telefonlara özel bir aparat takılması gerekiyor. Bu da piyasada satılıyor ve ücreti 20 milyon lira civarında. Uygulama başında biz de 15 kontör bir ücret alıyorduk. Ancak abonelerin, hem aparat hem de ek 
     ücret nedeniyle çekindiklerini görünce, biz ücretten vazgeçtik.'' Telefonların söz konusu özelliğe açılmasının da ek bir yük getirmediğini ifade eden Ünal, abonelerin Türk Telekom'un 24 saat aralıksız hizmet veren 444 1 444 numaralı telefonu arayarak, bu sistemden yararlanabileceklerini söyledi. 
     Türk Telekom'un diğer bir kampanyasının da ''peşin kontör'' uygulaması olduğunu ve bu kampanyaya çeşitli hediyeler de eklediklerini belirten Ünal, şöyle konuştu 
     '' Kaymaklı Kampanya adını verdiğimiz bu kampanyada, aboneleri fatura derdinden kurtarmak istedik. 2-11 Ocak 2002 tarihleri arasında İzmir'de 10 kişiye 200 bin peşin kontör sattık. Bunlar arasında bazı şirketler de var. Örneğin, bir kontör şu an da 50 bin lira. 1200 kontör alan bir kişi yüzde 5 indirimi ile 57 milyon lira ödeyecek. 
     Fatura yok, son ödeme günü yok'' Bu kampanya çerçevesinde 500 peşin kontör alan her aboneye bir şans numarası vereceklerini kaydeden Ünal, Nisan ayında yapılacak çekiliş ile 3 adet otomobil, 99 adet bilgisayar ve 1 yıllık TT Net erişim paketi ile 898 adet kablosuz telefon verileceğini kaydetti. 
     






</TEXT>
</DOC>
