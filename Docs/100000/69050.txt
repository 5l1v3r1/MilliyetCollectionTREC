<DOC>
<DOCNO> 69050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/dunya/adun.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BOĞAZLADILAR 
</HEADLINE>
<TEXT>

Amerikalı gazeteci Daniel Pearl’ü kaçıran Pakistanlı radikal dinciler, rehineyi koyun gibi boğazlayarak öldürdüler. Gözü dönmüş teröristler görüntüleri de filme aldılar 
     DIŞ HABERLER SERVİSİ 

     Pakistan’da geçtiğimiz 23 Ocak’ta Amerikalı gazeteci Daniel Pearl’ü kaçıran aşırı dinci militanlar 2 ay sonra baba olmaya hazırlanan 38 yaşındaki muhabirin boğazını kesip kafasını gövdesinden ayırarak öldürdü. 
     Militanlar işledikleri bu vahşi cinayeti video kasete alarak Amerikalı yetkililere gönderdi. 
     
     Cesedi bulunamadı 
     Başta Pearl’ün 7 aylık hamile eşi Mariane ile Başkan George Bush olmak üzere tüm ABD’yi sarsan cinayet, video kasetin bir Pakistanlı gazeteci aracılığıyla Karaçi’deki Amerikan konsolosluğuna ulaştırılması üzerine ortaya çıktı. Kaseti inceleyen Amerikan Federal Soruştrma Bürosu FBI uzmanları, The Wall Street Journal gazetesinin Pakistan muhabiri Pearl’ün vahşice öldürüldüğünü doğruladılar. Ancak cinayetin ne zaman ve nerede işlendiğine dair bir bilgi edinelemedi. 
     Tüm aramalara karşın boğazlanan gazetecinin cesedi de henüz bulunamadı. 
     
     Kalbimiz kırıldı’ 
     3 dakikalık kaseti izleyen bir Pakistanlı güvenlik yetkilisi Pearl’ün öldürülmeden önce kamera karşısındaki son sözlerinin "Evet, ben Yahudiyim, babam da Yahudi" olduğunu söyledi. 
     ABD Başkanı George Bush, cinayeti derin bir üzüntüyle öğrendiğini belirttikten sonra "Böylesine barbarca eylemlere girişenler bilmeliler ki bu sadece bizim kararlılığımızı kamçılar. Sonuçta bu teröristler kendi amaçlarına ulaşmakta daha büyük zorluklarla karşılaşacaklar" dedi. 
     Pakistan Devlet Başkanı General Pervez Müşerref güvenlik güçlerine aşırı dinci militanların yakalanması için ülke çapında insan avı başlatmaları talimatı verdi. 
     Pearl’ün ailesi ve çalıştığı Wall Street Journal gazetesi yetkilileri de yaptıkları açıklamalarda "sevgi dolu, sineği bile incitmeyen, sevecen ve anlayışlı" bir insanın öldürülmesini insanlık dışı bir eylem olarak nitelediler. Wall Street yetkilileri "Kalbimiz kırıldı" dediler. 
     
Bombacıyı araştırıyordu      Pakistan’da radikal islamcılarca boğazlanan Amerikalı gazeteci Daniel Pearl "ayakkabı bombacısı" olarak bilinen ve bir Amerikan uçağında ayakkabısında patlayıcı maddeyle yakalanan İngiliz terörist Robert Reid’in, Pakistan’daki İslamcı militanlarla bağlantısını araştırıyordu. 
     Daniel Pearl, Pakistan’da köktendinci İslamcı örgüt Cemaat ül Fukra’nın lideri Şeyh Mübarek Ali Gilani ile röportaj yapmasına yardım edeceği vaadiyle, buluşma noktasında kaçırılmıştı. Pearl’ün, kafasına silah dayanmış olarak ve Wall Street Journal gazetesi elindeyken çekilmiş fotoğrafları, kaçıranlar tarafından basına elektronik posta yolu ile gönderilmişti. 
     
     Mossad ajanı’ suçlaması 
     Pearl’ü kaçıranlar, ABD’nin Afganistan’da esir alarak, Küba’daki Guantanamo üssüne götürdüğü Pakistanlı El Kaide üyelerinin serbest bırakılmasını istemişlerdi. 
     Militanlar önce Pearl’ün CIA ajanı olduğunu öne sürmüş ancak daha sonra "Yanılmışız. Pearl CIA değil, Mossad ajanı" demişlerdi. Pearl’ün kaçırılmasını planlamaktan tutuklanan Ahmed Ömer Said Şeyh, Amerikalı gazetecinin öldüğünü söylemişti. 
     
Son sözleri Evet, Yahudiyim      The Wall Street Journal muhabiri Daniel Pearl’ün boğazlanışını gösteren 3 dakikalık video kasette dehşet sahnelerinin yer aldığı belirtildi. 
     AFP’nin kaseti izleyen Pakistan güvenlik yetkililerine dayanarak verdiği habere göre, kasetin başlangıç bölümünde Pearl kamera önünde konuşuyor. 
     İstenilen şekilde konuşmaya zorlandığı belli olan Pearl, "Evet ben bir Yahudiyim. Babam da Yahudi" diyor. 
     
     Kesik başı gösterdiler 
     Bu sırada kameranın görüş açısına elinde çok keskin olduğu anlaşılan kesici bir alet bulunan bir el giriyor. Talihsiz gazeteci hala kameraya karşı konuşurken eli bıçaklı el ani bir hareketle Pearl’ün gırtlağını kesiyor ve başını gövdesinden ayırıyor. 
     Kamera hemen Pearl’ün yüzüne zum yapıyor. Aynı esnada görüntüye bir çift el daha giriyor ancak bu kişinin ve Pearl’ü boğazlayan militanın yüzleri görüntülere yansımıyor. 
     



 DÜNYA 











</TEXT>
</DOC>
