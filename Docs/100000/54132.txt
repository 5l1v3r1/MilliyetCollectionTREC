<DOC>
<DOCNO> 54132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/spor/spo11.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Ümit Davala’ya kırmızı kart 
     İTALYA Ligi’nde Milan’ın, rakip sahada Parma’yı 1 - 0 yendiği maçta ilk onbirde sahaya çıkan Ümit Davala, 65. dakikada kırmızı kart gördü. Ligde geçen hafta Piacenza beraberliğiyle eleştiri toplayan Milan’ın yeni teknik direktörü Ancelotti, eski takımı Parma karşısındaki ilk deplasman maçında 30. dakikada Inzaghi’nin attığı golle güldü. Ümit ise ağır bir kararla ihraç edilene kadar başarılı bir performans sergiledi. 
     
     Roma dağıttı 
     ŞAMPİYONLAR Ligi’nde Galatasaray’ın grubunda yer alan takımlardan Roma, İtalya Ligi’nde Bologna’yı rakip sahada 3 - 1 mağlup ederek zirve iddiasını sürdürdü. Konuk ekibi galibiyete taşıyan golleri Walter Samuel, Gabriel Batistuta ve Assuncao kaydetti. Öte yandan Liverpool, Sunderland’ı 1 - 0 yendi. 
     
     Son finalist Uruguay 
     2002 DÜNYA Kupası’nın 32. ve son finalisti, Uruguay oldu. Deplasmanda 1 - 0 yenildiği Avustralya’yı Montevideo’da 3 - 0 yenen Uruguay, son finalist olmayı başardı. Ev sahibi takımın gollerini 14. dakikada Dario Silva, 70 ve 90. dakikalarda Morales kaydetti. Dünya Kupası grupları, 1 Aralık’ta Güney Kore’nin Pusan kentinde çekilecek kura sonunda belli olacak. 
     
     Bravo Emre 
     İTALYAN Inter, sahasında Fiorentina’yı 43’te Kallon, 55’te Vieri’nin penaltıdan golleriyle 2 - 0 yenerken, iki golün asisti de Emre’den geldi. İlk golde Emre’nin şutunu Kallon kaleye tamamlarken, ikinci goldeki penaltı, Emre’nin Amaral tarafından düşürülmesiyle meydana geldi. Emre 17. dakikada Dalmat, Okan ise 77’de Farinos’un yerine oyuna girdi. Hakan Şükür, kadroda yer almadı. 
     
     Madalya yağmuru 
     YUNANİSTAN’DAKİ 1. Balkan Gençler Tekvando Şampiyonası’nda sporcularımız 5 altın, 5 gümüş, 2 bronz madalya kazandı. Genel sıralamada ve bayanlarda Yunanistan’ın ardından ikinci olan millilerimiz, erkeklerde ise zirveye çıktı. Bayanlarda Merve Tezcan, Özlem Aslan, erkeklerde de Cemil Akçay, Ümit Günbeyi ve İbrahim Mercimek altın aldı. 
     
     Teniste tarihi zafer 
     BAYAN Tenis Milli Takımımız, TED Kortları’ndaki maçlarda Ukrayna’yı 2-1 yenerek, Avrupa Takım Kupası’nda grup şampiyonluğunu kazandı. Teklerde Duygu Akşit maçını kaybetti, İpek Şenoğlu ise kazandı. Bayanlarımız, çiftlerde rakibine üstünlük sağlayıp, 2002 yılında şampiyonlar grubunda mücadele etmeye hak kazandı. 
     



 SPOR 

























</TEXT>
</DOC>
