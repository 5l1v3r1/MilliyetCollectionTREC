<DOC>
<DOCNO> 88333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko32.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Direktörü "Bizim işimiz seçim spekülasyonu yapmak değil" 
</HEADLINE>
<TEXT>

     IMF Dışilişkiler Direktörü Tom Dawson, IMF İcra Direktörleri Kurulu'nun, Türkiye'ye yeni kredi dilimi için, yaklaşık iki hafta sonra toplanmasının beklendiğini bildirdi. 
     Dawson, IMF'nin Washington'daki merkezinde düzenlediği basın toplantısında Türkiye'ye değinirken, toplantının kesin tarihinin henüz belli olmadığını, olunca duyurulacağını söyledi. 
     Dawson, Başbakan Bülent Ecevit'in sağlık durumu ve seçim tartışmalarının hatırlatılması üzerine, ''Başbakan'ın en kısa sürede sağlığına kavuşmasını diliyoruz. Seçim konusunda spekülasyonda bulunmak bize düşmez. Bizim esas ilgilendiğimiz programın yolunda gidip gitmemesi ve program yolunda gidiyor'' dedi. 
     Dawson, Türk ekonomisinin güçlü göründüğünü ve son açıklanan ekonomik göstergelerin olumlu olduğunu belirterek, ''bu yılki yüzde 3'lük büyüme ve yüzde 35'lik enflasyon hedeflerinin ulaşılabilir olduğunu düşünüyoruz. Faiz oranları beklentilerin altında, Merkez Bankası'nın döviz rezervleri, programda öngörülenin üstünde'' diye konuştu. 
     IMF İcra Direktörleri'nin toplantısında, Türkiye'ye yeni 1.1 milyar dolarlık kredi diliminin serbest bırakılması bekleniyor. 
     Tom Dawson, bir sonraki Gözden Geçirme için, IMF heyetinin gelecek ay Türkiye'ye geleceğini de sözlerine ekledi. 
     





</TEXT>
</DOC>
