<DOC>
<DOCNO> 86820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo26.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Jancker'den vazgeçti... 
</HEADLINE>
<TEXT>

     Galatasaray, transfer listesinde bulunan Alman futbolcu Jancker'den vazgeçti. 
     Teknik direktör Fatih Terim, Alman futbolcu ile ilgilendiklerini belirterek, ''Bu oyuncuyla ilişkimiz oldu. Ancak ekonomik şartları bize uymadığı için transferinden vazgeçtik'' dedi. 
     Terim, Aston Villalı futbolcu Alpay'ın beyanatlarının ortada olduğunu ve bu futbolcunun Türkiye'ye dönmek istemediğini, Marsilya'da oynayan Pascal Nouma konusunda ise şu an için henüz bir gelişme bulunmadığını söyledi. 
     
     ''BOMBA TRANSFERLER OLACAK'' 
     Galatasaray Kulübü olarak transferde sessiz gözüktüklerini ifade eden Terim, ''Ancak Galatasaraylılar sabırlı olsun. Başkanımızın deyimiyle bomba transfer sözünü yerine getireceğiz'' dedi. 
     Terim, dünyanın dört köşesiyle transfer konusunda temasta olduklarını belirterek, şöyle devam etti 
     ''Çalışmalarımız hızla sürüyor. İlgilendiğimiz isimlerin hepsini açıklamamız doğru değil. Ama aldığımız Cihan, Müslim, Murat, Ümit Davala ve Mondragon da çok önemli oyuncular. Sessizliğimiz var. Bu sessizliğin arkasından nelerin geleceğini Galatasaraylılar bilir. En ideal takımı, en ekonomik şartlarda kurmak çabasındayız. Bunun için de sakin ve sabırlı olmalıyız.'' 
     
     GALATASARAY DERGİSİ ÇIKTI 
     Galatasaray Kulübü'nün resmi yayın organı ''Galatasaray Dergisi'', yayın hayatına başladı. 
     Derginin tanıtımını, kulüp başkanı Özhan Canaydın ve teknik direktör Fatih Terim yaptı. Özhan Canaydın, Galatasaray'ın ilk resmi yayın organını hizmete soktuklarını ifade ederek, ''Bu dergiyi 6 hafta içinde hazırladık. 6 bin 500 üyemize ve bin protokol mensubuna göndereceğiz. Haziran ayından itibaren de dergimiz Yaysat noktalarında satılacak. Çok mutluyum. Sözlerimizi tek tek yerine getiriyoruz'' diye konuştu. 
     Derginin, taraftarlar ve kongre üyeleriyle kulüp arasında bir köprü görevi göreceğini kaydeden Canaydın, sarı-kırmızılı renklere gönül verenlerin, başta futbol olmak üzere tüm branşlarla ilgili bilgi sahibi olacaklarını söyledi. 
     Teknik direktör Terim de tanıtımda yaptığı konuşmada, derginin çok güzel olduğunu belirterek, taraftarların bu dergiden sportif branşlarla ilgili ilk ağızdan bilgileri bulacağını kaydetti. 
     





</TEXT>
</DOC>
