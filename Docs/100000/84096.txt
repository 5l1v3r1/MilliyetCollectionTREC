<DOC>
<DOCNO> 84096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun06.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yabancıların girişi zorlaşıyor 
</HEADLINE>
<TEXT>

     ABD Başkanı George Bush'un imzaladığı yeni sınır güvenlik yasasıyla Amerikan topraklarına giriş zorlaştırılırken, yabancılar, ABD'ye girdikten sonra da izlenecek. 
     Başkan Bush, yasayı imzalarken, ''ziyaretçilerimizin ne yaptığını bilmeliyiz'' derken, yasa, yabancıların hem ABD'ye giriş sırasında, hem de kaldıkları süre boyunca dikkatle izlenmesini öngörüyor. 
     Kongre'den tam destek alan bu yasa, 11 Eylül saldırılarının ardından ortaya çıkan, sınır geçişlerinde ve vize almadaki kolaylıkların aslında ABD'nin zayıf noktası olduğu düşüncesinden yola çıkarak hazırlandı. 11 Eylül saldırılarını düzenleyen terörist Muhammed Atta ve arkadaşları, öğrenci vizesiyle ABD'ye girmişlerdi. 
     Yeni yasa, Amerikan vatandaşı olmayan kişiler için çıkarılan bütün vizeler, pasaportlar ve diğer seyahat belgelerinin, parmak izi veya retina taraması gibi, kişinin kimliğini kesin tespite yarayan bilgileri de içermesini öngörüyor. 
     İmza töreninde konuşan Bush, ''Amerika bir kale değil ve hiçbir zaman da bir kale olmasını istemiyoruz. Ancak diğer taraftan sınırlarımızı daha güvenli hale getirerek, daha iyi bir iş yapabiliriz'' dedi. 
     ABD'ye her yıl 500 milyon kişi, 11 milyon kamyon, 51 bin yabancı geminin giriş yaptığı belirtiliyor. 
     Yeni yasaya göre, Amerikan okulları, devamsız yabancı öğrencileri de hükümete bildirmekle yükümlü olacak. 
     Yasa ayrıca, yabancı ülkelerden Amerika'ya gelen uçak ve yolcu gemilerinin, seyahatten önce yolcu ve kabin görevlilerinin listesinin Amerikalı yetkililere bildirilmesini öngörüyor. 
     Bush, ''ülkemize kimin geldiğini ve neden geldiğini bilmeliyiz. 
     Ziyaretçilerimizin ne yapmakta olduğunu ve ne zaman ayrılacağını da bilmeliyiz. Bunları bilmek bizim için önemli. Böylece topraklarımızı daha güvenli yapabileceğiz'' dedi. 
     Yeni yasanın Amerikan hükümetine 3.2 milyar dolara malolması bekleniyor. 
     





</TEXT>
</DOC>
