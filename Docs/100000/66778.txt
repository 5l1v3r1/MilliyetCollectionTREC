<DOC>
<DOCNO> 66778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sondun10.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Margaret aşkı ve isyanı ile unutulmayacak 
</HEADLINE>
<TEXT>

     Tedavi gördüğü hastanede bu sabah 71 yaşında ölen Prenses Margaret, 1950'li yıllarda boşanmış bir erkeğe aşık olması nedeniyle kilise ve krallıkla karşı karşıya kalmasıyla gündeme gelmişti. 
     21 Ağustos 1930'da İskoçya'daki Glamis Şatosu'nda doğan Margaret Rose, Kral 5. George'un ikinci oğlu olan ve tahta geçen York Dükü 6.George ile şu an Ana Kraliçe olan Lady Elizabeth Bowes-Lyon'un Elizabeth'ten sonraki ikinci kızıydı. 
     Margaret, Kraliçe Elizabeth'in tahta çıktığı 1952 yılından kısa bir süre sonra, henüz 22 yaşındayken saray protokolüne takılmıştı. İngiltere Kralı 8. Edward'ın, İngiliz Kilisesi'nin yasağı nedeniyle boşanmış bir kişiyle evlenmek için tahttan feragat etmesi henüz hafızalardayken, Margaret yine boşanmış bir kişi olan Yüzbaşı Peter Townsend'e aşık oldu ve onunla evlenmeye kalktı. 
     İki yıl süren tartışmalardan sonra Margaret savaşı kaybederek, ''İngiliz Uluslar Topuluğu'na görevlerinin bilinci ve Hıristiyan evliliğinin bozulmayacağına ilişkin kilise öğretisi'' sonucu Townsend'le evlenmeyeceğini açıklamak zorunda kaldı. 
     Kraliyet ailesinin savaş sonrası Almanya'yı ziyaret eden ilk üyesi olan Margaret'in, daha sonraki gezilerde yanında Lord Snowdown olacaktı. 
     Lord Snowdown unvanı alan sosyete fotoğrafçısı Anthony Armstrong-Jones'la 30 yaşındayken 1960 yılında evlenen Margaret, David ve Sarah adlı 2 çocuk doğurdu. 
     1970'lerde Armstrong-Jones'la yolunu ayıran, 1978'de boşanan 
     Margaret hızlı ve bohem hayatıyla, canlı kimliğiyle dikkat çekti. 
     Margaret ile Kralize Elizabeth farklı kişilik ve çekişmelerine rağmen çok yakındılar. Ana Kraliçe ile birlikte 2 kızkardeş, İngiliz monarşisinin kalbindeki güçlü kadın üçlüsü olarak tanındı. 
     Günde 3 paket sigara içen Margaret'in, 1985'de sol akciğerinin bir kısmı alındı. Mide rahatsızlıkları, zatürree, bronşit gibi hastalıkların yakasını bırakmadığı Prenses, 1998'de ilk kez felç geçirdi. 
     Daha sonra yine birkaç kez felç geçiren, görme duyusunu yitiren Margaret, bir süredir kamuoyunun önüne çıkamıyordu. 
     






</TEXT>
</DOC>
