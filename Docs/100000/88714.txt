<DOC>
<DOCNO> 88714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/soneko13.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde mayıs ayı raporu 
</HEADLINE>
<TEXT>

     Türkiye otomotiv pazarında geçtiğimiz ay 8 bin 966'sı otomobil olmak üzere toplam 16 bin 911 adet araç satıldı. 
     Otomotiv Sanayii Derneği'nden OSD yapılan açıklamaya göre, pazar beklenen geleneksel ve mevsimsel büyümesini göstermesine rağmen Mayıs'ta ulaşılan nokta, yine de son 10 yılın en düşük değerini oluşturdu. 
     Açıklamada, bu satış düzeyinin yıllık satışların 1988 yılı düzeyine gerileyeceğini gösterdiği de vurgulandı. 
     Mayıs ayındaki toplam satışların, son 10 yıl ortalamasının yarısı düzeyinde olduğu dile getirilen açıklamada, ilk 5 aylık dönemde toplam pazarın 10 yıllık ortalaması 151 bin 700 adet iken, bu yıl bu rakamın yüzde 70 kayıpla 44 bin 300 adet olarak gerçekleştiği belirtildi. 
     
     5 AYLIK ÜRETİM 
     Açıklamaya göre, bu yıl Ocak-Mayıs döneminde toplam 124 bin 67 adet motorlu taşıt aracı üretildi. 
     İç pazarda devam eden aşırı talep daralmasına karşı, üretimin kısıtlı olarak devam etmesi, 5 aylık dönemde yapılan 95 bin 300 adetlik ihracatla sağlandı. 
     2002 yılı Ocak-Mayıs dönemi otomobil üretimi, 2001 yılının aynı dönemine göre yüzde 2 azalarak 79 bin 684 adet olarak gerçekleşti. Otomobildeki 65 bin 8 adetlik ihracat da üretimin devamını sağladı. 
     Bu yıl ilk 5 ayda, geçen yılın aynı dönemine oranla üretim, minibüste yüzde 40, otobüste yüzde 25 oranında azaldı, küçük kamyonda yüzde 40, midibüste yüzde 36, kamyonette yüzde 21, büyük kamyonda ise yüzde 12 oranında arttı. 
     Ocak-Mayıs döneminde traktör üretimi de yüzde 56'lık kayıpla 3 bin 999 adet oldu. 
     
     İHRACAT 
     Ocak-Mayıs döneminde yüzde 6 artışla toplam 95 bin 300 adet motorlu taşıt aracı ihraç edildi. 
     2001 yılının aynı dönemine oranla traktör ihracatı yüzde 26 gerileyerek bin 360, otomobil ihracatı yüzde 4 kayıpla 65 bin 8 olurken, ticari araç ihracatı yüzde 35 artarak, 29 bin 762 adedi buldu. 
     İlk 5 ayda Oyak Renault 39 bin 86 adet otomobil, Tofaş ise 16 bin 565 adet otomobil ve 18 bin 477 adet hafif ticari araç olmak üzere toplam 35 bin 42 adet hafif araç ihraç etti. Ford Otosan ve Toyota'nın yılın 2. yarısında ihracatlarını daha da artırması bekleniyor. 
     





</TEXT>
</DOC>
