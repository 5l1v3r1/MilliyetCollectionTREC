<DOC>
<DOCNO> 75546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sontur16.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Arafat'a telefonla ulaştı... 
</HEADLINE>
<TEXT>

     Başbakan Bülent Ecevit, bugün saat 15.00 sıralarında Filistin Lideri Yaser Arafat ile telefonla görüştü. 
     Ecevit, Arafat'a durumunu, önerilerini ve isteklerini sordu. 
     Başbakanlık'tan yapılan yazılı açıklamada, Başbakan Ecevit'in bugün öğle saatlerinde İsrail ve Filistin arasındaki çatışma dolayısıyla yaptığı açıklamada, İsrail yönetimine uyarıda bulunarak, son günlerde işgal ettiği topraklardan çekilmesi isteğini belirttiği anımsatıldı. 
     Ecevit'in Yaser Arafat ile telefonla bile bağlantı kurulamamasından dolayı duyduğu üzüntüyü de ifade ettiği bildirilen açıklamada, ancak Başbakan Ecevit'in bugün saat 15.00 sularında Yaser Arafat ile telefon bağlantısı kurabildiği, görüşmede durumunu, önerilerini ve isteklerini sorduğu kaydedildi. 
     Arafat'ın Başbakan Ecevit'e, gösterdiği ilgiden dolayı teşekkür ettiği ifade edilen açıklamada, şöyle denildi 
     ''Sayın Arafat, Birleşmiş Milletler Güvenlik Konseyi'nin son aldığı kararın ve Mitchell Raporu ile Tenet Planı'nın uygulanmasını, derhal ateşkes ilanını ve İsrail'in işgal ettiği topraklardan derhal çekilmesini istedi. 
     Başbakan Ecevit, Türk Hükümeti'nin gerekli girişimlerde bulunacağını söyledi ve iyi dileklerini bildirdi.'' Açıklamada, Ecevit'in sorusu üzerine Arafat'ın, kaldığı yerde elektrik, su hatta yiyecek bile bulunmadığını söylediği kaydedildi. 
     Bu arada, Başbakan Ecevit'in İsrail askerlerince dün akşam gözetim altına alınan Türk gazetecileriyle de telefon bağlantısı kurduğu ifade edildi. Açıklamada, Ecevit'in bu gazetecilerin serbest bırakılmaları için Büyükelçilik ve Başkonsolosluktan gerekli girişimlerin yapılmakta olduğunu öğrendiği belirtildi. 
     






</TEXT>
</DOC>
