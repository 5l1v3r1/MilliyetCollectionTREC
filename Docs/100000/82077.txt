<DOC>
<DOCNO> 82077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/soneko08.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Hedeflerinizi yaparken kur riski almamaya çalışın'' 
</HEADLINE>
<TEXT>

     Devlet Bakanı Kemal Derviş, kur konusunda hedefin olmadığını ve hedef de gösterilemeyeceğini belirtirken, ''ancak hesaplarınızı yaparken gerçek uzun dönemli dengelere dikkat edin ve kur riski almamaya çalışın'' dedi. 
     Bakan Derviş, Türkiye Odalar ve Borsalar Birliği'nin TOBB 57.genel kurulunda yaptığı konuşmada, 2001 yılında yaşanan kalp krizinin, darbenin çok önemli bir nedeninin kur olduğunu söyledi. 
     Kurun ani bir şekilde çökmesinin ve böylesine ani bir çöküşten sonra kuru serbest bırakmak dışında bir seçeneğin dünyada da çok fazla görülmediğini belirten Derviş, ''uzun vadede daha farklı bir kur politikasına geçmek, daha farklı bir kur rejimine dayanmak mümkün olabilir. Fakat bu kadar ağır bir krizden sonra dengeleri, yeni bir ortamda, serbest kur rejimine dayandırmaktan başka bir çaremiz yok'' diye konuştu. 
     Derviş, serbest kurun son aylarda belli bir istikrar kazandığını, artık kurun aşırı dalgalı bir şekilde serbest olacağını düşünmediğini söyledi. Kemal Derviş, orta vadede Türk ekonomisinin gerçeklerinin, maliyetlerinin, uzun vadede dengelerinin gerçekleri yansıtan belli bir istikrarla devam edeceğini bildirdi. ''Kur konusunda hedefimiz yok. Hedef de gösteremeyiz'' diyen Derviş, TOBB delegelerine yönelik olarak, ''hesaplarınızı yaparken, yatırımlarınızı düşünürken, gerçek uzun dönemli dengelere dikkat edin ve kur riski almamaya çalışın. Mümkün olduğu kadar temkinli, kurun serbest devam edeceğini bilerek, bütün yumurtalarınızı sepete koymadan, riski biraz dağıtarak karar vermeye çalışın'' dedi. 
     Bakan Derviş, geçmişte kurdaki artışın spekülatif olduğunu ve mutlaka ineceğini söylediğini hatırlatırken, kuru bugünkü değerinin de gerçekleri yansıtmadığını kaydetti. Derviş, ''bir miktar size piyasada yarışma gücünü verecek daha gerçekçi kurun önümüzdeki aylarda serbestçe oluşacağına inanıyorum'' diye konuştu. 
     Devlet Bakanı Kemal Derviş, sanayicilere yönelik ''golleri siz atacaksınız. Devlet yük olmaktan ve kriz çıkarmaktan vazgeçecek. Saha sizindir'' dedi. 
     Bakan Derviş, Tobb'un 57. Genel kurulu'nda yaptığı konuşmada, sözlerine, Tobb Başkanı Rifat Hisarcıklıoğlu'nun konuşmasını çok beğendiğini ve yapıcı bulduğunu, her paragrafına kendisinin de imza atabileceğini belirterek başladı. 
     Derviş, tarihten ders almanın, teşhis koymaktan çok önemli olduğunu, ancak bazı yerde ileriye bakmakta yarar bulunduğuna işaret ederken, geriye bakıldığında Kasım ve Şubat krizleri bulunduğunu hatırlattı, bu krizlerin bir nevi ''kalp krizi'' gibi bir olay olduğunu söyledi. 
     Bir kalp krizinin, uzun, sağlıksız yaşamın ürünü olduğunu anlatan Derviş, birdenbire ortaya çıkmayacağını vurguladı. Bu tür ağır ekonomik bunalımların da bir-iki yılda oluşmayacağını belirten Derviş, bir oluşumun, sağlıksız yaşamın sonucu olduğunu belirtti. 
     
     ÖDENEN REEL FAİZLER 

     Derviş, 1994 yılından önce devletin ödediği reel faizin yüzde 10'un altında olduğunu hatırlatırken, 1995 yılında reel faizin yüzde 
     31, 1996'da yüzde 33, 1997'de yüzde 16, 1998'de yüzde 24, 1999'da da 
     yüzde 33 olduğunu hatırlattı. 
     1990'lı yılların ikinci yarısında devletin ödediği reel faiz 
     ortalamasının, yüzde 24-25 civarında olduğunu ifade eden Derviş, böyle bir reel faizle hiç bir ekonominin uzun süre yaşamayacağını söyledi. 
     Derviş, devamla şöyle dedi 
     ''Uzun süre bir aile, işletme, devlet de yaşayamaz. Bu yüksek reel faizin nedeni, yüksek kamu açıkları, düzensiz kamu politikaları ve devlet yapısı ile yüksek ve belirsiz enflasyondur. Gerçekten belirsiz olan ortamda, yatırımcılar yüksek risk alıyor, faizler çok yükselmiş oluyor ve bu yüksek faizler, sağlıklı, sürekli büyümenin en önemli engelini teşkil ediyor.'' 
     
     ''TÜRKİYE'YE YENİ BAŞLANGIÇ GEREKİYOR'' 

     Bakan Derviş, Türkiye'ye yeni başlangıç gerektiğine inandığını belirtirken, devletin etkinliğinin artırılması, ancak daha küçük olması gerektiğini söyledi. 
     Derviş, ''devlet denetim yapmalı, fakat ekonominin oyun sahasına inlememeli. Devlet kriz çıkartmamalı, düzeni sağlamalı. Fakat golleri tabiiki siz atacaksınız. Sizin gücünüzle, çabalarınızla Türkiye başarıya ulaşacak'' diye konuştu. 
     
     BANKACILIK SEKTÖRÜ 

     Bakan Derviş, bankacılık konusunda geçmişte büyük sorunlar yaşandığını hatırlatırken, bu sorunları temizleme ve daha sağlıklı bir yapıya kavuşturmanın zor olduğunu bildirdi. 
     Derviş, ''yolun yüzde 100'u değil ama yüzde 70'i, 80'i katedildi'' dedi. 
     Bakan Derviş, kamu bankalarında da geçmişte sıkıntılar yaşandığını, ancak özellikle Halk Bankası'nın bundan sonra çok daha güçlü şekilde devreye girerek, uygun maliyette, uygun vadede kredi verebileceğini vurguladı. 
     
     DERVİŞ'E LAF ATMA OLAYI 

     Bakan Derviş konuşması devam ederken, salondan bir kişinin ''biraz da çiftçiyi düşün, Ziraat Bankası'nı düşün'' dediği duyuldu. 
     Bakan Derviş, bu sözler üzerine herhangi bir tepki vermeden konuşmasını sürdürürken, ''Ziraat Bankası'nın da çok büyük önemi var'' demekle yetindi. 
     Derviş bu arada, Kamu Bankaları Ortak Yönetim Kurulu Başkanlığına atanan Safa Ocak'ın ''cesur ve yatırımı, özel sektörü bilen, kredi vermeyi baş hedef olarak kabul eden'' bir insan olduğunu ifade ederken, ''sanıyorum birlikte, güzel yatırımlara imza atacaksınız'' dedi. 
     Bakan Derviş, gerçekleştirilen yapısal reformlara değinirken, henüz bu reformların neticelerinin somut olarak görülmediğini, toplum olarak, somut olarak yaşanamadığını, ancak son 15 ayda Türkiye'nin çok önemli bir değişimden geçtiğini ve artık eski yapıya dönüşün çok zorlaştığını belirtti. 
     
     MERKEZ BANKASI VE BDDK 

     Merkez Bankası'nın özerkliği ve bağımsızlığının, uzun vadede enflasyonun düşürülmesinde en önemli garanti olduğuna da dikkati çeken Derviş, kısa vadeli politikalarla enflasyonun düşürülebileceğini, ancak uzun vadede, güçlü bir Merkez Bankası'nın sorumlu para politikası yürütmesinin çok önemli güvence olduğunu ve Türk toplumunun bu güvenceye kavuştuğunu kaydetti. 
     Derviş, BDDK'nın görevleri, işleri ve yasasının açıklığa kavuştuğunu anlatırken, ''Bundan böyle, sorumsuz bankacılık dönemi bitmiştir. Artık bankacılık sektöründe yaşadığımız kazaları, bir daha yaşamayacağız'' şeklinde konuştu. 
     
     ''BÜYÜME KONUSUNDA BİR ENGEL KALMADI'' 

     Devletin tarım sektörünü, ''imkanlar ölçüsünde'' desteklemesi gerektiğine işaret eden Derviş, Türkiye'nin mutlaka ''sosyal devlet'' yapısını koruması ve geliştirmesi gerektiğini kaydetti. 
     Derviş konuşmasının sonunda, zorlukların bitmediğini, ancak finansal dengelerin oturduğunu, enflasyonun inişe geçtiğini ve şu anda artık Türkiye'nin önünde hızlı büyümemesi için bir engel kalmadığını söyledi. 
     Bakan Derviş, ''elimizdeki olanakları kullanabilirsek, Türkiye bu aylardan itibaren hızlanarak büyümeye geçecektir'' dedi. 
     





</TEXT>
</DOC>
