<DOC>
<DOCNO> 96980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sondun14.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Terörist rejim tehlikesini ortadan kaldıracağız" 
</HEADLINE>
<TEXT>

     Afganistan'a sürekli asker gönderen Amerikan 10. Dağ Komando Tümeni'ni ziyaret eden ABD Başkanı George Bush, giderek artan terörist rejim tehlikesini ortadan kaldıracaklarını söyledi. 
     New York eyaletindeki Fort Drum askeri üssünde bulunan 10. Dağ Komando Tümeni'nin çoğu Afganistan'da görev yapmış binlerce askerine hitap eden Bush, ''Diplomasiyi, gerekirse de güç kullanacağız'' dedi. 
     Başkan Bush, ''Dünyanın bazı yerlerinde ABD'nin doğrudan gücünü kullanmasından başka seçeneği bulunmuyor. İşte bu nedenle sizi, ordumuzu gönderiyoruz, kazanmaktan başka çareniz bulunmayan savaşlara'' derken, 22 dakika süren konuşmasında, ''şer ekseni'' olarak adlandırdığı Saddam Hüseyin, Irak, İran ve Kuzey Kore'yi açıkça dile getirmedi. 
     Askerlerin geleneksel biçimde bağırarak onayladıkları ve sık sık alkışladıkları Bush'un konuşması sırasında bir asker, ''Hadi, Saddam'ı yakalayalım'' diye bağırınca, bir alkış ve çığlık fırtınası koptu. 
     Başkan Bush, konuşmasını, ''Bu zalimler ve teröristlerin tek bir ortak yönleri var. Planları ve amaçları ne olursa olsun, insanlık ve vicdanın en küçük bir parçasını bile yok edemeyecekler'' diye sürdürdü. 
     Başkan Bush, konuşmasının sonunda, Afganistan'da görev yapan bazı askerlere kahramanlık madalyası taktı. 
     Başkan Bush'u büyük coşkuyla karşılayan ve 1990'larda ABD'nin dünyanın çeşitli ülkelerine en çok asker gönderdiği 10. Dağ Komando Tugayı, 48 saat içinde dünyanın herhangi bir yerine konuşlanma yeteneğine sahip bulunuyor. 
     





</TEXT>
</DOC>
