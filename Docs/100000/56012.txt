<DOC>
<DOCNO> 56012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun20.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "İsteseydik Arafat'ı bugüne kadar öldürürdük" 
</HEADLINE>
<TEXT>

     İsrail Dışişleri Bakan Yardımcısı Michael Melchior, Filistin lideri Yaser Arafat'ın şiddeti durdurmadığı için ''diskalifiye'' olduğunu savundu. 
     Melchior, İsrail'in Berlin Büyükelçiliği önünde gazetecilere yaptığı açıklamada, ''İsrail Başbakanı Ariel Şaron'un siyaseti ne Arafat'ı öldürmek ne de özerk Filistin yönetimini alaşağı etmek. Ancak sorun Arafat'ın diskalifiye olması'' dedi. 
     ''Her seferinde Arafat'a yeni bir şans verdik. Bu kez İsrail'in artık bu komediyi sürdüremeyeceği bir noktaya geldik. Sorumluyu ortaya çıkartmalıyız, ya Arafat suçludur, ya da diskalifiye olur'' diye konuşan İsrailli diplomat, bu durumdan memnun olmadıklarını, zira Arafat'ın verdiği sözü yerine getirmediğini, terörist listesindeki bazı isimlerin tutuklandığını, ancak hemen sonra salıverildiğini söyledi. 
     Melchior, ''İsrail isteseydi, Arafat'ı bugüne kadar öldürürdü. 
     Üstelik Arafat'tan sonra nasıl bir dönem yaşanacağını kimse bilemez. 
     Ancak Arafat şunu bilmelidir ki, özerk bölgelerdeki militanları görüşmelerle durduramaz'' diye konuştu. 
     Arafat'ın terörizme karşı mücadele etme sözünde durmadığını belirten Melchior, ''Son tutuklamalardan sonra bile, teröristler, Arafat'ın merkez karargahı yakınlarında oturuyor ve saldırılar planlıyor'' şeklinde görüş belirtti. 
     Özerk Filistin bölgelerine yönelik saldırıları da, İsrail'in kendini savunduğu gerekçesi ile haklı gösteren Melchior, ''Yine de görüşme kapısını açık bırakıyoruz. Arafat, medeni dünyanın bir parçası olmak isterse, kapı ona açıktır. Ortadoğu'daki sorunlar sadece görüşme masasında çözülebilir'' diye konuştu. 
     






</TEXT>
</DOC>
