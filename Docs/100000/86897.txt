<DOC>
<DOCNO> 86897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/spor/spo01.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Fırtınası 
</HEADLINE>
<TEXT>

Siyah-Beyazlılar, transferde yine gaza bastı. Romalı Zago ile sözleşme imzaladı. Fiorentinalı Amaral ile iki yıllığına el sıkıştı. Nouma’dan kesin söz aldı. Kaleci Cordoba için de kulübü ile pürüzleri giderdi 
     ORHAN YILDIRIM 

     Zago kesin bitti 
     İTALYA’NIN Başkenti Roma’da transfer için üs kuran Siyah - Beyazlı yöneticiler Hüsnü Güreli, Yıldırım Demirören, Kıvanç Oktay ve Teknik Direktör Mircea Lucescu, dün bombaları birer birer patlattı. Beşiktaş, öncelikle İtalya Ligi ikincisi Roma’nın 33 yaşındaki Brezilyalı defans oyuncusu Antonio Carlos Zago ile iki yıllık sözleşme imzalayarak, yıldız futbolcuyu renklerine kattı. 
     
     Amaral’da pürüz yok 
     FATİH Terim’in daha önce çalıştırdığı ancak bu sezon ikinci lige düşen Fiorentina’nın orta sahadaki dinamosu, 30 yaşındaki Brezilyalı Amaral ile kesin anlaşma sağlandı ve iki yıllığına el sıkışıldı. 1.70 boyundaki siyahi futbolcunun kulübüyle de ön görüşmelerin olumlu geçtiği ve bugün resmi olarak masaya oturulmasından sonra sözleşmelerin imzalanacağı açıklandı. 
     
     Nouma’dan garanti 
     GALATASARAY’IN daha önce Siyah - Beyazlılar’la anlaşan Fransız Pascal Nouma ile ilgilendiğini duyan yöneticilerden Kıvanç Oktay, dün acil olarak özel uçağıyla Cannes’a uçtu. Burada Nouma ile bir araya gelen Oktay, yıldız oyuncudan, "Türkiye’de Beşiktaş’tan başka takımda asla oynamam. Ben Beşiktaşlı’yım. Gerekirse futbolu bırakırım. Benim sözüm söz" yanıtını aldı. 
     
     Cordoba kiralanacak 
     MİRCEA Lucescu’nun daha önce imza attırdığı Kolombiya milli takımının kalecisi Cordoba için Boca Juniors’a kiralama önerisi sunuldu. İki kulübün ödeme şekillerinde küçük pürüzleri gidermek üzere olduğu, resmi imzanın bir kaç gün içerisinde atılacağı ifade edildi. Beşiktaş, transferi Edilson, Ankaragücülü Niyazi ve Samsun’un kalecisi Göksel ile tamamlayacak. 
     
Engin’in gözü UEFA’da      MENAJER Sinan Engin, Beşiktaşlı taraftarlara umut dolu mesajlar verdi. Süper bir kadro kurmak üzere olduklarını söyleyen Engin, "İsviçre’deki hazırlık kampında daha sahaya çıkarken rakiplerine korku veren bir takım oluşturacağız. Bu sene sadece şampiyonluğu değil, UEFA Kupası’nı da istiyoruz" diye konuştu. Siyah - Beyazlılar, 1 - 12 ve 15 - 28 Temmuz’da İsviçre’de kamp yapacak. 
     
Beşiktaş tez konusu      HALKA açılarak, 24 milyon dolarlık borçtan kurtulan Beşiktaş, İzmir 9 Eylül Üniversitesi’nde tez konusu oldu. Yarın yönetici Emin Önal ve Genel Koordinatör Gökhan Sarı ile birlikte Ege’ye gidecek olan Başkan Serdar Bilgili, saat 15.30’da üniversitede konferans verecek. Halka arzı ilk gerçekleştiren kulüp olarak önemli başarıya imza attıklarını dile getiren Bilgili, "Hedef Beşiktaş’ı kendi ayakları üzerinde duran kulüp yapmak" ifadesini kullandı. 
     



 SPOR 
































</TEXT>
</DOC>
