<DOC>
<DOCNO> 61057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur13.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara içenler ''öksürük''le gelen uyarıyı dikkate almıyor... 
</HEADLINE>
<TEXT>

     İngiltere'de yapılan araştırmalara göre, sigara tiryakilerinin yüzde 75'lik bölümü, inatçı öksürüklerle ortaya çıkan öldürücü akciğer hastalığı uyarısını ciddiye almıyor. 
     Sigara içenlerin yüzde 20'sinin kronik öksürükten şikayetçi olduğunu, ancak bu kişilerin büyük çoğunluğunun doktorlarına başvurup bu öksürüğün nedenlerinin araştırılması yoluna gitmediklerini belirten Göğüs Hastalıklarıyla Mücadele Derneği, bu öksürüklerin, öldürücü akciğer hastalıklarının en önemli göstergelerinden ilkini oluşturduğunu bildirdi. 
     Özellikle COPD choronic obstructive pulmonary disease denilen akciğer hastalığının sigara içenler arasında görülme oranının son derece yüksek olduğunu ve inatçı öksürükle ortaya çıkan bu hastalığın her yıl sadece İngiltere'de 30 bin kişinin hayatına mal olduğunu da hatırlatan araştırmacılar, akciğer kanseri ve kalp krizi tehlikesinden haberdar olan tiryakilerin, bu hastalığı ise çok iyi bilmediklerine işaret etti. 
     Hastalığın yavaş ilerlediğini ve bu sinsi ilerleyişin son aşamalara kadar fark edilemediğini belirten uzmanlar, hastaların yüzde 75'inin sert öksürüklerle ortaya çıkan hastalığı, yatağa düşme noktasına kadar fark edemediklerini de kaydetti. 
     Küçük öksürük krizleri sonrasında nefessiz kalmak, sürekli öksürük ve balgam üretimi gibi semptomları bulunan hastalığın çok sayıda kişi tarafından bilinmediğine dair bulguların ise MORI tarafından yaklaşık 900 kişi üzerinde yapılan araştırma sonucunda tespit edildiği belirtiliyor. 
     






</TEXT>
</DOC>
