<DOC>
<DOCNO> 95084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun10.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların Davos'u Barselona'da toplanıyor 
</HEADLINE>
<TEXT>

     Erkeklerin hakim olduğu dünyada kadınların ekonomik güçlerinin nasıl artırılacağı konusunu tartışmak üzere 78 ülkeden 600 kadın, İspanya'nın Barselona kentinde biraraya geliyor. 
     Davos'daki erkeklerin ağırlıklı olduğu toplantının ardından düzenlenen Küresel Kadınlar Zirvesi, bu nedenle ''Kadınların Davos'u'' olarak tanımlandı. 
     Zirve yöneticisi Irene Natividad, bu yıl, 12 yıl önce Montreal'de yapılan ilk toplantıya oranla çok daha fazla delege katıldığına dikkat çekerek, ''amaçlarının, kadın liderleri kadınların ekonomik nüfuzunun artırılması konusunu görüşmek üzere biraraya getirmek olduğunu'' söyledi. 
     Natividad, bugün başlayacak ve Cumartesi günü sona erecek toplantıda, herhangi bir kararın kabul edilmeyeceğini, onun yerine iş bağlantıları, ittifaklar kurmak gibi pratik konuları başarmayı umut ettiklerini açıkladı. 
     Küresel Kadınlar Zirvesi'nde, aralarında Belçika Başbakan Yardımcısı Laurette Onkelinx, Gambia Devlet Başkanı Yardımcısı Isatou Njie Saidy, Kosta Rika Devlet Başkanı Birinci Yardımcısı Astrid Fischel'in de bulunduğu dünyanın birçok ülkesinden çok sayıda kadın politikacı ve işkadınını biraraya gelecek. 
     Zirve, Barselona'da devam eden AIDS konferansıyla aynı zamana rastlarken, burada da kadınların AIDS gibi hastalıkları ve sağlık yöntemleri konularını ele alacakları belirtiliyor. 
     Küresel Kadınlar Zirvesi için internet üzerindeki www.globewomen.com sitesinde, zirvedeki katılımcıların ve 78 ülkenin isimleri yer alırken, temsil edilen ülkeler arasında 
     Türkiye bulunmuyor. 
     





</TEXT>
</DOC>
