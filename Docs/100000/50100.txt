<DOC>
<DOCNO> 50100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/guncel/gun04.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte fatura maratonu 
</HEADLINE>
<TEXT>

İGDAŞ çetesinin, Avrasya Koşusu için sahte fatura düzenleyerek haksız kazanç sağladığı saptandı 
     NEDİM ŞENER 

     İGDAŞ’ı 22.5 trilyon lira zarara uğratan çetenin, 1998’de Avrasya Koşusu açılış organizyonu adı altında sahte fatura düzenleyerek yaklaşık 7.5 milyar lira haksız kazanç sağladığı belirlendi. 
     Abdullah Topel Coşkun ve Tufan Mengi’nin adlarının karıştığı yolsuzluk, hesap uzmanların İGDAŞ’ın kayıtlarında yaptığı inceleme sonucunda ortaya çıkarıldı. Uzmanlar, İGDAŞ’ın Avrasya Marotonu açılış organizasyonu için İlhan Demirel’e ait Dekart Ltd adlı şirkete 15.10.1998 tarihli iki fatura karşılığında 6 milyar 500 milyon lira ve 975 milyon lira ödediğini tespit etti. Şirketin Avrasya Maratonu için herhangi bir organizasyon yapmadığını saptayan uzmanlar, Demirel’in ifadesine başvurdu. Demirel, şirketinin böyle bir çalışma yapmadığını ve İGDAŞ’a kesilen faturayı da kendilerinin düzenlemediğini belirtti. İnceleme sonunda İGDAŞ’a verilen faturanın sahte olduğu belirlendi. 
     Paranın kimin cebine girdiğini araştıran hesap uzmanları, İGDAŞ’ın verdiği çekin bu kurumla ilgili soruşturmada tutuklanan Naci Erdemir tarafından tahsil edildiğini tespit etti. Erdemir polis ifadesinde İGDAŞ’tan alınan paranın Mengi’ye gittiğini itiraf etti. Hesap uzmanları hazırladıkları raporda şu değerlendirmeyi yaptı 
     
     Uzman raporuyla saptandı 
     "Naci Erdemir, Dekart Ltd adına İGDAŞ tarafından düzenlenen 21.10.1998 tarih ve toplam 7 milyar 745 milyon lira tutarında çekin tahsilatı ve diğer tahsilat bilgileriyle ilgili verdiği bilgileri tekrarlamış bu işin çıkar amaçlı teşekküle ait bir iş olduğunu beyan etmiştir. Dekart Ltd adına tahsilatı gerçekleştiren Naci Erdemir’in bu şirketle arasında herhangi bir ortaklık ve ticari mali bir ilişki bulunmadığı görüldü. Naci Erdemir, bu tahsilatı Abdullah Topel Coşkun ve Taci Erdemir’in talimatları üzerine yaptığını ve tahsil ettiği paraların Abdullah Topel Coşkun tarafından organize suç örgütü lideri Tufan Mengi’ye gönderildiğini belirtmiştir." 
     



 GÜNCEL 




















</TEXT>
</DOC>
