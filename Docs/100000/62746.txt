<DOC>
<DOCNO> 62746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun07.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna'nın pahalı av merakı... 
</HEADLINE>
<TEXT>

     İngiltere'de satın aldığı şehir dışındaki lüks malikanesinde canı sıkılan Madonna, yeni hobisi için kesenin ağzını açtı. 
     Avlanmaya heveslenen sanatçı, pahalı butiklerden alışverişe çıkarak aralarında 1000 pound yaklaşık 2 milyar lira tutarındaki av ceketinin de bulunduğu pekçok kıyafet satın aldı. 
     Internetteki ''peoplenews'' sitesinin haberine göre, avlanma merakı, Madonna'ya pahalıya patladı. Bu hobisinin ciddi olduğunu eşine ve çevresine ispatlamak isteyen şarkıcı, ünlü Purdey mağazasına giderek epeyce masraf yaptı. 
     Buradan av kıyafetleri seçen, ardından başka bir dükkandan silah ve malzeme satın alan yıldız, daha çok Lady Henrietta Palmer'ın imzasını taşıyan kıyafetleri tercih etti. Madonna'nın ''av gardrobunda'', 975 pound'luk kaşmir av ceketi, bir kasket ve dize kadar gelen özel kesim avcı pantalonu yer aldı. 
     Eli açık müşterisinden memnun kalan Lady Henrietta ise ''Müşterilerim hakkında konuşmayı sevmem. Ama, eminim ki, Madonna, benim giysilerimle müthiş görünecek'' yorumunda bulundu. 
     






</TEXT>
</DOC>
