<DOC>
<DOCNO> 98719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur26.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da "Pisa Kulesi" gibi evler... 
</HEADLINE>
<TEXT>

     Samsun'un Kadıköy Mahallesi'nde heyelan nedeniyle çok sayıda ev, İtalya'daki ünlü Pisa Kulesi gibi bir tarafa eğilirken, konut sahipleri içinde ayakta durmakta zorlandıkları evleri tehlikeye rağmen terk etmiyor. 
     İlkadım Beldesi sınırları içinde yer alan Kadıköy Mahallesi'nin önemli bölümü imar planlarında heyelanlı bölge olarak görünmesine rağmen, çok sayıda bina kaçak inşa edildi. Zamanla toprak kayması yüzünden bu evler bir tarafa eğilirken, konut sahipleri evleri terk etmemekte direniyor. 
     Bazı bina sahipleri evlerin yıkılmasını önlemek için çeşitli tedbirlere başvururken, ekonomik nedenlerle hiçbir girişimde bulunamayan konut sahipleri ise her gün artan tehlike içinde yaşamlarını sürdürüyor. 
     Gidecek başka yer olmadığı için mecburen barınmaya devam ettiklerini belirten mahalle sakinleri, özellikle aşırı yağmurlarda evlerin oynamaya başladığını kaydederek, ''Yıllardır bu bölgede oturuyoruz. Geceleri uyuyamaz olduk. Evlerimiz gün geçtikçe daha da yan yatıyor, en sonunda yıkılacak. Ne yapacağımızı şaşırdık'' dediler. 
     Belediye yetkilileri ise Kadıköy Mahallesi'nin yanı sıra hemen yanında bulunan Zeytinlik ve Çatalarmut mahallelerinin de heyelanlı bölge olduğunu ifade ederek, şu bilgiyi verdi 
     ''Bu bölgelerde zemin etüt çalışmaları başlattık. Sondaj işlemleri tamamlandı ve laboratuvar sonuçlarını bekliyoruz. Gelen sonuçlara göre tehlike arz eden heyelanlı bölgeleri tespit edip, sonucu Afet İşleri Genel Müdürlüğü'ne göndereceğiz. Durum değerlendirmesinin ardından gerekli tedbirleri alacağız.'' İlkadım Belediye Başkanı Necmi Akkoyunlu, bölgede yaklaşık 125 hektar heyelanlı alan bulunduğunu belirterek, ''Şu an geçmişten gelen hataları düzeltmeye çalışıyoruz. Belde insanları tehdit altında. Umarız acı olaylarla karşılaşmayız'' dedi. 
     





</TEXT>
</DOC>
