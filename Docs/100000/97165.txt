<DOC>
<DOCNO> 97165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur08.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezarlıkta Mozart ve Beethoven'in bestelerini çalıyorlar... 
</HEADLINE>
<TEXT>

     Balıkesir'in Edremit İlçesi'ne bağlı Zeytinli Beldesi'ndeki belediye şehir mezarlığında, dünyaca ünlü müzisyenler Mozart ve Beethoven'in besteleri çalınıyor. 
     Zeytinli Beldesi Belediye Başkanı Şadan Aytaç, mezarlıkların insanların acılarının tazelendiği yerler olduğunu belirterek, hemşehrilerinin acılarını dindirmek ve biraz olsun rahatlayabilmelerini sağlayabilmek için ilahilerin yanı sıra klasik müzik yayını yapmaya başladıklarını söyledi. 
     Klasik müzik yayınını mezarlıkların en çok ziyaret edildiği Perşembe ve Cuma günleri ile bayramlarda yaptıklarını anlatan Aytaç, ''Yayınımızda ünlü besteciler Mozart ve Beethoven'in eserlerini kullanıyoruz. Uygulamayla ilgili belde halkından da olumlu tepki aldık'' dedi. 
     Mezarlık ziyaretinde bulunan vatandaşlar da, genelikle ilahiler duymaya alışık oldukları mezarlıkta müzik yayını yapılmasına önce şaşırdıklarını ve yadırgadıklarını, ancak sonradan alıştıklarını ve mezarlıktaki klasik müzik yayınlarının kendilerini rahatlattığını ifade ediyorlar. 
     





</TEXT>
</DOC>
