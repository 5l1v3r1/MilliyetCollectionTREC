<DOC>
<DOCNO> 84049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/spor/spo04.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba kılıcı çekti 
</HEADLINE>
<TEXT>

Trabzonspor Teknik Direktörü, eleştirilerin erken başladığını söyledi "Çok fırtına atlattım, rüzgarlar bu yüzden beni hiç sarsmıyor" dedi 
     TRABZONSPOR’UN yeni Teknik Direktörü Samet Aybaba, geçmişi ve Trabzonspor’daki hedeflerini anlattı. Aybaba, "Türkiye’de şaibesiz kişi aranıyorsa ilk adamlardan biriyim. Benim Allah’tan başka kimseden korkum yok. Trabzon’dan çekinecek bir lekem ve hatam olmadı. Trabzonspor’u iyi yerlere taşıyacağım. Taraftarlar da bizi kucaklayacak. Ben takımımı ve kendimi her zaman savunurum. Eleştiriler başladı. Fırtınalar atlattım, rüzgarlar bu yüzden beni sarsmıyor" diye konuştu. 
     HAZIRLIK dönemini bir hafta geriye çekeceğini açıklayan Samet Aybaba, transferleri bir an önce netleştirmelerinin gerektiğini söyledi. Aybaba, "Yapacağımız çok iş var. Vaktimiz az. Bunun için de hazırlıklara erken başlamak zorundayız. Transferle direkt olarak ilgileniyorum. Görüşülecek futbolcularla birebir temas kuruyorum. Transferi bitirmeden tatil yok. Trabzonspor artık vakit kaybetmeyecek. Yepyeni bir kadro ile yola çıkacağım" yorumunu yaptı. 
     YÖNETİME, Hami, Osman, Cem ve Metin için gönderilmesi raporunu veren tecrübeli hoca, "Kararımın arkasındayım" diye konuştu. Aybaba sözlerini şöyle tamamladı "Hami ve Osman yaşlandı. Bu iki futbolcunun takım küme düşme hattındayken, antrenörlük kursuna gitmesine bir anlam veremiyorum. Demek ki kafalarında futbolu bitirmişler. Metin, Cem ve Güngör’den yararlanabileceğimi düşünemiyorum. Sokaktaki Trabzonsporlu taraftarlar kararımı destekliyorlar." 
     
     Özyazıcı’dan Sümer’e tepki 
     TRABZONSPOR’UN eski teknik direktörü Ahmet Suat Özyazıcı, Başkan Özkan Sümer’i sert bir dille eleştirdi. Özyazıcı, "Özkan Sümer, cemiyetleri kullanarak önemli yerlere geldi. Ne yazık ki kullandığı cemiyetleri ve kişileri unuttu. Ben nalına da, mıhına da vuruyorum. Bakın bir yere de gelemiyorum. Niçin Çünkü cemiyetçiliğim iyi değil. Oysa Sümer çok iyi cemiyetçi" dedi. 
     



 SPOR 































</TEXT>
</DOC>
