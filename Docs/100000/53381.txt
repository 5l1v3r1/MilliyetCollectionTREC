<DOC>
<DOCNO> 53381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sondun05.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı General ''Kara birliklerini de gönderebiliriz'' 
</HEADLINE>
<TEXT>

     ABD'nin Afganistan'da yürüttüğü harekatın komutanı General Tommy Franks, harekatın ilerleyişinden memnun olduğunu belirtmeKle birlikte, ''daha yapılacak çok iş olduğunu'' söyledi. 
     General Franks, Özbekistan'ın başkenti Taşkent'te düzenlediği basın toplantısında, son 10 günde Taliban'a karşı önemli ilerleme kaydedildiğini belirtti. Kuzey İttifakı'nın ülkenin büyük bölümünün denetimini hızlı ele geçirmesine şaşırmadığını söyleyen Franks, ''Ancak daha yapılacak çok iş var'' dedi. 
     Taliban'ın elinde kalan, ''Kuzeyde Kunduz, güneyde de Kandahar kentlerinde işi tamamlamamız gerekiyor'' diyen Franks, ''tamamlanması gereken en önemli işin'' de El Kaide terör ağının yok edilmesi olduğunu söyledi. General Franks, direnişin sürdürdüğü Kunduz'un gün sonunda alınacağı öngörüsünde bulunurken, Taliban'ın devrilmesinin ''ara hedef'' olduğunu, harekatın esas amacının dünya genelindeki terörizm olduğunu ifade etti. 
     
     Kara birlikleri 

     General Franks, Afganistan operasyonunun gelecekte alacağı biçime ilişkin bir soruyu yanıtlarken, bölgede ilerlemenin aslında Amerikan hava gücüne ve istihbarat bilgilerine dayandığını, Afganistan'a kara birlikleri gönderilmesinin seçenek dışında olmadığını söyledi. 
     Afganistan'da hala birkaç yüz askerden oluşan özel güçlerin bulunduğunu belirten Franks, bu askerlerden bazılarının Taliban'a karşı mücadelenin koordinasyonuna yardım ettiğini, bazılarının istihbarat topladığını, diğerlerinin de Usame Bin Ladin'in izinin sürüldüğü askeri operasyona katıldığını anlattı. 
     Kabil yakınlarındaki Bagram hava üssünde dün Kuzey İttifakı yetkilileriyle görüştüğünü açıklayan Franks, bu görüşmesine ilişkin ayrıntı vermedi. 
     






</TEXT>
</DOC>
