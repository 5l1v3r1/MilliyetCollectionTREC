<DOC>
<DOCNO> 57786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sonspo12.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'dan Futbol Federasyonu'na suçlama 
</HEADLINE>
<TEXT>

     Trabzonspor Kulübü Basın Sözcüsü Mehmet Ongan, '' Türkiye'de maç skorlarını artık kulüplerin profesyonel kadroları, hava ve saha şartları, seyirci faktörü ya da sakat ve cezalı oyuncular değil, İstanbul Futbol Fedarasyonu ve onların İstanbul Hakem Komitesi'nin atadığı hakemler tayin ediyor'' dedi. 
     Ongan, yaptığı açıklamada, ''Gençlerbirliği maçının ardından, Gençlerbirliği futbolcularının ifadelerine, köşe yazarların yorumlarına, 65 milyonun gördüğü komik penaltıya ve sayın İlhan Cavcav'ın hakem soyunma odasında, Erdemir'e tacizine artık değinmek istemiyoruz'' diye konuştu. 
     Ongan, ''Bu karşılaşmada 88 dakika boyunca düdük çalan sayın Erdemir'e soyunma odasına ne olmuştur ki maçın devamında bilerek, isteyerek ve kasıtlı olarak Trabzonspor'u katletmiştir Ancak, adı Dünya Kupası için geçen Sayın Erdemir, bu maçtaki son 4 dakikalık yönetimi ile Dünya Kupası vizesini almıştır '' ifadelerini kullandı. 
     Mehmet Ongan, konuşmasına şöyle devam etti 
     ''Hakem Metin Tokat ile 3 ayrı maçı hatırlatmak istiyorum. Yer Samsun, rakip İstanbul takımlarından Beşiktaş, maç erteleniyor ve daha sonra tarafsız bir sahada maç oynanıyor. Yer İstanbul ev sahibi takım Galatasaray, Kocaelispor ile yapacağı maç 2 kez erteleniyor. Birinci neden futbolcuların sakatlanabilecek olması. Yer Rize, saha zemini çok ağır, Trabzonspor-Çaykur Rizespor maçı oynanıyor ve 3 oyuncumuz sakatlanıyor. Türkiye'nin bir ucu Rize'de bir gün daha yatmak, hem de Ramazan ayında sayın Metin Tokat için çok zor. Ama İstanbul'da birkaç gün daha beş yıldızlı otelde yatmak çok daha güzel, Ramazan'da bitmiş... 
     Yapılan bu haksızlıklardan sonra yenilen Trabzonspor taraftarının, haftaya yapılacak olan Göztepe maçında, olası kötü tezahuratından sonra bu sezon ilk tatil edilen maç ve ilk saha kapatma cezası Trabzonspor kulübüne verilirse, buna kimse şaşırmasın. Kısacası İstanbul Futbol Federasyonu ve İstanbul Merkez Hakem Komitesi, Anadolu kulüplerini ve futbolcularını ikinci sınıf vatandaş olarak görmektedir. Ama unutmasınlar onlar, oturdukları mevkiye ikinci sınıf vatandaşların oyları ile geldiler. Bizler sınıfımızı geçeriz ancak onlar sınıfta kalır.'' 
     






</TEXT>
</DOC>
