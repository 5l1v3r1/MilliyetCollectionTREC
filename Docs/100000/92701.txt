<DOC>
<DOCNO> 92701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur14.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan'dan işçi emeklilerine müjde... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, işçi emeklilerinin aylık TÜFE uygulamasından kaynaklanan 19 günlük fark alacaklarının yasal faiziyle birlikte ödeneceğini 
     bildirdi. 
     Emekliler Günü dolayısıyla Bakanlık'ta düzenlenen törende konuşan Okuyan, Ulu Önder Atatürk'ün 30 Haziran 1927 tarihinde emekli olduğunu hatırlatarak, bugünü Bakanlık olarak Emekliler Günü olarak kutladıklarını bildirdi. 
     Büyük özlemle andıkları Cumhuriyet'in kurucusu Ulu Önder Atatürk'ün ortaya koyduğu ve geleceğe yönelik hedefleri yeniden değerlendirildiğinde Atatürk'ün niçin Atatürk olduğunun hissedildiğini kaydetti. 
     Atatürk'e olan minnet borcunu ödeyememenin sıkıntısı içinde olduklarını belirten Okuyan, bugün emeklilerin çok önemli sorunları bulunduğunu söyledi. 
     Emekli maaşlarının çok yetersiz olduğunu eğer emeklilerin ikinci bir geliri yoksa özellikle büyük kentlerde yaşayan emeklilerin aldıkları maaşlarla geçinmelerinin mucize olduğunu anlatan Okuyan, emeklilerin banka ve hastane önünde kuyrukta çile doldurduklarını kaydetti. 
     Çağdaş demokrasi ile yönetilen tüm ülkelerde emekli insanların üretime başka bir alanda katkı sağladığını belirten Okuyan, Türkiye'nin de emeklilerinden yararlanmasına çok büyük ihtiyaç bulunduğunu söyledi. 
     Okuyan, Türkiye'de ilk emeklilik yaşının 1 Nisan 1950 yılında çıkarılan yasayla düzenlendiğini anımsatarak, o dönemde ortalama ömür yaşının 37-41 olmasına karşın emeklilik yaşının 60 olarak belirlendiğini kaydetti. Daha sonra 1965, 1969, 1972, 1977 yıllarında popülist politikalar nedeniyle insanların 38 yaşında emekli edildiğini, bu uygulama nedeniyle sosyal güvenlik kuruluşlarını açık verdiğini kaydetti. 
     Okuyan, SSK, Bağ-Kur ve Emekli Sandığı'nda 400 bin kişinin hak etmediği halde maaş aldığını belirterek, bununla ilgili bir çalışma başlattıklarını, bu çalışma sonucunda Bağ-Kur'da emekli aylığı alan 75 bin kişinin aylıklarının geçen Ekim ayından itibaren kesildiğini ifade etti. 
     Okuyan, emeklilerin en çok yakındığı banka önündeki kuyrukları kaldırmak için ilgili banka yetkilileri ile çalışma yürüttüklerini vurgulayarak, şöyle konuştu 
     ''Banka önündeki kuyrukları mutlaka ortadan kaldıracağız. 
     Kaldırmamız veya asgariye indirmemiz lazım. En azından bugünden 3-4 katı daha aşağıya çekme imkanımız olacak. SSK eczaneleri önündeki kuyrukların tamamını kaldırıyoruz. Bu yıl sonu gelmeden bu kuyrukların tamamı kalkacak. Polikliniklerin önündeki kuyrukların tamamını 31 Aralık gelmeden kaldırmış olacağız. Bu sorunları bizim çözmemiz lazım.'' Çalışma Bakanı Okuyan, işçi emeklilerinin TÜFE uygulamasından kaynaklanan alacaklarının ödenmesi konusunda başlattıkları çalışmanın tamamlandığını belirterek, şöyle devam etti 
     ''İşçi emeklilerinin TÜFE uygulamısından kaynaklanan 19 günlük fark alacaklarını yasal faizleriyle birlikte ödenecektir. Bu ödeme önümüzdeki aya yetişmezse Ağustos ayında kesinlikle gerçekleştirilecektir. Bizim size, büyüklerimize, babalarımıza, amcalarımıza, ağabeylerimize çok fazla söyleyecek bir şeyimiz yok. 
     Çünkü, sizin sorunlarınızın bir kısmını çözsek bile diğerlerini çözmeden ne kadar netice verir onu bilemiyorum. En azından şahsım adına ve yetkililerim adına siz değerli büyüklerimizden özür diliyorum.'' Törende, Tüm Sivil Emeklileri Derneği Genel Başkanı Mustafa Turna, Tüm Bağ-Kur Emeklileri Derneği Genel Başkanı Hasan Çavuşçulu, Tüm İşçi Emeklileri Derneği Genel Başkanı İsmail Aslan, Tüm Subay Emeklileri Derneği Genel Başkanı Mehmet Karateke ile Türkiye İşçi Emeklileri Derneği Genel Başkanı Kazım Ergün, yatıkları konuşmalarda emeklilerin sorunlarına dikkati çekerek, bu sorunlara çözüm getirilmesini ve aylıklarının yükseltilmesini istediler. 
     Konuşmaların ardından Çalışma ve Sosyal Güvenlik Bakanlığı'ndan emekli olan personele Okuyan, ANAP İstanbul Milletvekili Emre Kocaoğlu ve Hak-İŞ Genel Başkanı Salim Uslu tarafından plaket verildi. 
     





</TEXT>
</DOC>
