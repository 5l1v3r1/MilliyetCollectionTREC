<DOC>
<DOCNO> 73894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/ekonomi/eko07.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yükseldi POAŞ düştü 
</HEADLINE>
<TEXT>

     EKONOMİ SERVİSİ 

     7 Ocak’tan bu yana satış baskısında kalan borsa, POAŞ’ın halka arzının bitmesiyle dün hızlı bir yükseliş gösterdi. POAŞ hisseleri günü yüzde 13.24 değer kaybı ile kapatırken İMKB - 100, yüzde 6.45’lik artışla 11.471 puana çıktı. 
     Irak’a yönelik olası bir ABD harekatıyla ilgili endişelerin kısa vadede ortadan kalkması ile oluşan olumlu havanın yanısıra, doların ve faizin de gerilemesiyle borsa özellikle ikinci seansta hızlı bir çıkış yaşadı. Başta holding ve banka hisselerindeki alımlar dikkat çekti. 
     
     Para geri döndü 
     POAŞ’ın halka arzıyla çıkan paranın tekrar borsaya dönmesiyle borsadaki hareket genele yayıldı. Psikolojik 11.000 puanlık direncini kıran endeks 11.500 puana yaklaştı. Uzun süreden bu yana düşük işlem hacmi ile nakit sıkıntısı çekilen borsada dün 563 trilyon liralık işlem hacmi gerçekleşti. 
     Uzmanlar, endeksin 10.500 puanın altına inmediğine ve işlem hacminin oldukça düşük seviyelere geldiğine dikkat çekerek, yeni alım dalgasıyla endeksin 12.000 puan seviyelerine ulaşabileceğini, ancak son iki gündeki artışlardan sonra kar amaçlı satışların da gelebileceğini belirttiler. 
     
Hisse taban yaptı      Halka arz fiyatı 30.000 lira olarak belirlenen ve ön kayıtta talep ettiğini kesin kayıtta alan küçük yatırımcıya 26.400 liradan verilen POAŞ hisseleri, dün beklendiği gibi hızla bir düşüş gösterdi. Son işlem fiyatı 8 Mart’ta 34.000 lira olan hisseler dün ilk seansta 30.500’e, ikinci seansta da 29.500 liraya gerileyerek yüzde 13.24 değer kaybına uğradı. POAŞ hisseleri 61 trilyon lira ile en çok işlem hacmi gerçekleştiren hissesi oldu. 
     



 EKONOMİ 
















</TEXT>
</DOC>
