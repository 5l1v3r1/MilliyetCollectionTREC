<DOC>
<DOCNO> 99227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur41.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel kurulda tarihi gün 
</HEADLINE>
<TEXT>

     TBMM, erken seçim kararının alınması nedeniyle tarihi günlerinden birini yaşadı. 
     TBMM Genel Kurulu, 21. dönemin başlangıcından sonra en kalabalık ikinci gününü yaşadı. Oylamaya, 514 milletvekili katıldı. 550 üyeli TBMM'de 14 üyeliğin boş olduğu, Meclis Başkanı Ömer İzgi ile birleşimi yöneten Başkanvekili Murat Sökmenoğlu'nun da oy kullanamadığı dikkate alındığında, 20 üye, erken seçim kararı alınırken Genel Kurul'a gelmedi. 514 miletvekilinin katıldığı oylamada 449 kabul, 62 ret oyu kullanıldı. 3 milletvekili ise çekimser kaldı. 
     Görüşmelere tüm siyasi parti liderleri eksiksiz katılırken, devamsız milletvekilleri de erken seçim kararı için Meclis'e geldi. Uzun süreden beri Meclis çalışmalarına katılmayan DYP Şanlıurfa Milletvekili Sedat Edip Bucak'u gören bazı milletvekilleri, yanına giderek kendisiyle bir sürü sohbet etti. 
     Başbakan Bülent Ecevit, oyunu kullandıktan sonra Başbakan Yardımcısı ve Dışişleri Bakanı Şükrü Sina Gürel ile Genel Kurul'dan ayrılırken, ANAP Lideri Mesut Yılmaz da oyunu kulandıktan sonra Genel Kurul'dan çıkarak, ANAP Grubu'na geçti. MHP Lideri Devlet Bahçeli, anamuhalefet DYP'nin Genel Başkanı Tansu Çiller, YTP Genel Başkanı İsmail Cem, SP Genel Başkanı Recai Kutan, seçim sonucunu Genel Kurul'da milletvekilleriyle sohbet ederek bekledi. 
     Bakanlar Kurulu sıralarının dolması nedeniyle bazı bakanlar parti sıralarında oy kullanırken, oylamaya katılmayan Devlet Bakanı Fikret Ünlü yerine Devlet Bakanı Tayyibe Gülek, Devlet Bakanı Şuayip Üşenmez'in yerine Tarım ve Köyişleri Bakanı Hüsnü Yusuf Gökalp vekaleten oy kullandı. Sisteme giremeyen bazı milletvekileri ise oy pusulalarını Başbakanlık Divanı'na iletti. 
     Bahçeli, oyunu kullandıktan sonra Bakanlar Kurulu sıralarından kalkarak SP Genel Başkanı Kutan'ın yanına geldi. Kutan'a, Kütahya Milletvekili Ahmet Derin'in vefatı nedeniyle taziyelerini sunan Bahçeli, daha sonra YTP Genel Başkanı Cem ile de kısa bir süre sohbet etti. Bahçeli, daha sonra yine yerine dönerek oylama sonuçlarının açıklanmasını bekledi. Genel Kurul'da sıraları yan yana olan Kutan ile Cem de sonucu beklerken bir süre sohbet etti. 
     Milletvekilleri ise elektronik sistemle oylarını kullandıktan sonra sonucu ayakta birbirleriyle sohbet ederek beklediler. Oylama sonucu, alkışlarla karşılandı. Milletvekilleri, erken seçim kararı için ''hayırlı olsun'' dileğinde bulundu. 
     TBMM kararı, Resmi Gazete'de yayımlanmak üzere Başbakanlığa gönderilecek. Kararın yarın Resmi Gazete'de yayımlanması bekleniyor. 
     





</TEXT>
</DOC>
