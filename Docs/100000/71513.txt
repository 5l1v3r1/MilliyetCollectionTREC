<DOC>
<DOCNO> 71513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo04.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabette Galatasaray, Beşiktaş'a karşı üstün... 
</HEADLINE>
<TEXT>

     Ezeli rakipler Galatasaray ile Beşiktaş, yarın yapacakları Birinci Süper Futbol Ligi maçıyla birlikte 305. kez karşı karşıya gelecek. 
     Taksim Stadı'nda 22 Ağustos 1924 tarihinde Beşiktaş'ın 2-0 galibiyetiyle başlayan 78 yıllık rekabette, bugüne dek yapılan 304 maçın 105'ini Galatasaray, 96'sını ise Beşiktaş kazanırken, 103 karşılaşma da beraberlikle sonuçlandı. 
     Sarı-kırmızılıların toplam 432 golüne, siyah-beyazlılar 410 golle karşılık verdi. 
     Beşiktaş ile Galatasaray, 85 kez Birinci Lig, 15 kez Türkiye Kupası, 6 kez Cumhurbaşkanlığı Kupası, 35 kez TSYD Kupası, 47 kez İstanbul Amatör Ligi, 16 kez İstanbul Profesyonel Ligi, 20 kez Milli Küme, 6 kez İstanbul Şilt Kupası, 4 kez Federasyon Kupası, 4 kez Donanma Kupası, 1 kez Atatürk Kupası ve 65 kez de özel maçlarda karşılaştı. 
     
     Lig'de de Galatasaray önde 
     Galatasaray ile Beşiktaş arasında ligde yapılan 85 karşılaşmada ise genel toplamda olduğu gibi sarı-kırmızılı takımın üstünlüğü bulunuyor. 
     Ezeli rakipler ligde şimdiye dek 85 kez karşı karşıya gelirken, Galatasaray 28, Beşiktaş ise 22 kez sahadan galip ayrıldı. Taraflar 35 maçta da eşitliği bozamazken, ''Cim Bom''un 99 golüne, ''Kara Kartallar'' 90 golle karşılık verdi. 
     2 takım arasında ligin ilk yarısında BJK İnönü Stadı'nda yapılan 
     maç 2-2 berabere sonuçlanmıştı. 
     
     Galatasaray 100. golünü arıyor 
     Ligde bugüne dek 2 takım arasında yapılan 85 maçta 99 gole imza atan Galatasaray, yarınki karşılaşmada 100. golünü arayacak. 
     Sarı-kırmızılılar, gol atmaları durumunda ezeli rakipleri Beşiktaş karşısında, ligde ''dalya'' yapacak. 
     
     Golcüler... 
     2 takım arasındaki 78 yıllık rekabette, Beşiktaş'ın efsane kaptanı 
     ''Baba Hakkı'' lakaplı Hakkı Yeten, 29 golle en golcü futbolcu unvanını elinde bulundururken, yine Beşiktaşlı Şeref Görkey, 26 golle 2. sırada yer alıyor. 
     Galatasaraylı Gündüz Kılıç ise 21 golle Beşiktaş'a en fazla gol atan sarı-kırmızılı futbolcu. 
     
     Farklı skorlar... 
     Beşiktaş ile Galatasaray arasındaki en farklı skor, 30 Haziran 1940 tarihinde yapılan Milli Küme maçında elde edildi. Bu karşılaşmada 
     Galatasaray, Beşiktaş'ı 9-2 yenme başarısını gösterdi. 
     Sarı-kırmızılılar ayrıca, 31 Temmuz 1925'te 6-2, 10 Kasım 1943 ve 6 Ağustos 1975'te aynı sonuçlarla 5-1, 10 Ağustos 1977'de 4-0'lık 
     skorlarla sahadan galip ayrılırken, 18 Temmuz 1997'de yapılan TSYD Kupası'nda da ezeli rakibini 6-0 gibi farklı bir skorla yenmeyi başardı. Beşiktaş ise ezeli rakibi karşısındaki en farklı skorlu galibiyetlerini 18 Mart 1933 ve 29 Aralık 1940'da 5-0'lık skorlarla elde etti. Siyah-beyazlılar ayrıca, 14 Kasım 1945 ve 28 Mart 1948'de de aynı skorlarla 5-1 galip geldi. 
     






</TEXT>
</DOC>
