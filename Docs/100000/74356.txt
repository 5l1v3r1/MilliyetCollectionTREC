<DOC>
<DOCNO> 74356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun16.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Türkiye'nin ISAF komutasını alması kesin değil" 
</HEADLINE>
<TEXT>

     İngiltere Dışişleri Bakanı Jack Straw, Afgan barış gücündeki liderliklerini gelecek aya kadar uzatacaklarını söyledi. 
     İngiliz yayın kuruluşu BBC'ye konuşan Straw, kendilerinden sonra Afgan barış gücünün komutasını ele alacağı belirtilen Türkiye'nin komutayı almasının ise henüz kesin olmadığını söyledi. 
     Afganistan'daki sorunlar nedeniyle aylardır bu ülkede olduklarına işaret eden Straw, barış gücü önderliğinin biraz daha uzatılabileceğini, ancak tarihsel sürece bakıldığında bu operasyonun süresinin sınırlı olduğunu söyledi. 
     Türkiye'nin Afgan barış gücünün komutasını ele alması planının henüz kesin olmadığını belirten Straw, ''hayatınızda bir şeyler kesinleşmeden bunun olacağından asla emin olamazsınız. Ancak Türk hükümetiyle birçok görüşmelerde bulundum. Onlar, koşullar yerine getirilirse bunu yapmaya istekli'' dedi. 
     Straw, Türkiye'nin Afganistan gücünün masraflarının karşılanması konusundaki ekonomik sorunlar nedeniyle kaygılı olduğunu da belirterek, ''bana, 'onların bunu yapması için para koyup koymayacağımı'' sorarsanız, evet yaparım'' dedi. 
     İngiltere, 18 ülkeden 4500 askerin bulunduğu Afgan barış gücünün komutasını bu ayın sonuna kadar üstlenmişti. Uluslararası yetkililer, çok büyük olasılıkla gücün komutasının Nisan ayının ortalarında Türkiye'ye geçeceğini ümit ettiklerini söylüyorlar. 
     ABD Savunma Bakanı Donald Rumsfeld, geçen hafta yaptığı açıklamada, barış gücünün görev süresinin, bitiş tarihi olan Haziran ayından yıl sonuna kadar uzatılabileceğini belirtmişti. 
     Rumsfeld, Afgan barış gücünün liderliğini İngiltere'den almak için hevesli başka bir ülke olmadığını ileri sürmüştü. 
     İngiltere, geçen hafta, 1700 kişilik piyade askerinin El Kaide ve Taliban operasyonlarına yardım etmek için Afganistan'a gönderileceğini açıklamıştı. 
     İngiltere'nin bu kuvvetle beraber Afganistan'daki toplam askeri varlığının 6100 kişiye ulaşacağı bildiriliyor. 
     






</TEXT>
</DOC>
