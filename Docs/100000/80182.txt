<DOC>
<DOCNO> 80182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo16.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Bu hafta kazanıp son maça rahat çıkmak istiyoruz" 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Gençlerbirliği maçından iyi bir sonuçla ayrılarak, ligin son haftasında Göztepe deplasmanına rahat gitmek istediklerini söyledi. 
     Gürsoy, Gençlerbirliği ile yapacakları karşılaşmada sahadan galibiyetle ayrılarak ligin son haftasında ligden düşme endişesi taşımak istemediklerini belirterek, ''Gençlerbirliği karşılaşmasında tüm gücümüzü ortaya koyarak, sahadan galibiyetle ayrılacağımıza inanıyoruz'' dedi. 
     Yönetim kurulunun görev süresi içerisinde çok sıkıntılar çektiklerini de ifade eden Gürsoy, şöyle konuştu 
     ''Kulübü kurtarma konusunda önemli adımlar attık, artık takımı kurtarmaya çalışıyoruz. Görevde bulunduğumuz süre içerisinde çok sıkıntılar çektik ve çok bedeller ödedik. Önümüzdeki yıl ilk 3'e girecek bir takım oluşturmak ve takımın da seviyesini daha üste çıkarmaya gayret ediyoruz. Görev süremizin sonu olan Aralık ayına kadar da takımı bir yere getirip çektiğimiz sıkıntıların karşılığını almak ve iyi izlenimler vermek istiyoruz.'' 
     





</TEXT>
</DOC>
