<DOC>
<DOCNO> 80909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur04.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyşehir'i Türkiye'nin en büyük ili sanıyorlardı 
</HEADLINE>
<TEXT>

     Norveç'in Dramen şehrinde yaşayan, çoğunluğu Beyşehirli Türklerin sorunlarını çözmek amacıyla gelen Dramen heyeti, Beyşehir'i Türkiye'nin en büyük ili sandıklarını, gerçekte bir ilçe olduğunu Türkiye'de öğrendiklerini söyledi. 
     Dramen Belediye Başkanı Lisa Christoffersen, Konya ziyareti sırasında, 55 bin nüfuslu Dramen'de, 3 binden fazla Türk'ün yaşadığını, bunların önemli kısmının Beyşehirli olduğunu söyledi. 
     Dramen halkının, Türkiye'den ve Türkiye'deki büyük illerden önce Beyşehir'i tanıdığını ifade eden Christoffersen, ''Ben başta olmak üzere, Dramen halkı Beyşehir'i çok merak ediyoruz. Bu yüzden 12 kişilik heyetimizle Beyşehir'i gezip kültür ve tarihi özellikleri hakkında bilgi almak için ülkenize geldik'' dedi. 
     
     TÜRKLERİN SORUNLARI 
     Türklerin şehirlerinde büyük sorunlar yaşadıklarını ve iki ülke insanı arasında büyük bir kopukluk olduğunu belirten Christoffersen, şöyle devam etti 
     ''Dramen'deki Türkler, Norveç dilini öğrememekte direniyorlar. 
     Okula gitmeyip eğitim görmeyi reddediyorlar. İki ülke insanının bir arada yaşaması için düzenlediğimiz hiçbir sosyal faaliyete katılmayıp, kendi içlerinde bizden kopuk olarak yaşıyorlar. Bu bizde sıkıntıya yol açtı. Onlarla bütünleşmek istiyoruz. Birlikte yaşadığımız insanların mutlu olmaları bizlerin en önemli görevi. Bir de yaşadıkları yeri görelim, belki buradan yola çıkarak sorunları çözebiliriz diye düşündük. Bizler, doğrusu Beyşehir'i Türkiye'nin en büyük ili sanıyorduk. Meğer bir ilçeymiş. İlçe olduğunu burada öğrendik.'' Yaşanan bütün sorunların çözülmesi için iki ülke arasında önemli düzeyde işbirliği kurulması gerektiğini kaydeden Christoffersen, ''Bu konuda Kültür Bakanlığı ile görüşmeler yaptık. Norveç heyetinin bu geziden somut adımlar atarak döneceğine inancımız tam'' dedi. 
     





</TEXT>
</DOC>
