<DOC>
<DOCNO> 77321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun12.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da esrar üretimi yasallaşıyor 
</HEADLINE>
<TEXT>

     Hollanda, esrar elde edebilmek amacıyla hintkeneviri üretimini serbest bırakan ilk Avrupa ülkesi oluyor. 
     Hükümetin, tıbbi alanda kullanılmak üzere hintkeneviri üretimini serbest bırakan yasa değişikliği tasarısı, Meclis Adalet ve Sağlık Komisyonu'nda kabul edildi. 
     Komisyondaki görüşmeler sırasında, koalisyon ortağı partilerin yanı sıra muhalefet partileri de tasarıya destek verdiklerini bildirdiler. 
     Tasarıya göre, hintkeneviri üretimi hükümetin tekelinde olacak. 
     Hükümetin denetim ve gözetiminde, istekliler arasından belirlenecek kişi ya da şirketlere hintkeneviri yetiştirmek için izin verilecek. 
     Hintkenevirinden elde edilecek uyuşturucu, yine Sağlık Bakanlığı'na bağlı özel bir büro aracılığıyla eczanelere dağıtılacak. 
     Tasarının görüşülmesi sırasında bilgi veren Sağlık Bakanı Els Borst, hintkeneviri üretiminin serbest bırakılmasıyla elde edilecek uyuşturucunun, MS multiple sclerossis , AIDS, kanser gibi hastalıklara yakalananlanların acılarının azaltılması amacıyla kullanılacağını söyledi. 
     Meclis Komisyonu'nda kabul edilen tasarının yasalaşmasıyla Hollanda, aynı zamanda esrarı resmi olarak ihraç eden ilk ülke olacak. 
     Sağlık Bakanı'nın verdiği bilgiye göre, Belçika ve Kanada şimdiden Hollanda'dan tıbbi amaçla kullanılmak üzere esrar satın almaya büyük ilgi gösteriyor. 
     






</TEXT>
</DOC>
