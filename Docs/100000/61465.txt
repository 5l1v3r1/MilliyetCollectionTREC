<DOC>
<DOCNO> 61465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur25.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, ölüm orucu için çözüm önerisi getirdi... 
</HEADLINE>
<TEXT>

     Adalet Bakanı Hikmet Sami Türk'ün ölüm orucu ve açlık grevlerinin sona erdirilmesi halinde tutuklu ve hükümlülerin belirli koşullarda sohbet amacıyla biraraya gelmelerine olanak sağlayacak genelgesi hazır. 
     Adalet Bakanı Türk'ün eylemlerin sona ermesi halinde ''derhal'' uygulamaya koyacağını söylediği genelgede, Terörle Mücadele Yasası'nda yapılan değişiklikle tutuklu ve hükümlülerin, eğitim, spor, meslek kazandırma ve diğer sosyal etkinliklere katılmak amacıyla biraraya gelebildikleri belirtiliyor. Böylece hükümlü ve tutukluların günün belirli bölümünü, odaları dışında arkadaşlarıyla birlikte bu tür yararlı etkinlikleri gerçekleştirme olanağı buldukları hatırlatılan genelgede, bunu ilişkin uygulama esaslarının daha önce genelgelerle gösterildiği kaydediliyor. Genelgede, şöyle devam ediliyor 
     ''Belirtilen esaslara uygun olarak sözü edilen etkinliklerden en az birine katılan hükümlü ve tutuklulardan isteyenler Seçici Komisyonca tespit edilerek 10'ar kişiyi aşmayacak gruplar halinde idarenin gözetim ve idarenin belirleyeceği açık görüş alanında veya diğer ortak yerlerde haftada 5 saati aşmayacak şekilde sohbet amacıyla biraraya getirilmeleri uygun görülmektedir. 5 saatin hafta içinde düzenlenmesi açık görüş, avukat görüşmeleri dikkate alınarak idarece yapılacaktır.'' Adalet Bakanlığı, genelgeyi uygulamaya koymak için özellikle F tipi cezaevlerinde bazı tutuklu ve hükümlülerin sürdürdüğü açlık grevi ve ölüm orucu eylemlerinin sona ermesini bekliyor. 
     






</TEXT>
</DOC>
