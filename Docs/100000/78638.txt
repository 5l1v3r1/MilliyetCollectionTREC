<DOC>
<DOCNO> 78638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun20.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen Çin uçağındaki bir yolcu 20 kişinin hayatını kurtardı 
</HEADLINE>
<TEXT>

     Güney Kore'nin ikinci büyük kenti Pusan yakınlarında dün düşen Çin havayollarına ait Boeing 767 yolcu uçağından kurtulan bir Güney Koreli yolcu, diğer 20 yolcuyu kurtardı. 
     Bir seyahat şirketinde stajyer olarak çalışan 27 yaşındaki Seol Ik-Soo, 120 kişinin öldüğü, 38 kişinin yaralandığı ve 8 kişinin ise kayıp olduğu kazadan 20 kişiyi canlı olarak kurtardığı için ''gerçek kahraman'' ilan edildi. 
     Ik-Soo yaptığı açıklamada, uçağın orta kısmında oturduğunu ve pencereden bakarken aniden mavi bir parlama gördüğünü ve ardından bilincini kaybettiğini belirtti. 
     Ik-Soo, kendine gelir gelmez ''ezilmiş bir coca cola kutusunu andıran uçağın enkazından çıkmayı başardığını ve ilk olarak uçakta tanıştığı kolej öğretmenini bularak kurtarmayı başardığını kaydetti. 
     Şiddetli yağmur altında yaklaşık iki saat boyunca, diğer yolcularla birlikte enkazda kurtulan olup olmadığını araştırdığını ve kendisinin yirmi kişiyi çıkardığını anlatan Ik-Soo, ''O anda tek düşündüğüm kurtarabildiğim kadar çok insanı kurtarmaktı. Bu enerjiyi nereden buldum bilmiyorum ancak taşıdığım kişiler sanki bir gazete kağıdı kadar hafiftiler'' dedi. 
     Ik-Soo daha sonra tekrar bayıldığını belirtti. 
     Çin havayollarına ait Boeing 767 yolcu uçağının dün Güney Kore'nin ikinci büyük kenti Pusan yakınlarında düşmesi sonucu 120 kişi ölmüş, 38 kişi kurtulmuştu. Uçakta, 166 yolcu ve mürettebat bulunuyordu. 
     





</TEXT>
</DOC>
