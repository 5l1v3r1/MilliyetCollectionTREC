<DOC>
<DOCNO> 61304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/guncel/gun08.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politikacı yakınları devletle iş yapar mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Başbakan Yardımcısı Mesut Yılmaz’ın, öğrenimini tamamlayan ve iş kurma hazırlığı içinde olan oğlu Yavuz Yılmaz’a "Sakın devletle iş yapma" uyarısında bulunması tartışmalara yol açtı. Yılmaz’ın bu sözleri, politikacı yakınlarının kamuyla iş yapıp, yapmaması sorusunu gündeme getirdi. Konuyla ilgili değerlendirmeler şöyle 
     
Normalde yapılırEmre Kocaoğlu Milletvekili 
     Normal şartlarda politikacı yakını devletle iş yapabilmeli. Türkiye de henüz demokrasinin gelenekleri yerleşmediği için, esmeyen rüzgardan hile sezmeyi analiz zanneden irrasyonel komplo teorisyenleri gündemi belirliyor. Siyasetçiler haksız bedeller ödüyorlar. Mesut Yılmaz’a iftira attıkları için Kamer Genç ve Korkmaz Yiğit mahkum oldular. Yalanları mahkemede tescil edildi, ama izi kaldı. Bu durumda siyasetçilerin kendi soyadlarını taşıyan kişilere böyle sınırlamalar koyması maalesef normal sayılıyor. İftira atmanın siyaset sayılmayacağı şartlarda iş yapılabilir. Bir politikacı yakını soyadı nedeniyle affedilmemeli ama eziyet de edilmemeli. 
     
Ahlakı geriletirTuran Güven DYP Milletvekili 
     Bir siyasetçi yakını kesinlikle devletle iş yapmamalı. Siyasi ahlak yönünden bunun tartışılması bile bir zafiyettir. Zaten milletvekilinin yapamayacağı işler var. Bir de akrabalarının devletle iş görmeleri siyasi ahlakı geriletir. Bu nedenle yapılacak en iyi iş, milletvekillerinin 3. dereceye kadar kan hısımları devlette iş görmemelidir. Milletvekili seçildiği zaman da kendi işlerini devletin tayin ettiği kayyuma bırakmalıdır. Bu sistem ABD’de var. Bizde de zaman zaman bu konu gündeme geliyor ama henüz bu sistem yerleşmedi. Bazı politikacılar bu işlere girmiyor ama yakınının kurduğu şirket yoluyla ihale alıyorlar. Devlet bu durumla artık mücadele etmelidir. 
     
Demokraside olurİsmail Aydınlı DSP Milletvekili 
     Türkiye’de hala tartışılan siyasetçi - işadamı - bürokrat üçgeni içerisinde siyasetçi yakınlarının devletle özellikle önemli ihalelerde iş yapmaması daha doğru. Ancak Türkiye demokratikleşmeyi tüm kurum ve kuruluşlarıyla ne zaman yerine getirirse, o zaman milletvekili yakınlarının da bu objektif kriterler doğrultusunda, siyasi nüfuzdan uzak bir şekilde iş almalarında bir mahsur yoktur diye düşünüyorum. Mesut bey bu açıklamasıyla, kamuoyuna yeni bir imaj vermeye çalışıyor. Ama bu imajdan önce tüm politikacıların geride bıraktıkları şaibeler konusunda, kendilerini ve yakınlarını temize çıkartmaları gerekir. 
     
Samimi değilRamazan Toprak AKP’li vekil 
     Türkiye’de belli siyasetçilere bakın, doğrulardan hareketle insanı yanlış sonuçlara götürüyorlar. Siyasetçi nutuk atmak yerine adım atmalı. Yakın tarihimizde siyasette en üst noktaya gelmiş insanların hemen hemen tamamının yakınlarının malvarlığı, doğrudan Hazine’nin gelirlerini hortumlama suretiyle elde edilmiştir. Ya da kaynağı belli olmayan şaibeli bir servettir. Nedense, çok parlak söz söyleyen siyasilerin büyük bir kısmının, bu konuda büyük açıkları, zaafları var. Bu zaafları kapatma amacıyla olağanüstü bir çabaya giriyorlar. Doğru söyleyip yanlış yapıyorlar. Bunlar samimiyetsiz beyanlardır. 
     



 GÜNCEL 



















</TEXT>
</DOC>
