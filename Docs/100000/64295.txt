<DOC>
<DOCNO> 64295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sondun11.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir'de şiddet bitmiyor... 
</HEADLINE>
<TEXT>

     Cezayir'de son 2 günde aşırı dincilerle bağlantılı şiddet olaylarında, biri militan 6 kişi öldü, 6 kişi yaralandı. 
     Cezayir basınında çıkan haberlere göre, başkent Cezayir'in 70 km güneyindeki Larbaa-Tablat karayolunda Perşembe günü bir grup silahlı militan, durdurdukları araçta bulunan biri Suriye uyruklu üç kişiyi öldürdüler. 
     Cezayir gazeteleri, yine Perşembe akşamı bir grup aşırı dinci silahlı militanın, Meftah bölgesi yakınındaki Sidi İbrahim mezrasına saldırı düzenlediklerini ve çıkan çatışmada bir militan ile bir köylünün öldüğünü yazdı. 
     Cezayir basını, Cuma günü de Tunus sınırındaki Tebessa bölgesinde bir kişinin boğazı kesilmiş durumda bulunduğunu bildirdi. 
     Tiaret bölgesindeki bir çatışmada da bir aşırı dinci militanın yaralandığını duyuran Cezayir medyası, bu sabah da başkent Cezayir'de bir otobüs durağında patlayan bombanın 5 kişinin yaralanmasına yol açtığını bildirdi. 
     Öte yandan, ülkenin Oran ve Hençela bölgelerinde Perşembe günü 12 radikal İslamcı militan tutuklandı. 
     Cezayir'de bu ay başından beri radikal İslamcı militanlar, bir bölümü güvenlik görevlisi olmak üzere 60 kişiyi öldürürken, operasyonlarda 30 kadar silahlı militan ölü ele geçti. 
     Ülkede geçen yıl 600'ü aşırı dinci militan olmak üzere toplam 1900 kişi hayatını kaybetti. Cezayir'de şiddet olaylarının başladığı 1992'den bu yana 100 binden fazla kişinin öldüğü belirtilirken, siyasi parti ve basının tahminlerine göre bu rakam 150 bini aşıyor. 
     






</TEXT>
</DOC>
