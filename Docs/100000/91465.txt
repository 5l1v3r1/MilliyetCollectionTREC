<DOC>
<DOCNO> 91465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur07.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı Dil Sınavı yarın yapılacak 
</HEADLINE>
<TEXT>

     Üniversitelerin yabancı dil ile ilgili bölümlerinde okumak isteyen adaylar için yarın Yabancı Dil Sınavı YDS yapılacak. 
     Sınava 41 bin 555 aday katılacak. Sınav, üniversite rektörlüklerinin bulunduğu 40 merkez ile KKTC'nin başkenti Lefkoşa'da gerçekleştirilecek. 
     Sınava girecek adayların sınava giriş ve kimlik belgesini mutlaka yanlarında bulundurmaları gerekiyor. Adaylar, saat 09.00'dan itibaren kimlik kontrollerinden geçirilerek sınav salonlarına alınacak. 
     Sınav, saat 09.30'da başlayacak ve 2.5 saat sürecek. YDS, Almanca, Fransızca ve İngilizce olmak üzere üç dilde yapılacak. Adaylara, bu dillerde kelime bilgisi, dil bilgisi, Türkçe'den yabancı dile, yabancı dilden Türkçe'ye çeviri ve okuduğunu anlama ile ilgili test soruları yöneltilecek. 
     Adaylar sınava girmek istedikleri yabancı dili, cevap kağıdının ilgili bölümüne mutlaka işaretleyecekler. Yabancı dilini işaretlemeyen veya birden fazla işaretleyen adayların yabancı dil puanı hesaplanmayacak. Ayrıca Öğrenci Seçme Sınavı'ndaki ÖSS tüm kurallar, bu sınav için de geçerli olacak. 
     YDS sonuçları, ÖSS sonuçlarıyla birlikte açıklanacak. Adayların lisans programlarını tercih edebilmeleri için yabancı dilden en az 120 puan almaları gerekiyor. Yalnızca Anadolu Üniversitesi Açıköğretim Fakültesi İngilizce Öğretmenliği bölümü için 110 puan almak yeterli olacak. 
     





</TEXT>
</DOC>
