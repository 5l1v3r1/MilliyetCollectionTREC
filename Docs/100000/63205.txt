<DOC>
<DOCNO> 63205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/magazin/yazdud.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda cümbüş sabaha kadar... 
</HEADLINE>
<TEXT>

Yüksek dozda gerilim 'The Others', Karafaki'de eğlence tam gaz, marjinal kulüp Love, Nupera, Babylon, Emrah fırtınası, Vakko'nun içindeki minik saray Le Select, Paella'da VJ Bülent, Deniz'in aşkı bitti, Teoman'dan konserler... 
     Efendim, bir gecede kaç mekan dolaşırsınız 3 -4 .. Neredeee .. Tam 8 mekan dolaştım. İnanmayanınız varsa bir gece bana eşlik edebilir. Saat 08.30'da başlayan gece sabah 06.00'da sona erdi. Valla aslan gibi de gazeteye geldim. Ama tabii sabah 1.5 saat süreyle tabir -i caizse eşşek gibi spor yaptım. Bir de sevgili Rıfat Ababay beni motive edip de çarşamba günkü köşem için "Eline sağlık, çok güzel olmuş, herkes okuyor" deyince o gazla Arap atı gibi açıldım. İlk durağım, 4. Levent'deki Mirror oldu. Yemek yedik ama geniş bilgiyi size pazar günü vereceğim. O gece yanımda New York'da yaşayan, makyaj konusunda dünya çapında bir uzman olan Hakan Aydın vardı. Hakan Aydın, Bonus Card reklamlarında oynayan üç dev adamın, yani Mehmet Okur, İbrahim Kutluay ve Kerem Tuncer'in de makyajını yaptı. Grubumuzda televizyon dünyasının harika çocuğu Can Tanrıyar, assolistliğe oynayan dünya güzeli sevgilisi Petek Dinçöz, Kanal D'nin başarılı Genel Müdürü Murat Saygı ve eşi Beril Saygı da vardı. Yemek sonrası düştük Beyoğlu yollarına. Beyoğlu'nda önce Le Select'den bahsedeyim sizlere. Bir iş randevumu öğle yemeği için Taksim Vakko içindeki Le Select'e vermiştim. Eğlence dünyasının başarılı ismi sevgili Kemal Koç buranın yönetimini Amerika'da eğitimini tamamlayan oğlu Serkan'a teslim etmiş. Ama kendisi de gündüzleri işin başında oluyor. Baba -oğul Levent'deki Le Select'de yakaladıkları başarıyı burada da sürdürüyorlar. Zaten Koç çifti Beyoğlu'na bu şık mekanları ile yeni bir soluk getirmiş. Yalnızca Beyoğlu Vakko içinde yer alan Le Select, cafe -restoran. Mönü farklı. Salatalar, makarnalar, soğuk, sıcak sandöviç çeşitleri... Üstelik her keseye uygun. Saat 22.00'de kapanıyor. 16.00 -18.00 arası çay servisi, 18.00 -20.00 arası ise bar revaçta. Ben o gün sadece penne all'arrabbiata yedim, arkadaşım ise soğanlı bonfileyi tercih etti. Üstüne de vanilyalı parfe ve birer cappuccino içtik. Hesabı ben istedim. İndirimli gelen hesap 25 milyondu. Rezervasyon için telefon numarası 0212 251 65 55. Evet, yemek sonrası Beyoğlu'ndaki ilk durağım uzun süredir gidemediğim Nupera oldu. Tıklım tıklımdı. Aslında o gün sokaklar da çok kalabalıktı. Kısacası eğlence hayatında patlama olmuş. Kar nedeniyle insanlar evlerine kapandığından havalar düzelir düzelmez kendilerini sokağa atmışlar. Biz girerken Sezai Taşkent çıkıyordu. Çok kilo vermiş. Bu arada Nupera'da barın yer aldığı ve sushi satılan bölümün hemen alt kısmındaki küçük salonu da yemeğe açmışlar. Buranın sahibi Zeynep -Metin Fadıllıoğlu şimdilerde Londra'da açacakları yeni restoranlarının hazırlığına girişmişler. O kalabalıkta pek fazla tanıdık göremeyince hemen yanında yer alan Anjeligue Anjelik 'e geçtik. 
     
Anılar arasında yolculuk, Karafaki, Babylon      İş adamı ikili, Rıza -Levent Büyükuğur, Beyaz Saray'dan çok şık bir gece kulübü ve restoran -bar meydana getirmişler. Dolaşıp anılarımı tazeledim. Sevgili Lokman Kundakçı ve Pera Palas ile Ritz Otelleri'nin ortağı olan sevgili Cengiz Süzer'in bekarlık günlerinde ara sıra uğradığımız bir yerdi Beyaz Saray. Şimdiki adı Anjeligue. Çok kalabalıktı, fazla gezmedim. Sağolsunlar, Rıza ve Levent VIP bölümüne aldılar bizi. Birer narsuyu vodka içtik. İlk fırsatta yemeğe gidip Beyoğlu'na yepyeni bir hava kazandıran Anjeligue'i daha detaylı tanıtacağım. Sonra arkadaşım Göksel Sunter'in mekanı Karafaki'ye uğradık ama atmosfer öyle güzeldi ki erken çıkamadık. Burada sahne alan Rita ve Vaçe de çok başarılılar. Vaçe, 'in' şarkım 'Keskin Bıçak'ı patlattı hemen. Ardından da bir Tarkan taklidi yaptı, ortalık ayağa kalktı. Göksel mönüyü yenilemiş. 21 çeşit soğuk meze var yaprak ciğer, paçanga böreği ve Ermeni köfte dedikleri ara sıcağın dışında et ya da balığı ana yemek olarak alıyorsunuz. Finalde de irmik helvası. Dayanamayıp önce Ermeni köfteyi, ardından da iki parça irmik helvasını bir güzel götürdüm. Nasıl olsa spor yapıyorum. Şef Cafer Yavuz, güvelik Murat Aslan, aşçıbaşı Cemal Şanlı ile sohbet ettim. Ön masada, bana göre büyük oyuncu Okan Bayülgen, manken sevgilisi Cansu Dere, Deniz Pulaş, benim için prima manken olan Sema Şimşek, dünya efendisi kocası Burak Hakkı, Pınar Tezcan, kısacası hep sevdiğim isimler tam gaz eğleniyorlardı. Okan yine yapacağını yaptı, Cansu ile yanımıza gelip "Hayatımda ilk kez böyle bir yerde saksı gibi önde oturup eğleniyorum ama hoş" dedi. Bu arada Karafaki gerçekten bu yıl Beyoğlu'nun en popüler yerlerinden biri oldu. Kişi başı limitsiz içki dahil hafta içi 30, hafta sonu 35 milyon lira. Telefon numarası 0212 292 73 90. Kurtlarımızı Vaçe ve Rita'nın şarkılarıyla döktükten sonra biraz da entel takılmak için yine Beyoğlu'nun gözde mekanlarından Babylon'da aldık soluğu. Ama saat 02.00 olduğu için Mundo Latino Salsa Kabare Show'un sonuna yetiştik. Biz girerken ünlü yönetmen Abdullah Oğuz mutlu bir ifadeyle çıkıyordu. Latin müziğin gözde isimlerinden DJ Mehmet Ceyhan müthiş performansı ile izleyenleri coşturdu. Bu arada girişte Şenay Ablaları'na torpil yapıp para almadılar. Zaten Babylon'un sponsorları arasında POSTA'nın da içinde olduğu Simge Grubu'nda yeralan Radikal Gazetesi var. O gece giriş ayakta 15, öğrenci 10 milyon liraydı. Telefon numarası 0212 292 73 68. 
     
Love, Paella'da sabah ve Deniz'in aşkı bitti      Beyoğlu ve Taksim'de eğlencenin limiti yok. Sabaha kadar. Babylon çıkışı sevgili Yaşar Bulakbasa'nın Harbiye'de yeni açtığı Love'a gittik. Bize zorla da olsa Levent'teki Polo 13'de müthiş bir performans sergileyen sevgili Cenk Eren ile dünya güzeli Deniz Akkaya da katıldı. Love mükemmel şıklıkta bir yer olmuş. Yani Neo'nun ardından Yaşar yine yapmış yapacağını. İçersi tıklım tıklımdı. Müthiş bir müzik vardı. Tıpatıp Show'dan Cengizhan küçük bir gösteri yaptı. Love'ın işletmecisi, Yaşar'ın Taksim'deki Neo adlı mekanından tanıdığımız sevgili Tunç. Bir ara Deniz ile sohbet ettik. Alican Ulusoy'dan ayrılmış. Nedeni de Deniz'in, Polo 13'deki işletmeciliğiymiş. Alican geç saatlerde Deniz'in evde olmasına, gece kulübünde alkollü insanlarla ilgilenmesine karşı çıkmış. Sonunda da ipler kopmuş. Unutmadan, Love'ın telefon numarası 0212 296 33 57. Efendim, finali, uzun süredir söz verip de gidemediğim sevgili VJ Bülent Çarıkçı'nın sahne aldığı Paella'da yaptık. Sabahçı kahvesi gibiydi valla, taaa arkalarda, locada zor yer bulduk. Bülent dünya şekeri. Müthiş bir repertuarı var, yok yok. Acaip eğlendik. Cenk 4 kişi için 100 milyon ödedi ama servis dahil herşey çok güzeldi. Paella'nın telefon numarası 0212 233 78 55. 
     
Emrah zımba gibi, Teoman konserleri ve 'Diğerleri'      Efendim, kaşla göz arasında bir de film attırdım. Evime yürüme mesafesinde olan, hem de keseme uygun Maslak Seba Sinemaları'na gittim. Burası biraz evim gibi oldu. Eşofmanlar sırtımda, canım sıkıldığı an yalnız da olsam gidiyorum. Önce Excellent'a uğradım tabii. Deniz mahsulleri karışık pizza yedim. Ardından da başrollerini Nicole Kidman ve Fionnula Flanagan'ın paylaştığı korku -gerilim yapıtı 'The Others -Diğerleri'ni izledim. Filmden sonra eve döndüm ya, gerilmekten kafayı üşüttüm. Kendimi yatak odasına kilitledim. Konu ilginçti valla İkinci Dünya Savaşı'nın son günlerinde, hayli sessiz Jarsey Adası'nda bir genç kadın kocasının savaştan dönmesini bekler. İki çocuklu Grace, 30 odalı malikanesinde kendini güvende hissetmektedir. Oysa değildir. Ortadan kaybolan hizmetçiler, odalarda gezinen garip varlıklar, doğaüstü inançlar arasında Grace finalde büyük bir sürpriz yapıyor. Valla gerilim ve korku filmlerinden hoşlananlar için ideal. Filmden bu kadar söz etmek yeter, ufak ufak yine geriliyorum. Efendim, gençliğin sevgilisi Teoman'a Beyoğlu'nda Kemacı'dan çıkarken rastladım. 'Gönülçelen Turnesi'ne başlıyormuş. Turnenin ilk durağı bugün, Lütfi Kırdar Kongre ve Sergi Sarayı Rumeli Salonu'ymuş. İkinci konser ise yarın Bostancı Gösteri Merkezi'nde. Bu arada Teoman, Mısır -Türk ortak yapımı 'Mumya Firarda' adlı bir filme başlıyor. Nurseli İdiz, Şebnem Dönmez, Tuğba Ünsal'ın da rol alacağı filmi Turizm Tanıtma Bakanlığı ile Kültür Bakanlığı destekliyor. Sevgili dostum, Zerrin Özer, Emrah gibi starların menajeri Ali Rıza Türker mide ameliyatı oldu. Ziyaret ettim. Sohbet sırasında Emrah geldi. Emrah şu günlerde yeni albümünün repertuar çalışmalarını tamamlamış. Acayip iddialı. Kaset mart ayında Universal Müzik etiketi ile piyasaya çıkıyor. Kendisi bugün Hannover'de gurbetçilere bir konser verecek. Durun, daha bitmedi. 31 Ocak'da ise Yunanistan'ın başkenti Atina'da konser verecek. Atina'daki konserin sorumlusu Emrah'ın Yunanlı olan müzisyen hayranı Christo Zales. Müzisyen, arkadaşının düğün şölenine Emrah'ı davet etmiş. Albümün ardından Emrah yurt içi turnesine başlıyor. Sponsor firma ise Hunca ve Türker Reklamcılık Organizasyon. Evet efendim, bugünlük de bu kadar. En kötü gününüz benimkinden iyi olsun, kalın sağlıcakla. 
     
     



 MAGAZİN 














</TEXT>
</DOC>
