<DOC>
<DOCNO> 93696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/soneko14.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç İşadamları Derneği'nden de Ecevit'e istifa çağrısı... 
</HEADLINE>
<TEXT>

     Türkiye Genç İşadamları Derneği TÜGİAD , yaklaşık 150 milyar dolara çıkan kamu dış ve iç borcunun çevrilebilirliğinin yeniden tartışılmakta olduğu bugünlerde, siyasi belirsizliğin sürmesinin her geçen gün ekonomide telafi edilemeyecek kayıplara yol açtığını bildirdi. 
     TÜGİAD Yönetim Kurulu adına Başkan Hayati Kaya tarafından yapılan yazılı açıklamada, Başbakan Bülent Ecevit'in bugüne kadar üstlenmiş olduğu misyonu yaşadığı ciddi sağlık sorunları nedeniyle yerine getiremediğine tanık olunduğu ifade edildi. 
     Açıklamada, şöyle denildi 
     ''Aktif bir başbakana ihtiyaç duyduğumuz bugünkü süreçte, biz genç işadamları olarak üyelerimizle yaptığımız istişare sonucunda Başbakanımız Bülent Ecevit'in istifa etmesinin yaşadığımız siyasi ve ekonomik belirsizliği ortadan kaldıracağını düşünüyoruz. Yeni hükümetin kurulmasına da Başbakanımız sayın Bülent Ecevit'in engin siyasi tecrübesiyle destek vermesini diliyoruz.'' Yılın ilk 4 ayında elde edilen makro ekonomik göstergelerin hedeflerle uyumlu bir tabloyu oluşturmaya başlamışken, son 2 ayda yaşanılan siyasi belirsizliğin, Türkiye'de her zaman olduğu gibi ekonomiyi olumsuz etkilediği dile getirilen açıklamada, gerek makro açıdan, gerekse vatandaşın bütçesi açısından ekonominin hala bıçak sırtında olduğu bugünkü süreçte yeni krizlere hiçbir kesimin dayanma gücünün kalmadığının açık olduğu vurgulandı. 
     Açıklamada, yaklaşık 150 milyar dolara çıkan kamu dış ve iç borcunun çevrilebilirliğinin yeniden tartışılmakta olduğu bugünlerde, siyasi belirsizliğin sürmesinin her geçen gün ekonomide telafi edilemeyecek kayıplara yol açtığı savunularak, ''Bu nedenle, bugün uygulanmakta olan ekonominin yeniden yapılandırılması ve ulusal programı taviz vermeden sürdürecek bir hükümetin mevcut parlamento içerisinden acilen oluşturulmasını istiyoruz'' denildi. 
     Açıklamada, şu görüşlere yer verildi 
     ''Ekonomik istikrara yapacağı olumsuz etkiler nedeniyle erken seçim istemiyoruz. Ayrıca, siyasi partiler ve milletvekili seçim yasaları değiştirilmeden yapılacak bir seçimin Türkiye'nin önünü açacağına inanmıyoruz. 
     Son dönemde hem kişiliğine yönelik eleştirilere maruz kalan, hem de sağlığını zorlayan Başbakanımız sayın Bülent Ecevit'in güçlü bir devlet adamı olarak ülkemize yaptığı katkılara duyduğumuz saygıdan dolayı bu düşünceyi sesli bir şekilde dile getirmeyi bir borç biliyoruz.'' 
     





</TEXT>
</DOC>
