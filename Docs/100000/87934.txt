<DOC>
<DOCNO> 87934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur14.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç bir anket, ilginç sonuçlar... Tıklayın... 
</HEADLINE>
<TEXT>

     Yüksek Strateji Merkezi ile Input Araştırma ve İletişim Şirketi'nin, Türkiye genelinde 7 coğrafi bölgeyi baz alarak 2007 kişi ile yaptığı ''Değişim Sürecinde Türk Toplumu'' anketi, küreselleşme, AB, Yeni Devlet Anlayışı ve Ekonomik Reformlar konularında ilginç sonuçlar ortaya koydu. 
     Yüksek Strateji Merkezi Başkanı Dr. Can Fuat Gürlesel, anket sonuçlarını, Swissotel'de düzenlenen basın toplantısıyla açıkladı. 
     Anketin ''Küreselleşme'' üst başlıklı bölümünde, ''Türkiye'de küreselleşmenin en önemli etkisinin ne olduğunun'' sorulması üzerine, katılanların yüzde 27'si ''ekonomik kriz'', yüzde 21'i ''işsizlik'', yüzde 18'i ''Türk Lirası değer kaybeder'' yanıtını verdi. 
     ''AB'ye'' ilişkin bölümde ise katılanların yüzde 76'sı, ''Avrupa Türkiye'yi, AB'ye üye yapmak istemiyor'' görüşünü savundu. 
     ''Türkiye'nin, AB'ye kaç yıl içinde üye olabileceğinin'' sorulması üzerine de ''en erken 5-7 yıl sonra'' şıkkı, yüzde 28'lik bir oranla ilk sırayı aldı. 
     ''Avrupa'nın, Türkiye'yi AB'ye üye yapmak istememesinin nedenleri'' arasında ''demokrasi ve insan hakları konusundaki eksiklikler'' yüzde 44 ile ilk sırada yer alırken, yüzde 43 ile ''ekonomik problemler'', yüzde 38 ile de ''din farklılığı'' engel olarak görüldü. 
     
     AB'YE ÜYELİK 
     Katılımcılara ''Türkiye'nin AB'ye üye olmasını isteyip istemedikleri'' sorulduğunda, Türkiye genelinde yüzde 64 ''evet'' yanıtı verilirken, yüzde 8'i ''Fikrim yok-emin değilim'', yüzde 28'i de ''hayır'' dedi. 
     Ankette, Güneydoğu Anadolu Bölgesi'nde yaşayan katılımcıların yüzde 75'i, Akdeniz'de yaşayanların yüzde 73'ü, Ege'dekilerin yüzde 70'i, Marmara'da yaşayanların yüzde 68'i, İç Anadolu'da yaşayanların 
     yüzde 55'i, Doğu Anadolu'dakilerin yüzde 54 ve Karadeniz'de yaşayanların yüzde 45'i ''Türkiye'nin AB'ye üye olmasını istediğini'' belirtti. Ankete katılanların yüzde 'ü, Türkiye'nin AB'ye üye olması halinde ''Türkiye'den ayrılmazdım'' yanıtını verdi. ''Türkiye'nin AB'ye tam üyeliği sürecinde en önemli kurumsal engelin ne olduğunun sorulduğu'' ankette, yüzde 50 ''siyaset'', yüzde 22 ''toplum-halk'', yüzde 20 ''askeri ve resmi kurumlar'' ve yüzde 8 oranında da ''özel sektör'' yanıtı verildi. 
     
     YENİ DEVLET ANLAYIŞI 
     Anketin, ''yeni devlet anlayışı'' başlıklı bölümünde, katılımcıların yüzde 55'i ''hizmetler tamamen ücretsiz'' olsun derken, ''hizmetler tamamen paralı olsun'' diyenlerin oranı yüzde 3. 
     Ankette, ''Türkiye'de mecburi askerlik devam etsin'' diyenlerin oranı yüzde 38 iken, kısa dönem bedelli olsun diyenlerin oranı ise yüzde 16. 
     Ekonomik reformların ele alındığı bölümde ise ankete katılanlara ''ekonomik krizlere ve sıkıntılara neden olan en önemli 2 nedeni sıralamaları'' istenirken, katılanların yüzde 63'ü ''siyasetçilerin kötü yönetim biçimleri'', yüzde 61'i ''yolsuzluklar'', yüzde 40'ı ise ''IMF ve Dünya Bankası programları ve uygulamaları'' yanıtını verdi. 
     Ankette, ''Türkiye'de Kürtçe kullanımı hakkında 'sakıncalı bulmadıkları' iki ifadenin sıralanması'' istendiğinde, katılımcılar, yüzde 36'sı Kürtçe TV ve Radyo, yüzde 31'i Kürtçe eğitim ve öğretim, yüzde 29'u Kürtçe yazılı yayını sakıncalı bulmadığını belirtirken, yüzde 27'si ''hepsini sakıncalı'' bulduğunu kaydetti. 
     ''Türkiye'nin yönetiminde kimler olsun'' sorusunun da sorulduğu ankete katılanların yüzde 59'u ''yetenekli, bilgili, konusunda uzman gençler'' yanıtını verdi. 
     Ankete katılanların yüzde 43'ü kendisini ''dünyalı'' olarak tanımlarken, yüzde 19'u arayış içinde olduğunu, yüzde 12'si Akdenizli, yüzde 11'i de ''Avrupalı'' olduğunu dile getirdi. 
     





</TEXT>
</DOC>
