<DOC>
<DOCNO> 59084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun12.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da maaş alamayan öğretmenler greve gidiyor 
</HEADLINE>
<TEXT>

     Rusya'nın uzakdoğusunda bulunan Primorski bölgesindeki Kavalerovo kenti ve çevresinde 30'a yakın okulun öğretmenleri, son üç ayda maaşlarını alamadıkları için bugün 4 saatlik uyarı grevine gittiler. 
     Eğitimciler Sendikası bölge başkanı Raisa Şabanova, onlarca yerleşim biriminde görevli öğretmenlerin aynı durumda olduklarını, kapsamlı bir greve gidebileceklerini açıkladı. 
     Dalnoreçensk kentindeki üç okulda üç gündür grev yapılırken, Olga kentinde bazı öğretmenler, 30 Aralık'tan itibaren açlık grevi başlatabileceklerini bildirdi. 
     Primorski bölgesinde öğretmenlerin maaşlarının en son Eylül'de ödendiği kaydedildi. 
     Devlet memurları maaşlarının ödenmemesine ilişkin sorunlar, önceki Devlet Başkanı Boris Yeltsin döneminde yoğun olarak yaşanmıştı. 
     Vladimir Putin yönetiminde bu tür sorunlar büyük ölçüde ortadan kalkarken, önceki gün çeşitli bölgelerde meydanlarda toplanan halkla Kremlin Sarayı arasında kurulan canlı TV bağlantısı sırasında, Putin'e yöneltilen soruların yüzde 90'ından fazlasını ücretlerden yakınmalar oluşturdu. 
     Maaşların 30 dolar dolayında olmasından yakınan memurlara Putin, gelecek yıl için en çok yüzde 40 artış sözü verebildi. 
     






</TEXT>
</DOC>
