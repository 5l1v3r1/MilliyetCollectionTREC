<DOC>
<DOCNO> 80256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/siyaset/siy02.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Katillere ikinci af 
</HEADLINE>
<TEXT>

Meclis Adalet Komisyonu’nda, "Bizim katilimizi de affedin" anlamına gelen ibret verici pazarlıklar yapıldı. Sonunda Bakan Türk, teyit etti Kırcı ve Ağca da aftan yararlanacak 
     SALİHA ÇOLAK, ERSAN ATAR Ankara 

     Anayasa Mahkemesi’nin iptal kararı doğrultusunda yeniden düzenlenen af tasarısının Meclis Adalet Komisyonu’ndaki görüşmeleri, MHP’lilerin "bizim katilimizi de affedin" anlamına gelen ibret verici pazarlıklarına sahne oldu. Bahçelievler katliamı hükümlüsü Haluk Kırcı ile Milliyet’in Genel Yayın Müdürü Abdi İpekçi’nin katili Mehmet Ali Ağca’nın, aynı suç için ikinci afla serbest kalmalarının yolunu açacak skandal düzenleme, komisyonda kabul edildi. 
     
     Son 3 güne bırakıldı 
     İlk skandal, tasarının, Anayasa Mahkemesi’nin iptalden doğan boşluğu doldurmak için verdiği sürenin dolmasına 3 gün kala komisyona getirilmesi oldu. Muhalefet bu duruma isyan ederken, Adalet Komisyonu Başkanı DSP’li Emin Karaa, "Ben de 6 ay önce iptal edilen bir düzenlemeye ilişkin yasanın durup durup son anda getirilmesini yadırgıyorum" dedi. 
     Hükümetten gelen tasarının kabul edildiği komisyonda ilk sözü alan MHP’li Orhan Bıçakçıoğlu, adını vermeden Kırcı’yı tarif ederek, hesaplamaya ilişkin endişeleri olduğunu belirtti ve "Bu infaz hükümleri arkadaşımızı nasıl etkileyecek " diye sordu. 7 kez idama mahkum olan bir kişinin bu idamlarının her birinin 1991’deki Şartla Salıverilme Yasası’na göre 10 yıl olarak infaz edileceğini belirten Bıçakcıoğlu, bu durumda ortaya çıkan 70 yılın da, ceza üst sınırı olan 36 yıla ineceğini anlattı. İnfaz hükümlerine göre 36 yıllık cezanın 14 yıl 2 ayının cezaevinde geçeceğini belirten Bıçakçıoğlu, Adalet Bakanı Türk’e, "10 yıllık indirim, 14 yıl 2 aydan mı inecek " diye sordu. Türk, bireysel hesaplara girmek istemediğini belirtti, ancak Bıçakçıoğlu’nun hesabını doğruladı. 
     
     "Kırcı ve Ağca yararlanacak" 
     Bıçakçıoğlu daha sonra, teyit edilen hesabı uyarınca 1991’deki aftan yararlanan Kırcı’nın yeni düzenlemeden de yararlanacağını söyledi. 
     AKP’li Yahya Akman da, 1991’deki aftan yararlananların son çıkan yasadan yararlanamayacağına ilişkin hükmün Anayasa Mahkemesi’nce iptal edildiğini bildirerek, Kırcı ile Mehmet Ali Ağca’nın serbest kalacağını savundu. 
     
     Bizimkiler niye içerde 
     1980 öncesi binlerce kişinin öldüğünü, ancak Ümraniye’de 1978 yılında erkeklik uzuvları kesilip ağızlarına konulan ve kurşuna dizilen 5 işçinin katilleri ile Adana’da öldürülen 6 öğretmenin katillerinin dışarı çıktığını iddia eden Bıçakçıoğlu, benzer suçları işleyen ülkücülerin ise içerde kaldığını savundu. 
     Bıçakcıoğlu, DSP Genel Başkanı Rahşan Ecevit’i de adını vermeden eleştirirken, şunları söyledi 
     "Toplum bu yasanın anasını biliyor, burada babasını da tespit edelim. Asker, işçi, öğretmen öldürenlerin idam cezalarını farklı yorumlayıp tahliye edeceksin, başka görüşten olan insanların 70 - 80 yıl yatması gerektiğini söyleyeceksin. Bu kini içimizden atalım. Sağcısı solcusu kucaklaşalım, hepsini şehit kabul ediyoruz. Cem Karaca bizi anlıyor, bir partinin genel başkan yardımcısı anlamıyor. Biz devrimcisi, ülkücüsü herkesi seviyoruz." 
     
     Katile "popülizm" savunması 
     MHP’li Mehmet Gül de, bir kesime haksızlık edildiğini, Kırcı ve Ağca’nın af konusunda sembol haline getirildiğini belirtirken, "bu tür popülist yaklaşımlara boyun eğilmemesi gerektiğini" savundu. 
     DSP’li komisyon üyesi Erol Al ise, Bıçakçıoğlu’nun iddialarını reddederek, geçmişte kimsenin düşüncesine göre affedilmediğini vurguladı. 
     
İşte kararı alan Adalet Komisyonu...      Başkan Emin Karaa DSP , Başkanvekili İsmail Sühan Özkan ANAP , Katip Yekta Açıkgöz DSP , Sözcü Salih Erbeyin MHP , Üyeler Ramazan Toprak AKP , Yahya Akman AKP , Mehmet Çiçek AKP , Kenan Sönmez ANAP , Işılay Saygın ANAP , Cemal Özbilen ANAP , Ali Günay DSP , Erol Al DSP , İsmail Aydınlı DSP , Hayri Diri DSP , Mehmet Gözlükaya DYP , Mustafa Kemal Aykurt DYP , Sevgi Ezen DYP , Erdoğan Sezgin DYP , Müjdat Kayayerli DYP , Mehmet Gül MHP , Mehmet Pak MHP , Edip Özbaş MHP , Orhan Bıçakçıoğlu MHP , Fahrettin Kukaracı SP , Fethullah Erbaş SP . DYP’li milletvekillerinin tamamı protesto ederek komisyon toplantısına katılmazken, dünkü toplantıda Salih Erbeyin, Cemal Özbilen, İsmail Aydınlı ve Hayri Diri de yer almadı. 
     
7 canın karşılığı 5 yıl bile değil      Tasarının yasalaşmasıyla 1978’de 7 TİP’li genci katleden Haluk Kırcı, aynı suç için iki aftan yararlanmış olacak. 7 kez idama mahk m edilen Kırcı’nın bu cezası 1991’deki "Şartla Salıverilme Yasası"yla her idam için 10 yıl olmak üzere, toplam 70 yıla indirildi. 70 yıl hapis de, TCK’da belirlenen ceza üst sınırı olan 36 yıla çekildi. 36 yıllık cezanın hapiste geçecek kısmı da, infaz hükümlerine göre 14 yıl 2 aya indi. Tasarı 10 yıl ceza indirimi öngördüğünden, infaz süresi 4 yıl 2 aya inecek. Cezaevinde yattığı süre dikkate alınarak bu suçtan tahliye edilebilecek olan Haluk Kırcı, şimdi sadece Susurluk Davası’ndan aldığı yaklaşık 1.5 yıllık cezayı çekecek. Ardından tahliye olacak. 
     
İpekçi cinayeti için sıfır ceza      Gazetemizin Genel Yayın Müdürü Abdi İpekçi’yi öldüren Mehmet Ali Ağca’ya verilen idam cezası, 1991 affında 10 yıl hapse düştü. Ağca, şayet mahk m olduğu gasp suçu olmasaydı, 10 yıl indirim öngören yeni af tasarısıyla, İpekçi cinayeti için aldığı cezalar kaldırılarak derhal salıverilecekti. İtalyanların başarısız Papa suikastı için 20 yıl hapiste yatırdıkları Ağca, gasp suçundan aldığı 7 yıl 2 aylık ceza ve yattığı süre dikkate alınarak, yaklaşık 2 yıl sonra serbest kalabilecek. 
     
Turgut Kazan Yararlanamaz      İpekçi ailesinin avukatı Turgut Kazan ise "aynı suça iki af" tartışmasını yersiz buluyor. Kazan şunları söyledi "Anayasa Mahkemesi kararı doğrultusunda Adalet Komisyonu’nda görüşülen tasarı asla böyle bir sonuç yaratamaz. Ağca 3713 sayılı yasanın açık hükmüne göre cezasını 10 tam yıl çekecektir. Anayasa Mahkemesi kararı bu durumu değiştirmemiştir. Bu yasa, daha önceki eylemi nedeniyle aftan ya da Şartlı Salıverilme Yasası’ndan yararlanmış bir insanın ikinci eylemi için söz konusudur. Ağca’ya başka bir eylem nedeniyle yararlanma yolu açıldı. Başka bir eylem söz konusu olursa düşüneceksiniz bunu. Aynı suç için ikinci kez yararlanma tartışması yersiz." 
     



 SİYASET 


















</TEXT>
</DOC>
