<DOC>
<DOCNO> 71704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur21.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Yalova'da deniz suyu ısındı, balıkçı ağları yandı'' söylentisi... 
</HEADLINE>
<TEXT>

     Yalova Valisi Nihat Özgöl, balıkçı ağlarının yandığı yönündeki haberlerin gerçeği yansıtmadığını bildirerek, ''Paniğe gerek yok, anormal bir durum söz konusu değil'' dedi. 
     Vali Özgöl, 17 Ağustos Marmara Depremi'ni ağır şekilde ödeyen Yalova'da deprem sonrası yapılan çalışmaların kamuoyunca yakından bilindiğine işaret etti. 
     Özgöl, şöyle konuştu 
     ''Kriz koordinasyon merkezimiz aldığı her duyumu ve deprem ile ilgili her hareketi titiz bir şekilde değerlendiriyor. Yalova Meteoroloji Müdürlüğü kentin çeşitli yerlerinde, körfezde günde üç kez deniz suyu ölçümü yapıyor. Mevsim normalleri dışında Armutlu'dan Altınova'ya kadar bölgemizde kesinlikle deniz suyunda bir hareket olmadığı gibi balık ağlarının yandığı haberleri de doğru değil. 
     Öte yandan, Kandilli Rasathanesi tarafından Termal sıcak suyun merkezine konulan cihazın ölçümlerini de sürekli takip ediyoruz. Şu ana kadar anormal hiçbir şey yok.'' Bu arada, Yalova Belediyesi'nin isteği üzerine, Yalova Su Sporları Kulübü Başkanı Fatih Kayacık'ın da bulunduğu 5 dalgıç dün ve bugün Topçular, Yalova merkez ve Esenköy'de 40 metre derinliğe kadar dalış yaptılar. Dalgıçlar, herhangi bir anormalliğe rastlamadıklarını belirttiler. 
     Yalova Balıkçılar Kooperatifi eski yöneticilerinden Erdinç Erkorkmaz da ağlar yandı diye yansıtılan olayın, balıkçı motorundaki akünün asidinin ağlara dökülmesi sonucu ortaya çıkabileceğini belirterek, Yalova'da 120'ye yakın balıkçı bulunduğu ve başka balıkçıların ağlarında böyle bir durumun söz konusu olmadığını söyledi. 
     






</TEXT>
</DOC>
