<DOC>
<DOCNO> 67651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo02.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'de genç teknik adam patlaması 
</HEADLINE>
<TEXT>

     Birinci Süper Lig'de bazı ekiplerin ileri yaştaki futbolcuları bünyesinde bulundurması sık sık tartışma konusu olurken, kulüplerin ''genç'' teknik direktörlere sorumluluk vermeye başlaması dikkatleri çekiyor. 
     Ege Üniversitesi Beden Eğitimi ve Spor Yüksek Okulu Müdürü ve Spor Yöneticiliği Bölümü Öğretim Üyesi Prof.Dr.Mustafa Ferit Acar, Fenerbahçe'nin Rıdvan Dilmen ile uygulamak istediği modelin ilk etapta başarılı olmasa da genç teknik adamlara şans tanınması sürecini hızlandırdığını kaydetti. 
     Jübilesini yaptıktan hemen sonra teknik adamlık kariyerine başlamak isteyen idealist isimlerin maddi konuları ikinci plana itmesinin ve Fatih Terim'in genç kabul edilecek bir yaşta elde ettiği büyük başarıların kulüpleri etkilediğini anlatan Acar, şunları kaydetti 
     ''Yaşı ilerleyen teknik direktörler eğer kariyeri iyiyse ince eleyip sık dokuyor. Özellikle ücret konusunda taviz vermiyor. Bu durum ekonomik sıkıntı içindeki kulüpleri yeni arayışlara iterken, hep aynı isimlerin gündeme gelmesinin verdiği sıkıntı gençlerin şansını artırıyor. Tabii ki, futbolculuk döneminde saygınlığı yüksek olan, kendini geliştirmek için sürekli çalışan genç teknik adamların başarı şansı da gözönüne alınınca, son yıllarda teknik direktörlerin yaş ortalamasında belirgin bir düşüş dikkati çekiyor.'' 
     
     En yaşlısı Lucescu 
     Birinci Süper Lig'de görev yapan teknik sorumluların 14'ü 50 yaşın altında. Yaş ortalaması 46.3 olan teknik adamların en yaşlısı Galatasaray'ın başında bulunan 57 yaşındaki Rumen teknik adam Mircea Lucescu. En genç isimler ise İstanbulspor'u çalıştıran 37 yaşındaki Aykut Kocaman ve Denizlispor'un başında bulunan 39 yaşındaki Rıza Çalımbay. 
     Birinci Süper Lig'deki takımların teknik direktörlerinin yaşları şöyle 
     
     
Teknik adamların yaşları Teknik adam Takımı Yaşı Giray Bulak Antalyaspor 44 Christoph Daum Beşiktaş 49 Nejat Biyediç Bursaspor 43 Karol Pecze Çaykur Rizespor 56 Rıza Çalımbay Denizlispor 39 Hüseyin Kalpar Diyarbakırspor 47 Aykut Kocaman İstanbulspor 37 Werner Lorant Fenerbahçe 54 Mircea Lucescu Galatasaray 57 Samet Aybaba Gaziantepspor 47 Erdoğan Arıca Gençlerbirliği 48 Ümit Kayıhan Göztepe 48 Hikmet Karaman Kocaelispor 42 Ziya Doğan Malatyaspor 41 Ersun Yanal Ankaragücü 41 Yücel Uyar Samsunspor 42 Hans Peter Briegel Trabzonspor 47 Rasim Kara Yimpaş Yozgatspor 52 
     






</TEXT>
</DOC>
