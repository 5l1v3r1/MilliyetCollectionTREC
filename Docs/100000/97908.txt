<DOC>
<DOCNO> 97908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun15.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saltanov "Irak'a yönelik askeri senaryolara karşıyız" 
</HEADLINE>
<TEXT>

     Rusya Dışişleri Bakan Yardımcısı Aleksandır Saltanov, Rusya'nın, Irak'a yönelik askeri senaryolara karşı olduğunu söyledi. 
     Saltanov, İsrail-Filistin sorunu ve ABD'nin olası Irak harekatı konularında görüş alışverişinde bulunmak üzere çıktığı, Ortadoğu ve Türkiye'yi de kapsayan ziyaretlerinin ikinci durağı olan Irak'ta, Irak Dışişleri Bakanı Naci Sabri ile biraraya geldi. 
     Ziyaretinin amacının Moskova ile Bağdat arasındaki bazı konularla Irak sorununu görüşmek olduğunu belirten Saltanov, Sabri ile Irak sorununa çözüm bulma yollarını görüştüklerini ifade etti. 
     Saltanov, ''Irak sorununa, uluslararası toplumla birlikte, BM Güvenlik Konseyi kararları çerçevesinde çözüm bulmak için çaba harcamamız gerekir'' dedi. 
     Irak'ın kitle imha silahları konusunda işbirliğini artırmasının gerekliliğini vurgulayan Rus Bakan Yardımcısı, Irak'a uygulanan ambargonun kaldırılması gerektiğini de kaydetti. 
     Saltanov, dün Suriye'den başladığı ziyaretlerine Irak'tan sonra Ürdün, Kuveyt, Suudi Arabistan ve Türkiye'de devam edecek. Saltanov'un, 29 Temmuz'da Ankara'da temaslarda bulunması bekleniyor. 
     





</TEXT>
</DOC>
