<DOC>
<DOCNO> 54895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko07.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü dört gözle Aralık ayını bekliyor 
</HEADLINE>
<TEXT>

     Otomotiv Sanayii Derneği OSD Genel Sekreteri Prof. Dr. Ercan Tezer, KDV indiriminin ardından satışların kıpırdamaya başladığını belirterek, asıl hareketliliğin ise Aralık ayında beklendiğini söyledi. 
     Prof. Dr. Tezer, otomobil üzerindeki KDV oranlarının yüzde 26'dan yüzde 18'e çekilmesi ve firmaların düzenlediği kampanyalar sayesinde, otomobil satışlarının kıpırdamaya başladığını kaydetti. 
     Sektörde, ertelenen talebin yavaş yavaş açıldığını, satışlara yönelik tahminde bulunmak için henüz erken olduğunu ifade eden Prof. 
     Dr. Tezer, şunları söyledi 
     ''Asıl hareketliliği Aralık ayında bekliyoruz. Şu ana kadar bekleyen taleplerin, yılbaşında gelecek ek vergiler öncesinde realize edileceğini düşünüyoruz. Bu hareketliliğin de sektörün kapasite kullanımına hemen yansıyacağı kanaatinde değilim. Daha çok stokların eritilmesine yarayacaktır.'' Prof. Dr. Tezer, KDV indiriminin 1 Ocak itibariyle kaldırılacağını, 1600 cc'nin altındaki araçlarda Taşıt Alım Vergisi'nin yüzde 50 oranında zamlanacağını, bunun da otomatik olarak otomobil fiyatlarına yansıyacağını belirtti. 
     Vergi sisteminin acilen yenilenmesi ve adil bir vergi sistemine geçilmesi gerektiğini anlatan Prof. Dr. Tezer, ''Otomobilden 7 çeşit vergi alınıyor. Otomobil üzerinde yüzde 50'ye varan toplam vergilerin, yüzde 25'lere çekilmesi gerekir. Sektör, ancak o zaman rahatlar'' görüşünü dile getirdi. 
     Prof. Dr. Tezer, otomotiv sektörünün makro ekonomik dengelerin yeniden kurulması ve belirsizlik ortamının geride bırakılmasıyla gelişmesini sürdüreceğini sözlerine ekledi. 
     






</TEXT>
</DOC>
