<DOC>
<DOCNO> 90066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/dunya/adun.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye Orta Asya kapısı 
</HEADLINE>
<TEXT>

Azerbaycan Devlet Başkanı Aliyev, Erivan’la birbirlerine karşılıklı koridor verme konusunda anlaştıklarını açıkladı. Böylece bölgeye komşu Türkiye’ye de Orta Asya kapısı açılacak 
     CENK BAŞLAMIŞ Moskova 

     Azerbaycan Devlet Başkanı Haydar Aliyev, Ermenistan’la sürdürülen barış görüşmelerinde iki ülkenin karşılıklı olarak birbirlerine "koridor" sağlaması konusunda ilke anlaşmasına varıldığını açıkladı. Böylece Türkiye’nin de Orta Asya’ya açılan bir kapısı olma şansı doğdu. 
     
     Uzlaşma sağlandı 
     Rus interfaks Ajansı’nın haberine göre Aliyev, Ermenistan’la sürdürülen pazarlığın içeriğini kamuoyuna ilk kez açıkladı. Aliyev, geçen yılın mart ayında Paris’te yapılan görüşmeler sırasında Ermenistan Devlet Başkanı Robert Koçaryan’la bazı temel konularda uzlaşma sağlandığını söyledi. Bu konuların başında Azerbaycan’ın Nahçivan’a, Ermenistan’ın da Karabağ’a bağlanmasını sağlayacak koridorlar açılması geliyor. 
     Aliyev’e göre Erivan, Azerbaycan’ın Ermenistan’a ait Megri kasabası üzerinden Nahçivan’a koridorla bağlanmasını kabul etti. Bakü de buna karşılık olarak Ermenistan’ın Azerbaycan’a ait Laçin kasabasıyla Karabağ’a bağlanmasını onayladı. Aliyev, Fransa Devlet Başkanı Jacques Chirac’ın da desteklediği anlaşmayla koridorların açılmasından sonra Megri’nin Azerbaycan, Laçin’in Ermenistan’ın egemenliği altında sayılması kararlaştırıldı. Ancak Aliyev, Ermenistan’ın daha sonra ABD’de yapılan görüşmelerde tutum değiştirerek Paris’te varılan anlaşmayı ihlal ettiğini açıkladı. 
     
     Türkiye’ye kara bağlantısı 
     Azerbaycan lideri, sorun yaratan konunun Ermenistan’ın Laçin koridorunun açılmasında ısrar etmesi,ama Megri konusunda kararsızlığa düşmesi olduğunu söyledi. Aliyev, Paris’te varılan anlaşmayı uygulamaya hazır olduklarını belirtti. Azerbaycan’ın Megri üzerinden Nahçivan’a bağlanması, bu bölgeyle komşu olan Türkiye’ye Kafkasya ve oradadan da Orta Asya ile bağlantı kurma olanağı verecek. 
     
Ankara da görüşüyor      Türkiye ile Ermenistan arasındaki ilişkileri normalleştirmek amacıyla da bir süredir gizli görüşmeler yapılıyor. Temasların amacı Türk ve Ermeni Dışişleri bakanları ismail Cem’le Vartan Oskanyan’ın 25 Haziran’da İstanbul’da yapmaları planlanan görüşmenin gündemini belirlemek. Oskanyan, Karadeniz Ekonomik işbirliği örgütü zirvesine katılmak üzere İstanbul’a gelecek. Ermeni yetkililer, önkoşulsuz olarak iki ülke arasında diplomatik ilişkilerin kurulması ve sınır kapısının açılmasını istediklerini belirten mesajlar veriyor. Türk - Ermeni görüşmelerinde Erivan’la Bakü arasındaki "koridor pazarlığı"nın da konuşulup konuşulmadığı açıklanmadı. 
     



 DÜNYA 














</TEXT>
</DOC>
