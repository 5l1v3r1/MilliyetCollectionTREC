<DOC>
<DOCNO> 58419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/spor/spo03.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Prensipler yüzünden birbirlerini suçladılar, dün omuz omuza konuştular 
</HEADLINE>
<TEXT>
BÖYLE BAŞA BÖYLE TIRAŞ 
Terim olayından sonra kavgaya tutuşan Altaylı ve Cansun, ortak basın toplantısında hiçbir şey olmamış gibi davrandılar, "Her şey Galatasaray içindi" diyerek sözlerinin arkasında durmadılar 
     Pembe tablo çizdiler 
     GALATASARAY Kulübü Başkanı Mehmet Cansun ile 2. Başkan Fatih Altaylı dün birlikte düzenledikleri basın toplantısında aralarında hiçbir sorun yokmuş gibi pembe tablo çizdiler. Cansun, "İçimizde tartışmalar yapabiliriz, ama kavga etmeyiz" diyerek başladığı konuşmasında "Terim ve Lucescu ile çeşitli görüşmelerimiz oldu. Ardından öyle bir hava doğdu ki, istemeden ayrı ayrı görüntü verdik. Biz aynı fikirde olmak mecburiyetinde değiliz. Biz camianın iyiliğine hizmet ediyoruz" ifadelerini kullandı. 
     
     Medya maymunları 
     FATİH Altaylı ise Başkan Cansun ile göreve geldikleri günden bu yana aralarında zaman zaman fikir ayrılıkları yaşadıklarını dile getirdi, "Biz yola böyle çıktık. Başkanın dediğine kafa sallayan bir yönetim oluşturmadık. Sonuçta bizim bir tane arzumuz var, o da Galatasaray’ı daha ileri götürmek. Ama medyadaki kimi maymunların ağır sözlerle eleştirmeye çalıştığı bu yönetim, herkesin Galatasaray bitti, battı dediği bir dönemde göreve talip oldu, büyük başarılara imza koydu" diye konuştu. 
     
     Bizi kıskanıyorlar’ 
     HER tartışmadan sonra istifa, kavga gibi lafların ortada dolaştığını ifade eden Fatih Altaylı, "Ancak bizde böyle şeyler olmuyor. En sert tartışmamızda dahi el sıkışıyoruz, orada bitiyor. Ne ben başkanın gözünü oymak istiyorum, ne de başkan benim kafamı yarmak istiyor. Biz bu nevi polemiklerin, Galatasaray’ın başarısını kıskananlar tarafından tırmandırıldığını düşünüyoruz. Başkan ile aramızda müthiş bir çekişme varmış gibi gösterilmeye çalışılıyor" yorumunu yaptı. 
     
     Tıraş bile oldum’ 
     FATİH Terim olayına da değinen Altaylı sözlerini şöyle tamamladı "Sayın Cansun, Terim’in camia tarafından sevildiği için yıpratılmaması gerektiğini düşünmüştür. Ben ise Galatasaray’ın başkanına, ikinci başkanına haksızlık yapan, onları kendi adına bir anlamda belki kullanan insanların, kim olursa olsun eleştirilmesi ve teşhir edilmesi gerektiğini düşündüm. Başkan, Ankara dönüşü bana geldiğinde gözlerim doldu. Artık yaşananları geride bıraktık. Ben başkanı kırmadım, tıraş bile oldum." 
     
Stad için yeni formül      GALATASARAY, Ali Sami Yen Stadı’nın yeniden inşaası sırasında maçlarını Halkalı’daki Olimpiyat Stadı’nda oynamak için başvuruda bulunacak. Yöneticiler, 18 ay boyunca devam edecek olan yeni stad projesi sırasında bu stadı kullanmanın en iyi formül olduğu görüşünde birleştiler. Stadın uzaklığı nedeniyle biletli seyircilerin bedava ulaşımı da sağlanacak. Bu arada Antalyasporlu Hüseyin’in transferi son aşamaya geldi. 
     
Mondragon müjdesi      SARI - Kırmızılı ekipte önceki gün yapılan çalışmada sakatlanan Mondragon ağrılarının sürmesine rağmen büyük bir fedakarlık yaparak, maçta oynamak istediğini söyledi. Dünkü idmana çıkan Kolombiyalı kaleci, Teknik Direktör Lucescu tarafından maç kadrosuna alındı. Mondragon’un tedavisi maç saatine kadar sürecek. Dizinden sakat olan Kerem ise riske atılmadı ve Yozgat’a götürülmedi. Galatasaray yorucu bir yolculuğun ardından dün Yozgat’a gitti. 
     



 SPOR 






















</TEXT>
</DOC>
