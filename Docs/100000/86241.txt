<DOC>
<DOCNO> 86241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sontur04.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aftan yaklaşık 383 bin kişi faydalandı 
</HEADLINE>
<TEXT>

     Adalet Bakanı Hikmet Sami Türk, 25 Nisan 2002 tarihi itibarıyla adli birimlerden gelen bilgilere göre, 382 bin 977 kişinin Şartla Salıverilme ve Erteleme Yasası'ndan 
     yararlandığını ve cezaevlerinden 40 bin 518 kişinin tahliye edildiğini bildirdi. Türk, AK Parti Aksaray Milletvekili Ramazan Toprak'ın soru önergesini yanıtlarken, 4616 sayılı Şartla Salıverilme ve Erteleme Yasası'ndan yararlananlar hakkında bilgi verdi. Türk, 25 Nisan 2002 tarihi itibarıyla cumhuriyet başsavcılıkları ile mahkemelerden gelen bilgilere göre, 382 bin 977 kişinin yasadan yararlandığını kaydetti. Türk, mahkemelerin yüzde 91'inin, başsavcılıkların ise yüzde 93.34'ünün bu işlemi bitirdiğini kaydetti. TCK'ndan ceza alan 32 bin 908, özel kanunlardan 5 bin 447, diğer kanunlardan 2 bin 163 olmak üzere toplam 40 bin 518 kişinin, 4616 sayılı Şartla Salıverilme Yasası'ndan yararlanarak cezaevinden tahliye edildiğini bildiren Türk, bunların dağılımını da verdi. Türk'ün verdiği bilgiye göre, tahliye olanların büyük bölümünü adam öldürmek ile hırsızlık ve gasp suçlarından hüküm giyenler oluşturuyor. ''Adam öldürmek, kasten adam öldürmek'' suçundan 11 bin 571, ''gasp, hırsızlık, dolandırıcılık'' suçlarından 11 bin 321, ''şahıslara karşı müessir fiil, tedbirsizlik ve dikkatsizlik sonucu müessir fiil'' suçundan 3 bin 977, karşılıksız çek suçundan 3 bin 155, ''terör örgütüne yardım ve yataklıktan'' 2 bin 271, ''ateşli silahlar ve bıçaklar hakkındaki kanundan'' bin 997, ''sarkıntılık, reşit olanı-olmayanı alıkoymak, evlenme vaadiyle kızlık bozmak, zorla ırza geçmekten'' bin 122, Askeri Ceza Kanunu maddelerine göre ceza alanlardan 689 kişi yasadan yararlanıp tahliye oldu. Yasadan yararlanıp tahliye olanlar arasında Cumhurbaşkanı'na hakaretten 4, devlete hakaretten 11, çocuk kaçırmadan 3, dini nikahtan 7, yedieminliği suiistimalden 15, firardan 10, ayaklanmadan 22, yalan şahitlikten 13, resmi heyete hakaretten 6, uyuşturucu maddelerin kullanılmasını kolaylaştırmaktan 17, halkı rahatsız eden hareketlerden 1 kişi bulunuyor. 
     





</TEXT>
</DOC>
