<DOC>
<DOCNO> 89662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo10.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD TV'si ''Tutkulu Türkiye, turu haketti'' 
</HEADLINE>
<TEXT>

     Türkiye ile Çin arasında yapılan Dünya Kupası karşılaşmasını ABD'de yayınlayan ESPN Televizyonu, maç yorumunda ''Tutkulu Türkler turu hak etti'' ifadesini kullandı. 
     Televizyon, özellikle Hasan Şaş ve Ümit Davala'nın gollerinin turnuvanın en güzel golleri arasında bulunduğunu bildirdi. 
     Televizyonun yorumunda, Türkiye'nin en iyi oyuncusu olarak nitelendirilen Hasan Şaş'ın, attığı erken golle takımını ateşlediği kaydedildi. 
     ESPN, Tugay Kerimoğlu, Emre Belözoğlu ve Yıldıray Baştürk'ü de Türk takımının en başarı oyuncuları arasında gösterdi. 
     ESPN'in yorumunda, ''Deneyimsiz Çinliler Türkler'e dayanamadı'' denilirken, Türkiye'nin, rakibinin 10 kişi kalmasından sonra farkı daha da açma şansını kullanamadığı belirtildi. 
     
     Eurosport "Türkiye rahat geçti" 

     Eurosport televizyon kanalının Fransızca servisi, Türkiye'nin Çin'i rahat bir biçimde yenerek, Brezilya'nın da Kosta Rika'yı açık farkla geçmesinden sonra tur atladığını bildirdi. 
     Eurosport'un yorumcuları, Çin takımının teknik kapasitesi yüksek Türk Milli Takımı oyuncuları karsısında hiçbir varlık gösteremediğini belirtirken, ''Çin'in zaten Türkiye'yi zorlaması beklenmiyordu'' dediler. 
     Fransız spor yorumcuları, Türk Milli Takımı'nın ilk 20 dakikaya fırtına gibi girdiğini, ancak sonra durakladığını kaydederek, Türk oyuncuların en büyük sorunlarının konsantrasyon eksikliği olduğuna ve maç içinde performanslarını sürekli aynı seviyede tutamadıklarına dikkati çektiler. 
     Yorumcular, Türk Milli Futbol Takımı'nın Avrupa'da oynayan oyuncularının maç eksikliğinin en büyük dezavantaj olarak ortaya çıktığına işaret ettiler. 
     
     YUNANİSTAN BİZİMLE GURUR DUYUYOR 

     Türk Milli Takımı'nın, Dünya Kupası finallerinde grubundaki son maçta Çin'e karşı aldığı 3-0 galibiyet ve 2. tura yükselmesi, Yunan medyası tarafından ''Türkiye'nin tarihi başarısı'' olarak değerlendirildi. 
     Yunan televizyonları, Türk Milli Takımı'nın galibiyeti sonrasında Türkiye'de yollara dökülen kırmızı-beyazlı insan selinden görüntüler eşliğinde verdikleri haberlerinde, ''2008 Avrupa Şampiyonası'nı birlikte düzenleyeceğimiz komşumuz, dünyanın en iyi 16 takımından biri olmayı başardı'' yorumunu yaptılar. Televizyonlar, Milli Takım'ın gollerini tekrar tekrar ekrana taşıdılar. 
     Atina'da yayınlanan Ethnos gazetesi, internet portalındaki haberinde, kırmızı-beyazlıların görevlerini kusursuz olarak yerine getirerek hedeflerine ulaştıklarını kaydetti. 
     Ethnos, ''Şenol Güneş'in oyuncularının'' maçın ilk dakikalarından itibaren zafere ulaşmak için her şeylerini ortaya koyacaklarını gösterdiklerini ve Çin'in savunma mekanizmasını felç etmeyi başardıklarını belirtti. 
     Maçın aslında Hasan Şaş ile Bülent Korkmaz'ın 6 ve 9. dakikalarda kaydettikleri gollerle bittiğini kaydeden Yunan Özel Flash Radyosu ise ''Komşumuz çılgın bir oyun ritmi içerisinde işi bitirdi'' yorumunu yaptı. 
     





</TEXT>
</DOC>
