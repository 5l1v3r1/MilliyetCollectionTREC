<DOC>
<DOCNO> 78141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/spor/ytan.html </URL>
<DATE> 2002/04/13/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Görüntü var ses yok 
</HEADLINE>
<TEXT>

     Can derdine düşen iki takım da tempolu ancak, ortaya koydukları mücadele ile ters orantılı, pozisyon açısından verimsiz bir ilk yarı çıkardılar. İkinci yarıda ise Trabzonspor tüm gücüyle oyuna yüklendi. Uzak mesafeli şutlarla sonuç aradı... Oyunda genişlik yaratarak Malatyaspor’un çakılı defansının dengesini bozduysa da hücumda çoğalamayınca gol olanakları yaratamadılar. 
     Oyunun genel görüntüsüne gelince 
     Malatyaspor’un orta alanda altı kişi ile kurduğu baskıyı Trabzonspor, çok top kullanarak, pas yaparak kırmaya çalıştı. Malatyaspor’un ev sahibi takıma oyun organize edecek geniş alan ve zaman bırakmama düşüncesini zaman zaman kıran Trabzonspor, ofans - defans ilişkisini sağlamlaştıramayınca hücumda etkinlik sağlayamadı. Bu sezon ilk kez forma giyen Ganalı siyahi oyuncu Patrick, renkdaşı Aurelio ile sağ dış kulavara geçen haftaların aksine işlerlik kazandırdı... Briegel’in bu oyuncuyu ikinci yarının ortasında dışarı alması tam bir teknik faciadır. Üç forvete dönüşüm doğru bir düşünce olsa bile, değişecek oyuncu asla Ganalı değildi. 
     Oyunun kilit ismi Gökdeniz bildiğiniz gibi, bir var, bir yok .. Oyunun içinde olduğu zamanlar, oyuna müdahale edemediği zamanlardan daha fazla. 
     Keza Hami .. Her topun kendisinde toplanması, her mesafeden topa vurma düşüncesi, Trabzonspor’un adeta el freniydi. Kaleden ve Da Silva’dan uzak oynaması, Bordo - Mavililer’in gol pozisyonu üretememesinin temel sebeplerinden birisiydi. 
     Musatafa Çulcu zorluk derecesi yüksek bir müsabakayı, yardımcısı Refik Aka’nın iki kez ofsaytı kaçırmasına ve kendisinin bir kez yanlış düdük çalmasına karşın tecrübesiyle iyi yönetti. 
     Futbol adına özellikle ikinci yarı iyi görüntülerin olduğu maçta gol sesi çıkmadı. 
     



 SPOR 




























</TEXT>
</DOC>
