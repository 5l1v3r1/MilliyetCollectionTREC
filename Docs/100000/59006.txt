<DOC>
<DOCNO> 59006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/guncel/gun06.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızlar bu kez kovulmadı 
</HEADLINE>
<TEXT>

Gaziantep’in düşman işgalinden kurtuluşu törenlerinde bir ilk gerçekleştirildi. Her sene temsili olarak kovulan işgalci Fransızlar ve işbirlikçileri bu sefer kovulmadı 
     NİHAT DÜZGÜN Gaziantep 

     Gaziantep’in düşman işgalinden kurtuluşunun 80. yıldönümü törenlerle kutlanırken, bu yıl ilk kez kenti işgal eden Fransız ve Ermeni işbirlikçilerin Türk kuvvetlerince kentten temsili kovuluşu senaryosu yer almadı. 
     Ulaştırma Bakanı Oktay Vural’ın da izlediği İstasyon Meydanı’ndaki kutlama törenleri öncesinde, Yeşilsu’da bulunan Şehitler Anıtı’nda saygı duruşunda bulunuldu. Burada, Gaziantep’in işgali sırasında şehit edilen ve Milli Savunma Bakanlığı kayıtlarından çıkarılan 349 kişinin ismi anıta monte edildi. Törende konuşan Belediye Başkanı Celal Doğan, Gaziantep savunmasının, bir avuç Antepli tarafından gerçekleştirilen inanılması zor bir efsane olduğunu söyledi. 
     
     Düşmana süngü yok 
     Kurtuluş törenleri sırasında en büyük alkışı, kentin 80 yıl önce düşman işgalinden kurtarılmasında yer alan milisler aldı. Milisler ellerindeki tüfek ve tabancalarıyla havaya ateş açıp protokol ve yurttaşları selamladı. Törenin bu bölümünde geçtiğimiz yıllarda gerçekleştirilen ve temsili Türk kuvvetlerinin Fransız ve Ermeni işbirlikçilerini silah ve süngüleriyle kent dışına kadar çıkardıkları bölüm yer almadı. Milisler ve diğer kuvvetler protokol ve yurttaşlardan büyük alkış aldı. 
     Gaziantep’in komşusu Kahramanmaraş’ta her yıl 12 Şubat’ta düzenlenen kurtuluş gününde temsili düşmanın süngülenmesi sahneleri 2 yıl önce geniş tartışma yaratmış, il yöneticileri "Tarihi değiştiremeyiz" deyince geçen yıl da aynı sahne tekrarlanmıştı. 
     



 GÜNCEL 













</TEXT>
</DOC>
