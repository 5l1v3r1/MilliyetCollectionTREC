<DOC>
<DOCNO> 80222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/dunya/dun01.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ofsayta düştü 
</HEADLINE>
<TEXT>

Transfer hayaliyle KKTC’den Rum Kesimi’ne giden futbolcu Sabri, açıkta kaldı. Rumlar, annesi Türkiye göçmeni diye Sabri’yle kontrat imzalamıyor 
     DIŞ HABERLER SERVİSİ 

     KKTC 1. Futbol Ligi takımlarından Binatlıspor’da top koştururken, ailesini ve futbolcu kardeşi Raif’i de yanına alarak transfer hayaliyle Rum Kesimi’ne giden Sabri Selden, kendisini isteyen Rum takımlarının geri adım atması sonucu ortada kaldı. Rum Politis gazetesi ve Reuters ajansının haberlerine göre, Sabri’yi transfer vaadiyle Rum Kesimi’ne davet eden Rum 1. Lig takımları AEK Larnaka ve Anorthosis Famagusta, Sabri’nin annesinin Türkiye göçmeni olduğunu öğrenince transferden vazgeçti. Rum basını şimdi, transfer vaadiyle genç Sabri’nin hayalleriyle oynayan ve KKTC’de "vatan haini" damgası yemesine neden olan futbol kulüplerine ateş püskürüyor. 
     Orta saha oyuncusu Sabri, Rum Kesimi’nde futbol oynayabilmek için Binatlıspor’un yanı sıra KKTC’de mezun olmak üzere olduğu üniversiteden de ayrıldı. 
     
     Son anda iptal 
     Sabri, önce kendisini Rum Kesimi’ne davet eden Anorthosis Famagusta ile anlaşarak takımla idmanlara çıkmaya başladı. Ancak bir süre sonra Sabri’nin annesinin bir Türkiye göçmeni olduğunu öne süren 1. lig kulübü, anlaşmayı iptal etti. Ardından pazartesi günü ön anlaşma imzaladıkları Sabri’yi renklerine bağlamaya hazırlandıklarını açıklayan AEK Larnaka kulübü de Sabri’nin belgelerinin tamamlanması gerektiğini belirterek, transferi yokuşa sürmeye başladı. 
     



 DÜNYA 










</TEXT>
</DOC>
