<DOC>
<DOCNO> 91845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur27.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Hükümet rıza gösterirse, Meclis 10 gün daha çalışabilir" 
</HEADLINE>
<TEXT>

     SP Genel Başkanı Recai Kutan, Türkiye'nin AB üyeliği ile ilgili yasal düzenlemelerin çıkarılması konusunda Meclis'in, 1 hafta-10 gün daha çalışabileceğini söyledi. 
     Kutan, Sektörel Dernekler Platformu İcra Kurulu Başkanı Güngör Keşçi ve beraberindekileri, partisinin genel merkezinde kabul etti. 
     Keşçi, yaptığı konuşmada, Türk sanayisinin vizyonunu daha da geliştirmek amacıyla biraraya geldiklerini ifade ederek, Meclis tatile girmeden, Türkiye'nin AB üyeliği ile ilgili konuların çözülebileceğine olan inancını dile getirdi. 
     Kutan da böyle bir platformun teşkil edilmesinden duyduğu memnuniyeti ifade ederek, Türkiye'nin büyük sıkıntılar yaşadığını söyledi. 
     Türkiye'nin AB'ye girmeden gümrük birliğine girmesinin ''yanlış olduğunu'' savunan Kutan, ülke gündeminin bir-iki konuya kilitlendiğini ifade etti. 
     ''Tedbirler alınmazsa, ülkenin adım adım kaosa gideceğini'' söyleyen Kutan, şöyle devam etti 
     ''Saadet Partisi'nin, Türkiye'nin AB'ye girmesi konusunda ortaya koyduğu kararlılıktan en ufak sapma yoktur. Keşke mümkün olsaydı, bu hafta sonuna kadar bu meseleler hallolsaydı. Ama önümüzde değişik alternatifler var. Mesela, hükümet ortakları bu işe rıza gösterirlerse, bir karar alınır, Meclis, 1 hafta-10 gün daha çalışabilir. Veya Cumhurbaşkanı nezdindeki zirvede de ifade ettiğimiz gibi, partiler arası süreli bir komisyon bu meseleyi 10 gün-15 gün içinde şekillendirsin, Meclis Temmuz ortasında olağanüstü bir toplantıya davet edilsin. Böyle olağanüstü bir toplantıya, SP olarak destek veriyoruz. Birkaç gün içinde halledilebilecek meselelerdir. Ancak, AB ile ilgili her mesele hallediliyor değil, yıllar sürecek yeni adımların atılmasında zorunluluk vardır. Dolayısıyla, SP olarak açıkça ifade ediyorum, bu proje için SP hür türlü desteği vermeye, katkıda bulunmaya hazırdır.'' Kutan, bir gazetecinin, ''ANAP, idamla ilgili komisyon çalışmasını tamamladı. ANAP Anayasa değişikliği getirirse, destek olur musunuz '' sorusunu yanıtlarken de nasıl bir Anayasa değişikliği getirileceğini görmeden, değerlendirme yapmasının yanlış olacağını bildirdi. 
     DSP'nin teklifinin ''teknik ve içerik açıdan eksik olduğunu'' partisinin hukukçu milletvekillerinin dile getirdiğini kaydeden Kutan, hukukçu arkadaşlarına danışmadan açıklama yapmasının mümkün olmadığını söyledi. 
     





</TEXT>
</DOC>
