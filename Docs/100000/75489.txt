<DOC>
<DOCNO> 75489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun10.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturalya'da göstericiler mülteci kampındakileri serbest bıraktı 
</HEADLINE>
<TEXT>

     Avustralya'da Iraklı ve Afgan mültecilerin çoğunlukta olduğu mülteci kampına baskın düzenleyen göstericiler, mültecilerin kaçmasına yardımcı oldu. 
     Polis, mültecilerin, Avustralya hükümetinin göçmen siyasetini protesto eden yüzlerce gösterici ile polis arasında çıkan olaylar sırasında kaçtığını açıkladı. 
     Eski füze deneme üssü Woomera mülteci kampından dün kaçan 47 kişiden 10'u hariç diğerlerinin yakalandığı, kaçak mültecilerin arama çalışmalarının sürdüğü bildirildi. 
     Güney Avustralya eyaleti polis sözcüsü Kylie Walsh, 16 göstericinin kaçanlara yardım ettiği gerekçesiyle dün, 4'ünün de bugün kampın içine girmek için tel örgüleri yıktığı için gözaltına alındığını söyledi. 
     Göçmen Bakanı Philip Ruddock, kamptan kaçanların bu eylemleriyle mülteci statüsü kazanmaları umutlarına darbe vurduğunu belirterek, ''Avustralya'nın, ciddi suç işlemiş kimseleri koruması yükümlülüğü bulunmamaktadır'' dedi. Ruddock, ayrıca polisi göstericileri dağıtmak için müdahale etmekte geç kalmakla suçladı. 
     Göçmen idaresi sözcüsü Paul Olive, dün meydana gelen olaylar sırasında 17 güvenlik görevlisi ve 14 mültecinin yaralandığını söyledi. 
     Kampın ana girişinde 300 ila 400 göstericinin toplandığı, kampa takviye polis gücü gönderildiği belirtildi. 
     Göstericilerden bir kısmının kamptaki çocuklara oyuncak vermek için içeriye heyet göndermek ve barışçı gösteri yapmak istediği belirtilirken, bazı grupların kampa saldırmak yanlısı olduğu kaydedildi. 
     






</TEXT>
</DOC>
