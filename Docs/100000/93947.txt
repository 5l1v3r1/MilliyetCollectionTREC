<DOC>
<DOCNO> 93947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo16.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Fatih Hoca saçıma değil futboluma bakar" 
</HEADLINE>
<TEXT>

     A Milli Futbol Takımı'nın gözde oyuncularından Ümit Davala, İzmir'in Narlıdere İlçesi'nde bulunan evinin tapusunu, belediye başkanı Abdül Batur'dan aldı. 
     Kendi adını taşıyan sokaktaki evinin tapusunu almak için annesi Emine ve babası Ali Davala ile belediye binasına gelen Ümit Davala, burada vatandaşlar tarafından sevgi gösterileriyle karşılandı. 
     Tebrikleri kabul eden Davala ailesi, daha sonra belediye başkanı Abdül Batur ile görüştü. Davala tapusunu alırken, Batur'a da Çin maçında giydiği ve gol attığı 22 numaralı milli formayı hediye etti. 
     Gazetecilerle sohbet eden Ümit Davala, Milano'ya giderek İnter ile sözleşme imzaladığını, ancak kiralık olarak Galatasaray'da forma giyeceğini belirtirken, bir gazetecinin ''Saçlarını kesecekmisin'' şeklindeki sorusunu, ''Fatih hoca benim saçımla değil, futbolumla ilgilenir. Bu saç modeli hoşuma gitti. Kesmeyeceğim'' diye yanıtladı. 
     Dünya Kupası'nda hiçbir Avrupa takımıyla karşılaşmamalarının şans olduğunu belirten Ümit Davala, çok iyi futbol oynadıklarını ve finalin eşiğinden dönmenin burukluğunu yaşadıklarını ifade etti. 
     





</TEXT>
</DOC>
