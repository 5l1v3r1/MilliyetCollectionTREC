<DOC>
<DOCNO> 53116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/dunya/adun.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Issız adada asılacak 
</HEADLINE>
<TEXT>

ABD Başkanı Bush, Bin Ladin ve adamlarının ıssız bir adada hızla yargılanıp hemen idam edilmelerinden yana. Tabii, sağ ele geçirirlerse... 
     DIŞ HABERLER SERVİSİ 

     Terör davalarında askeri mahkemelerin devreye sokulmasına onay veren ABD Başkanı George Bush’un, bu askeri mahkeme önüne kimin çıkartılacağına karar verme yetkisini de üzerine aldığı belirtildi. Newsweek’e göre Bush, Suudi asıllı terörist Usame bin Ladin ve adamlarının yakalanması durumunda ABD’ye getirilmeyip ıssız bir ada ya da uçak gemisinde yargılanıp idam edilmesinden yana tavır koyacak. 
     Newsweek, Bush’un yardımcılarına dayanarak verdiği haberinde, Bush’un mahkemeye ilişkin imzaladığı kararname, askeri mahkemeler aracılığıyla ABD hükümetine, yabancı bir teröristi yargılama, mahkum etme ve hatta idam etme yetkisini veriyor. Habere göre, mahkeme önüne kimin çıkacağına Bush karar verecek. Yeni düzenlemeye göre, bu kararın temyizi de olamayacak. 
     
     Savaş dönemi yetkileri 
     Dergi, 11 Eylül terörist saldırılarından hemen sonra, ABD Adalet Bakanlığı tarafından hazırlanan bir belgeyle ABD Başkanı’nın "savaş dönemi" yetkileri ile donatıldığını ve Bush’un da, askeri mahkemelere ilişkin gücü, bu belgeden aldığını yazdı. Newsweek’e göre Bush, Afganistan’ın bombalanması emrine ilişkin yasal temeli de bu belgeden aldı. 
     Haberde ABD’nin ele geçirdiği teröristleri uçak gemilerinde, ıssız adalarda yargılayabileceği belirtiliyor. 
     
     Naziler gibi... 
     Askeri mahkeme fikrinin ilk olarak, ABD Adalet Bakanlığı avukatlarından William Barr tarafından ortaya atıldığı da kaydedildi. Barr’ın bu fikri, İkinci Dünya Savaşı’nda Naziler’i yargılamak için kurulan özel askeri mahkemelerden aldığı da eklendi. Usame bin Ladin’i yakalamaya çok yakın olduğu belirtilen ABD’nin, Bin Ladin’i sağ ele geçirdiği takdirde teröristi hemen kurulacak bir askeri mahkemede yargılayıp süratle idam etmeyi planladığı belirtiliyor. El Kaide terör örgütünün mensuplarının da ABD’ye getirilmeden idam edilmesi söz konusu. 
     



 DÜNYA 













</TEXT>
</DOC>
