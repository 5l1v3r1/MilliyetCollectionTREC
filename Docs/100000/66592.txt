<DOC>
<DOCNO> 66592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sondun19.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron, Bush'tan Arafat'a karşı açık destek alamadı 
</HEADLINE>
<TEXT>

     İsrail Başbakanı Ariel Şaron ile ABD Başkanı George Bush arasında dün akşam yapılan görüşmeden sonra, Washington'ın Filistin lideri Yaser Arafat konusunda nasıl bir poitika izleyeceği tam olarak açıklığa kavuşmadı. 
     Şaron, görüşmede, Arafat ile ilişkilerin kesilerek devre dışı bırakılmasını istedi. Ancak Bush, en azından kamarelar önünde, Şaron'a bu konuda destek vermedi. Beyaz Saray sözcüsü de görüşme öncesinde Washington'un Arafat ile ilişkilerinin eskisi gibi süreceğini açıkladı. 
     Arafat ile ilişkilerin kesilmesi konusundaki sorulara cevap vermekten kaçınan Bush, Arafat'a terörle mücadele etmesi için baskı yapmayı sürdürecekleri güvencesini verdi. Bush, Filistin halkının uygulanan yaptırımların gevşetilmesini de istedi. Şaron'a görüşmede, ''Arafat'a uygulanan ablukayı kaldır. Bu, sonuçta İsrail'e zarar verebilir'' mesajı verildiği de belirtiliyor. 
     
     Şaron sertleşti 
     Şaron ise görüşmeden sonra Arafat'a karşı ifadelerini daha da sertleştirerek sürdürdü. 
     ''Arafat barışa engel hale gelmiştir. Üzerindeki baskı artırılarak, yeni bir yönetimin gelmesi desteklenmelidir'' diyen Şaron, geçen hafta ''Koşullarımızı yerine getirirse Arafat tekrar barış ortağı olabilir'' diyordu. Şaron, görüşmeden sonra ''Arafat artık geçersizdir. Barış ortağı değildir ve bir daha asla barış ortağı olamaz'' dedi. 
     
     Görüş ayrılığı mı, taktik mi 
     Şaron ile aynı anda Washington'da bulunan Savunma Bakanı Binyamin Ben Eliezer ise, Arafat konusunda daha verimli görüşmeler yaptığı mesajını verdi. 
     Ben Eliezer, İsrailli gazetecilere yaptığı açıklamada, Başkan Yardımcısı Dick Chenney'in Arafat konusunda İsrailli aşırı sağcılardan bile daha radikal görüşlere sahip olduğunu belirterek, Chenney'in kendisine ''Bana kalırsa Arafat'ı asabilirsiniz'' dediğini söyledi. 
     Eliezer'in görüşmenin içeriğini sızdırmasının Washington'da büyük rahatsızlık yarattığı belirtilirken, ''Washington'da Arafat konusunda ciddi bir görüş ayrılığı mı var Yoksa bu iyi polis, kötü polis taktiği mi '' sorusu gündeme geldi. 
     İsrail basını, Eliezer'in Chenney görüşmesinin içeriğini ''Şaron'dan şovu çalmak için sızdırdığı'' değerlendirmesini yaptılar. 
     Şaron ve Ben Eliezer arasındaki rekabetin giderek arttığı belirtiliyor. 
     
     Bush ile yakın temas 
     Washington, Arafat konusunda bir görüş ayrılığı olduğu izlenimini verirken, Filistin liderinin, Amerikan yönetimiyle ilişkileri konusunda daha güvenli konuşmaya başlaması dikkat çekti. 
     Arafat, bugün İsrail basınına verdiği demeçlerde Washington ile ilişkilerinin kesik olmadığını ve Bush ile yakın temasta olduğunu söyledi. Arafat ''Telefonda görüşüyoruz. Bush beni sürekli arıyor, ben de onu arıyorum. Birbirimize mektuplar yazıyoruz'' dedi. 
     Arafat, ancak bu görüşmelerin içeriğini, ''Bush'a saygısızlık edemem'' diyerek açıklamayı reddetti. 
     
     "Seni affettim Şaron" 
     Arafat, kendisini ''geçersiz'' ilan eden ve ''Lübnan'da öldürmediğime pişmanım'' diyen Şaron'u affettiğini açıkladı. 
     Filistin lideri, Maariv gazetesine verdiği demeçte, ''Bir lider affetmeyi bilmeli'' diyerek, Şaron'a şu ''içten mesajı'' göndermek istediğini söyledi 
     ''Seni affettim ya Şaron .. Haydi tekrar masaya oturalım, Wye anlaşmasını imzaladığımız eski güzel günlere dönelim. Binyamin Netanyahu eski İsrail Başbakanı ve dünyanın en güçlü lideri Bill Clinton ile eski ABD Başkanı imzaladığımız gibi Wye anlaşması 
     cesur bir anlaşma imzalayalım. Ya Şaron geriye bakmayı bırak Senin bir sorumluluğun var. Halkın sağcısı da, solcusu da artık kanın durmasını istiyor.'' Arafat, Şaron ile Taba'da üzerinde anlaşılan belge çerçevesinde görüşmelere başlamak istediğini belirtti. Filistin lideri, İsrail'in barış için Filistinli mültecilere dönüş hakkı tanımasının şart olduğunu vurgulayarak, bunda korkulacak bir şey olmadığını, çünkü o takdirde en fazla 200 bin mültecinin geri döneceğini savundu. 3 gün önce ''İsrail aramıza nifak sokmaya çalışıyor'' diyen Arafat, bu kez Şaron'un geçen hafta yardımcılarıyla görüşerek kendisini devre dışı bırakmanın zemini hazırladığının hatırlatılması üzerine şunları söyledi ''Sizde çok başlılık var. Bizde patron tektir, o da benim. Reis git Şaron'la görüş derse gidip görüşürler. Hayır derse evde otururlar. Ben danışmanlarımı Şaron'a gönderdim ve bütün görüşmeler benim bilgim çerçevesinde yapıldı''. Arafat, ''Sizi dışarda bırakıp bir barış anlaşması yapmak istedikleri izlenimine kapılmıyor musunuz'' sorusuna da ''Hayatımda hiçbir barış anlaşmasını yapma ya da müzakere etme şansını kaçırmadım'' karşılığını verdi. Arafat, Yediot Ahronot gazetesine verdiği demeçte de ''Penceremin önündeki birkaç tanktan mı korkacağım Bu ilk kuşatılmam değil. Unutmayın ki, ben hiç yenilgi almamış Arap generallerinden biriyim'' dedi. 
     






</TEXT>
</DOC>
