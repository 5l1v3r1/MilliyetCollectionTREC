<DOC>
<DOCNO> 78955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur24.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş açıkladı "IMF kredisi iç borcu düşürdü.. " 
</HEADLINE>
<TEXT>

     Devlet Bakanı Kemal Derviş, IMF'ten alınan kredinin kullanımı sonucu iç borç stokunun düştüğünü bildirdi. 
     Derviş, İstanbul Bağımsız Milletvekili Azmi Ateş'in soru önergesini yanıtlarken, IMF ile yapılan stand-by anlaşması gereği 9 milyar dolarlık mali kaynağın nerelerde kullanıldığı hakkında bilgi verdi. 
     IMF'ten sağlanan 9.1 milyar dolarlık kaynağın, 6.2 milyar dolarının Merkez Bankası'na olan yükümlülüklerin yerine getirilmesinde kullanıldığını belirten Derviş, ''Merkez Bankası ise bu tutarı, ek rezerv kolaylığı kapsamında IMF'ye olan borcun geri ödenmesinde kullanılmıştır'' dedi. 
     Hazine hesaplarına aktarılan 9.1 milyar doların dağılımı hakkında da bilgi veren Derviş, yapılan işlemler sonucunda 31 Aralık 2001 tarihi itibarıyla 122 katrilyon 199 trilyon lira olan iç borç stokunun 13 Şubat 2002 tarihi itibarıyla 117 katrilyon 301 trilyon liraya 
     gerilediğini bildirdi. 
     Derviş, 6.2 milyar dolarlık tutarın 2.5 milyar dolarının fona aktarılan bankaların Merkez Bankası'na olan yükümlülüklerinin geri ödenmesinde kullanıldığına işaret ederek, ''Ayrıca, 1 milyar dolar ise Merkez Bankası'na aktarılan 6.2 milyar dolarlık ödemenin dışında olup, fon bankalarının piyasaya olan kısa vadeli döviz borçlarının tasfiyesi için kullanılmıştır'' dedi. 
     Derviş, IMF'ten sağlanan kaynakların doğrudan istihdam ve üretimi arttırmaya yönelik olmadığını, uygulanan ekonomik politikaların sürdürülebilirliğine ilişkin kaygıların ortadan kaldırılması suretiyle kaynakların yeniden yatırımlara dönüşmesini sağlayarak, istihdam ve üretime dolaylı olarak katkıda bulunduğunu kaydetti. Derviş, ''Son stand-by ile elde edilen kaynaklar piyasalarda göreceli bir rahatlamaya neden olmuş, kredibiliteyi artırmış ve kamu finansmanı üzerindeki yükü hafifletmiştir'' görüşünü savundu. 
     





</TEXT>
</DOC>
