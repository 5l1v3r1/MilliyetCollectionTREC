<DOC>
<DOCNO> 91147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/yasam/yas04.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu kullanırken bin kez düşünün 
</HEADLINE>
<TEXT>
Alo Şu anda beyniniz büzüşüyor 
Cep’teki radyasyonun, beyin hücrelerine zararlı maddelerin girmesini engelleyen hücre çeperine zarar verdiği kanıtlandı 
     DIŞ HABERLER SERVİSİ 

     Finlandiyalı bilim adamları, cep telefonlarının etkileriyle ilgili ilk kez insan hücreleri üzerinde yaptıkları araştırmanın sonuçlarını açıkladı. 
     Finlandiya Radyasyon ve Nükleer Güvenlik İdaresi bünyesinde iki yıl süren araştırmada, cep telefonlarından yayılan radyasyon, laboratuvarda ortamında geliştirilen insan hücrelerine uygulandı. Sonuçta, cep telefonundan yayılan radyasyonun, hücrelerdeki yüzlerce proteinin aktivitesinin artmasına neden olduğu saptandı. Ayrıca cep’teki radyasyonun, kandaki zararlı maddelerin beyne girmesini engelleyen kan - beyin bariyerine hasar verdiği anlaşıldı. 
     Bilim adamları, böylece radyasyona maruz kalan damar çeperlerindeki hücrelerin büzüldüğünü ve moleküller beyin dokusuna nüfuz edebildiğini ortaya çıkardı. 
     
     Araştırmalar sürmeli’ 
     Araştırma sonuçlarını değerlendiren ekibin başkanı Darius Leszcynski de, hücrelerdeki bu değişimlerin nedeni ve bunun beyne ya da vücuda etkisine ilişkin daha fazla araştırma yapılması gerektiğini açıkladı. Testlerin ancak gerçek insanlar’ üzerinde de uygulanmasının ardından, cep’teki radyasyonun zararının kesin olarak anlaşılabileceğini de sözlerine ekleyen Profesör Leszcynski, cep telefonlarının halen kullanım açısından güvenli olduğunu ve kullanım kısıtlamaları getirecek bilimsel kanıtın bulunmadığını kaydetti. 
     



 YAŞAM 



















</TEXT>
</DOC>
