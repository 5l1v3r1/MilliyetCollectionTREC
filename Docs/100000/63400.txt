<DOC>
<DOCNO> 63400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun15.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam BM ile yeniden diyaloga yanışıyor 
</HEADLINE>
<TEXT>

     Irak Devlet Başkanı Saddam Hüseyin'in, BM ile yeniden diyaloga yanaştığı bildirildi. 
     Wall Street Journal gazetesinin haberine göre, ''Bağdat'ta yapılan bir toplantıda Saddam Hüseyin, Arap Birliği Genel Sekreteri Amr Musa'dan bu konudaki mesajı BM yetkililerine iletmesini talep etti. 
     Irak, 1998 yılı sonundaki Amerikan-İngiliz ortak bombardımanından sonra BM ile işbirliğini kesmiş ve BM silah denetçilerinin ülkesine girmesini yasaklamıştı. Güvenlik Konseyi, Irak'ın, denetçilerin ülkesinde serbestçe inceleme yapmasına izin vermesinde ısrar ediyor. 
     Amr Musa, gazetecilere yaptığı açıklamada, özel durumu BM Genel Sekreteri Kofi Annan'a ve çeşitli Arap ülkeleri hükümetlerine ileteceğini söyledi, ancak ayrıntıya girmedi. 
     Musa ve Irak Dışişleri Bakanı Naci Sabri, ''Saddam'ın kararının Irak ile Kuveyt ve Suudi Arabistan arasındaki gerginliği de ortadan kaldıracağına inandıklarını'' ifade ettiler. 
     Irak'ın kitle imha silahları üretimine devam ettiğine inanan ABD Başkanı George Bush yönetimi, Bağdat hükümetini, silah denetçilerinin ülkeye girmesine izin vermesi konusunda uyarmıştı. 
     Bu arada Saddam'ın Kuveyt hükümetine, ülkede Kuveytli tutsak bulunmadığını saptamak üzere bir heyet göndererek inceleme yaptırmasını da önerdi. Kuveyt, Irak'ta hala 600'den fazla Kuveytli esir bulunduğunu öne sürüyor. 
     






</TEXT>
</DOC>
