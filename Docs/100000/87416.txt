<DOC>
<DOCNO> 87416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur07.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 30 yıl sonra susuz kalacak... 
</HEADLINE>
<TEXT>

     İklim değişikliğine bağlı olarak yaşanan kuraklık ve nüfus artışı sonucu Türkiye yi 30-40 yıl sonra susuz günlerin beklediği bildiriliyor. 
     Su Vakfı Başkanı Prof.Dr. Zekai Şen, iklim değişikliğine bağlı olarak Türkiye'nin 30-40 yıl içinde su kalitesinin düşeceğini ve su sıkıntısı çekeceğini belirtti. 
     Şu anda Türkiye'nin 190-200 milyar metreküp su potansiyeli olduğunu anımsatan Şen, iklim değişikliği ile bu potansiyelin 120 milyar metreküpe düşeceğini belirtti. Şen, "Su miktarındaki azalma ve nüfus artışına paralel olarak 30 yıl sonra Türkiye'de su sıkıntısı yaşanacak" dedi. Türkiye'nin zaten dünya standartlarına göre su yoksulu bir ülke olduğuna dikkat çeken Şen, şu bilgileri verdi 
     "Bugün bir çok insanımız ülkede mevcut tatlı su kaynaklarının sınırsız olduğunu düşünerek suyu kullanıyor. 
     Bir ülkenin su zengini sayılabilmesi için kişi başına düşen yıllık su miktarının 10 bin metreküp olması gerekiyor. Oysa Türkiye'de 65 milyonluk nüfus gözönüne alındığında kişi başına düşen yıllık su miktarı 3 bin 600 metreküp civarındadır. Üstelik kişi başına düşen yıllık kullanılabilir su miktarı da bin 700 metreküp civarındadır. 
     30 yıl sonra iklim değişikliği ile su miktarının azalması ve 
     nüfus artışı sonucu kişi başına düşen su miktarı bin metreküpe kadar azalır." Türkiye nin 26 su bölgesine ayrıldığını belirten Şen, Türkiye'nin su fakiri olduğunu ama bazı bölgelerin diğer bölgelere göre daha fazla su zengini olduğunu söyledi. Şen, Antalya, Karadeniz bölgelerinin su zengini iken İç Anadolu Bölgesi ve Güneydoğu Anadolu bölgelerinin ise çok daha su fakiri olmasını örnek gösterdi. Tükiye'de gün geçtikçe dünya genelindeki sıcaklık artması sonunda daha da fazla kuraklığın hüküm sürmeye başladığını dile getiren Şen, "Bunun başlıca nedenleri arasında topografyanın çok engebeli olması, yağış ve kaynakların bölgelere göre düzensiz dağılımı, su kaynaklarının uzun vadede ortaklaşa en iyi kullanım ve işletimi yerine daha ziyade kısa vadeli, yerel ve diğer bölgelerden bağımsız şekilde gelişmesidir" diye konuştu. Şen, iklim değişikliğinin Türkiye açısından olumsuz olabilecek etkilerinden bazılarını şöyle sıraladı "Özellikle güneydoğu bölgesinde etkisi fazlaca olabilecek iklim değişikilği dolayısıyla buradaki su kaynaklarının hacimlerinde, kalitelerinde ve yenilenme sürelerinde azalmalar olacaktır. İklim değişikliği sonucunda su ekolojisinde de değişmeler olabilecek ve su ürünlerinde azalmalar beklenmelidir. Balık üretiminde de azalmalar olabilecektir. İklim değişikliği dolayısıyla ülkemizin genel olarak daha kurak bir iklim etkisi altına girmesi tarım hasatlarında azalmalara ve türlerinde de değişimlere neden olabilecektir." Şen, bu nedenlerle suyun israf edilmemesini, sulu kaynakların kirtletilmemesini ve bilimsel yöntemlerle bir bölgeden ihtiyacı olan diğer bölgeye gelecekteki kuraklıklarda gözönünde tutularak su aktarılmasını önerdi. 
     





</TEXT>
</DOC>
