<DOC>
<DOCNO> 86795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo01.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ortega stresi... 
</HEADLINE>
<TEXT>

     Arjantinli futbolcular Ariel Ortega ve Mathias Jesus Almeyda'nın transferlerinde Fenerbahçe Kulübü'ne yardımcı olan işadamı Celalettin Bilgiç, Ortega ile imza atmak için menajerinin Parma ve River Plate kulüplerinden alacağını tahsil etmesini beklediklerini söyledi. 
     Bilgiç, Ortega ile prensipte anlaştıklarını vurgulayarak, ''Bugün Ortega'yı İngiliz kulüplerinin istediği şeklinde haberler çıkmış. Bu futbolcunun oraya gitmek istediği söyleniyormuş. Biz, Parma ve River Plate'den bonservisini almadan önce Ortega ile görüştük. 'Gelirim' yanıtını aldıktan sonra bonservisini aldık. Futbolcu istemese neden bonservisini alalım. Ortega'nın iki kulüple iki yıllık daha kontratı vardı'' diye konuştu. 
     Ortega'nın menajerinin Parma ve River Plate kulüplerinden alacağı bulunduğunu belirten Bilgiç, şunları söyledi 
     ''Menajeri bize, 'Şimdi Ortega size imza atarsa ben bu kulüplerden alacağımı tahsil edemeyebilirim. Bana birkaç gün süre verin' dedi. Biz de şimdi menajerinden yanıt bekliyoruz. 2 Haziran Pazar günü Arjantin'in Nijerya ile Dünya Kupası'nda maçı var. O maçtan sonra Tokyo'da Ortega ile sözleşme imzalayabiliriz.'' Almeyda'nın transferine de değinen Bilgiç, bu futbolcunun kulübüyle anlaştıklarını, ancak kendisinden yanıt beklediklerini ifade ederek, ''Almeyda, eşi gelirse kendisinin de geleceğini söylemişti. Biz de eşini Türkiye'ye davet ettik. Ama yol çok uzun. Onların bebekleri var. Belki eşi gelemeyebilir de. Bu transferde Almeyda'nın yanıtını bekliyoruz. 'Gelirim' derse transferini hemen bitireceğiz'' diye konuştu. 
     





</TEXT>
</DOC>
