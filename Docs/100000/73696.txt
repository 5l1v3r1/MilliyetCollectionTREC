<DOC>
<DOCNO> 73696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/ekonomi/eko07.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Merloni buzdolabını Türkiye’de konuşturacak 
</HEADLINE>
<TEXT>

     EKONOMİ SERVİSİ 

     Ariston, kullanıcısını sesli ve yazılı uyarabilen yeni buzdolabı serisi Opera 70’i Manisa’da üreterek, tüm Avrupa ülkelerine ve Güney Amerika’ya ihraç edecek. 
     70 cm’lik buzdolabında uzmanlaştığı için bu ürünü sadece Manisa’da üretme kararı aldıklarını açıklayan Merloni Elettrodomestici’nin CEO’su Andrea Guerra, proje için 4 milyon euro yatırım yaptıklarını söyledi. 
     Guerra, "Opera 70’in sadece Türkiye’de üretilecek olması, Türkiye’nin de dijital teknolojiye yaptığımız yatırımlar arasında önemli bir rol üstlendiğini gösteriyor. Türkiye’ye ilk adımımızı attığımız 1995’ten beri güveniyoruz" dedi. 
     Opera 70 serisi buzdolapları, yiyeceklerin bozulup bozulmadığını, otomatik olarak saptayıp, ekranından yazılı olarak kullanıcıyı uyarıyor ve sesli sinyal veriyor. Enerji tüketimini de yiyeceklerin donma derecelerine göre kendisi ayarlıyor. 
     Son olarak İngiliz Hot Point’i satın alan Ariston’un 2001 cirosu 2 milyar euro. Ariston, Indesit, Scholtes, Stinol markalarını üreten Merloni Elettrodomestici’nin Avrupa’daki pazar payı yüzde 14. 
     
Reklam filmi Türkiye’den      Türkiye’nin geleceğini parlak gördüklerini belirten Guerra, "Yabancıların Türkiye’ye yaptığı yatırımlar çok akıllıca. Türkiye her açıdan yatırım yapılabilecek en önemli yerlerden birisi. Türkiye’yi dünyaya tanıtmak amacıyla yeni ürünümüzün reklam filmini de Türkiye’de çektik. Reklam önümüzdeki aydan itibaren tüm dünyada gösterime girecek. Türkiye faaliyet gösterdiğimiz 36 ülke arasında ciro ve pazar payı açısından beşinci sırada. Manisa’nın Merloni içindeki yeri çok önemlidir" diye konuştu. 
     
     



 EKONOMİ 

















</TEXT>
</DOC>
