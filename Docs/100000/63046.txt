<DOC>
<DOCNO> 63046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/guncel/gun03.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Örümcek Ağı’ndan Çakıcı da çıktı 
</HEADLINE>
<TEXT>

DGM Savcısı, iddianamesini tamamladı. 85 sanık hakkında 589 trilyonluk hayali ihracattan dava açtı. Kohen'in, Çakıcı ve Peker'le ilişkisi olduğu bildirildi 
     ERSAN ATAR Ankara 

     Ankara DGM Savcısı Hamza Keleş, "Örümcek Ağı Operasyonu"nun iddianamesini tamamladı ve 85 sanık hakkında, 589 trilyon liralık hayali ihracaat gerçekleştirdikleri gerekçesiyle dava açtı. İddianamede Erol Maks Kohen'in Alattin Çakıcı ve Sedat Peker ile de ilişkisinin olduğu belirlendi. İstanbul Emniyeti'ndeki polis şefleri hakkında ise takipsizlik kararı verildi. 
     Milliyet'in ele geçirdiği iddianamede, sanıkların "çıkar amaçlı suç örgütü oluşturdukları", "sahte evrak düzenledikleri" ve "nitelikli dolandırıcılık" suçunu işledikleri kaydedilirken örgütün isminden, "Erol Maks Kohen Çıkar Örgütü" olarak bahsedildi. 
     
     Haksız KDV alındı 
     İddianamede, örgütün 589 trilyon liralık hayali ihracaat gerçekleştirdiği, belirtilirken "Araştırmada, aslında yapılmayan ama yapılmış gibi gösterilerek ihracaatın olduğuna dair kanıtlar elde edilmiştir" denildi. Keleş, "589 trilyon liralık hayali ihracaat sonucu devlet hazinesinden devlet hazinesinden haksız yere KDV alınarak alınarak organizasyona gelir sağlanmıştır" dedi. 
     
     Polis kıyafetiyle teftiş 
     Kohen'in, zaman zaman polis gömleği giyerek kendi şirketlerini denetime çıktığı, böylece çevresine emniyet gücünün kendi yanında olduğu imajını verdiği belirtilen iddianamedeki "Sanık Erol Maks Kohen'in Alattin Çakıcı, Sedat Peker gibi mafya türü yapılanma içine girmek suçundan, yargılanan bu tür kişilere para vermek ve araç almak şeklinde irtibatlı olduğu dosyada mevcut beyanlardan anlaşılmıştır" ifadesi dikkati çekti 
     
     Polise paralar Kohen'den 
     Kohen'in İstanbul Emniyet'indeki bazı polis görevlilerine cep telefonu aldığını ve faturalarının da Kohen tarafından ödendiğinin tespit edildiği iddianamede ayrıca, İstanbul Gümrük Baş Müdürlüğü'ndeki görevlilerin uçak biletleri ile başkalarına gönderdikleri çiçek faturalarının da Kohen'in sabihi olduğu Sur Tur tarafından ödendiği, bu davranışıyla Kohen'in "kamu kurumlarındaki personele şirin görünmeye çalıştığı" yer alırken şöyle denildi 
     "Oluşturulan bu tür ilişkilerin, devletin ekonomik ve mali yapısına zarar verdiği gibi güvenliği açısından da tehlikeli sonuçlar doğurabileceği değerlendirilmiştir." 
     Ankara DGM Savcısı Hamza Keleş, soruşturmada ifadesi alınan İstanbul Mali Şube Müdürü Ayhan Mimaroğlu ile Kaçakçılık Şube Müdürü Adil Serdar Saçan hakkında takipsizlik kararı verdi. 
     



 GÜNCEL 



















</TEXT>
</DOC>
