<DOC>
<DOCNO> 78682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko14.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Genel Kurulu 4 - 5 Mayıs'ta... 
</HEADLINE>
<TEXT>

     Türkiye Odalar ve Borsalar Birliği TOBB Sanayi Odaları Konseyi Başkanı ve TOBB Genel Kurul Başkanı Kemal Çolakoğlu, TOBB Genel Kurulu'nun 4-5 Mayıs'ta Ankara'da Büyük Anadolu Oteli'nde yapılacağını bildirdi. 
     Çolakoğlu, TOBB Genel Kurul Başkanı olarak Yönetim Kurulu'nun, TOBB Genel Kurulu'nun 4 Mayıs 2000 tarihinde yapılması yönündeki talebine uygun görüş bildirdiğini söyledi. Genel Kurulun iki gün süreceğini ifade eden Çolakoğlu, şu bilgiyi verdi 
     ''İlk gün açılış konuşmaları ve gündemin diğer maddeleri görüşülecek. 5 Mayıs günü de TOBB Yönetim Kurulu seçimi yapılacak. 
     Genel Kurul'a 340 Oda'ya bağlı 1000 delege, seçime ise 5 konseye bağlı 133 konsey üyesi katılacak. İki yıllığına TOBB'un yeni yönetim kurulu 
     seçilecek.'' Kemal Çolakoğlu, Genel Kurul'a Başbakan Bülent Ecevit ile Başbakan Yardımcıları ve ilgili bakanların davet edildiğini söyledi. Şu ana kadar başkanlık için sadece Rifat Hisarcıklıoğlu'nun adaylığının kesinleştiğini belirten Çolakoğlu, ''Bu Genel Kurul iki yılda bir yapılan olağan seçimli genel kuruldur. Daha önce Fuat Miras istifa etmiş ve yönetim kurulu da kendi içinde başkan yardımcısı olan Hisarcıklıoğlu'nu TOBB başkanlığı için görevlendirmişti'' dedi. Çolakoğlu, TOBB Yönetim Kurulu'nun 15 üyeden oluştuğunu kaydederek, seçimin ardından Yönetim Kurulu'nun kendi içinde görev dağılımı yapacağını bildirdi. Çolakoğlu, bu görevlendirmede, yönetim kurulu başkanı ile dört başkan vekili ve muhasip üyenin belirleneceğini kaydetti. Genel Kurul'un 4-5 Mayıs'ta yapılması için Ankara'da bugün seçim kuruluna müracaat edeceklerini dile getiren Çolakoğlu, ''Türkiye'nin en büyük sivil toplum örgütü olan TOBB'un Genel Kurulu'nda, ekonomik krizin yaşandığı bir dönemde birlik ve beraberlik ile ülkenin ekonomik krizden çıkışına ışık tutacak bir mesaj verilecektir'' diye konuştu. 
     





</TEXT>
</DOC>
