<DOC>
<DOCNO> 77914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/spor/spo05.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En şanslı Milli Takım 
</HEADLINE>
<TEXT>

80 bin kişilik Atatürk Olimpiyat Stadı’nın açılışını A Milli Takımımız yapacak, Dünya Kupası’na burada hazırlanacak 
     MURAT AĞCA 

     Kapılar açılacak 
     ATATÜRK Olimpiyat Stadı’nın açılışını A Milli Takım yapacak. İkitelli’de yapımı tamamlanan, ancak eksikleri nedeniyle bir türlü işletmeye alınamayan 80 bin kişilik Olimpiyat Stadı, ilk olarak Dünya Kupası’na gidecek A Milli Takımımız’a kapılarını açacak. A Milliler, lig sonunda başlayacak kamp döneminde burada antrenman yapacak. 
     
     Güneş beğendi 
     A Milli Takım Teknik Direktörü Şenol Güneş daha önce gezip, beğendiği dev stada tam not vermişti. Ay - Yıldızlı oyuncularımız, bu şekilde dev stat atmosferine de alışmaya çalışacaklar. Spordan Sorumlu Devlet Bakanı Fikret Ünlü, Şenol Güneş’in kendilerine bu konuda söz verdiğini belirterek, "Güzel bir açılış olacak" dedi. 
     
     Milliler’e yakışır’ 
     GÜNEY Kore ve Japonya’da düzenlenecek organizasyonda maçların Olimpiyat Stadı gibi dev stadlarda oynanacağını hatırlatan Ünlü, şöyle devam etti "Milli Takımımız burada çalışıp, finaller öncesi daha kolay motivasyon sağlayabilir. Zaten böyle büyük bir stadın çimlerine de önce Milli Takım futbolcularının çıkması yakışır." 
     
Güneş, kadroyu açıklayacak      2002 Dünya Kupası finallerinde mücadele edecek olan A Milli Takım’ın Şili ile Hollanda’da yapacağı özel maçın kadrosu bugün açıklanacak. Teknik Direktör Şenol Güneş tarafından açıklanacak aday kadro pazar akşamı Polat Otel’de kampa girecek. Pazartesi günü hazırlıklarını Metin Oktay Tesisleri’nde sürdürecek olan Ay - Yıldızlı ekip, salı günü özel uçakla Hollanda’ya gidecek. 
     
Dünya Kupasından Haberler      Beckham paniği 
     ŞAMPİYONLAR Ligi çeyrek finalindeki Deportivo maçında sol ayak tarak kemiği kırılan Manchester United’ın idolü David Beckham, Ada’da büyük şok yarattı. 6 - 8 hafta süreyle sahalardan uzak kalacağı açıklanan Beckham’ın, Dünya Kupası’nda milli formayı giymesinin de çok zor olduğu ifade edildi. 
     BECKHAM’IN sakatlığı Manchester United ve Milli Takım’ı olduğu kadar, ünlü futbolcunun sponsor şirketlerini de paniğe soktu. Bahisçiler, İngiltere’nin Dünya Kupası’ndaki şampiyonluk şansını 1’e 10’a düşürdü. Yıldız oyuncuyu sakatlayan Duscher’in "Özür dilemem" demesine Ada basını tepki gösterdi. 
     
     Dua ve önlem 
     DÜNYA Kupası’na ev sahipleri Japonya ve Güney Kore hazırlıklara devam ediyor. Japonya’da kupa için özel eğitimden geçirilen polis, holiganlara karşı tatbikat düzenledi. Çeşitli güvenlik önlemlerini deneyen polise, bomba imha ekipleri de katıldı. Güney Kore’de 200 budist rahip, Devlet Başkanı Kim Dae Jung’un da katıldığı ayinde, kupanın barış içinde geçmesi için dua etti. 
     
     Milutinoviç umutlu 
     AYNI grupta yer aldığımız Çin’de, teknik direktör Bora Milutinoviç, ikinci tur için kendilerine 4 puanın yeteceğini savundu. Yugoslav hoca, "Brezilya’yı yenmek hayalcilik olur. Ancak Kosta Rika’yı devirip, Türkiye’den bir puan alırsak, turu geçeriz" dedi. Bu arada Çin, kupa için 24 milyon dolar bütçe ayırdı. Ayrıca ülkede 120 bin dolar rüşvet aldığı belirlenen hakem Gong Jiangping tutuklandı. 
     



 SPOR 




























</TEXT>
</DOC>
