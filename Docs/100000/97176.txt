<DOC>
<DOCNO> 97176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur19.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li Hasan Ekinci "Ecevit gemisini batıran bir kaptan" 
</HEADLINE>
<TEXT>

     DYP Genel Başkan Yardımcısı Hasan Ekinci, Başbakan Bülent Ecevit'in, ''gemisini batıran bir kaptan'' olduğunu ve Başbakan Yardımcısı Devlet Bahçeli'nin desteğiyle ayakta durduğunu iddia etti. 
     Ekinci, partisinin genel merkezinde düzenlediği basın toplantısında, seçim kararının alınması, AB düzenlemeleri ve Seçim Kanunu'nda yapılacak değişiklikler konusunda, yarın TBMM'nin toplanacağını hatırlattı. 
     Seçim kararı almak, AB'ye ilişkin düzenlemeler ve Seçim Yasası'nda değişikliğe gitmek isteyen parti ve milletvekillerine bu toplantıya katılma çağrısı yapan Ekinci, ''Biz, 85 milletvekili ile gece-gündüz parlamentoda çalışmaya hazırız. Seçim kararını alalım, seçim kararı alan siyasi partiler, seçim hükümeti kursun ve ülkeyi seçime götürsün'' diye konuştu. 
     Hükümeti oluşturan partilerin liderlerinin 3 Kasım 2002 tarihinde seçim yapılması kararı aldıklarını, ancak Başbakan Bülent Ecevit'in, seçimlerin 2003 veya 2004'de olmasını istediğini anımsatan Ekinci, ''Bana göre bu, bir siyasi cinnettir'' dedi. 
     Başbakan Bülent Ecevit'in partisinin, Meclis'te dördüncü parti konumuna geldiğini, buna karşın Ecevit'in ''hala Başbakanlık koltuğunda oturduğunu'' söyleyen Ekinci, MHP Genel Başkanı, Devlet Bakanı ve Başbakan Yardımcısı Devlet Bahçeli'nin, TBMM'de birinci parti olmalarına karşın ''Başbakanlığa talip olmamasını'' da eleştirdi. 
     Başbakan Ecevit'in ''gemisini batıran bir kaptan'' olduğunu ve Bahçeli'nin desteğiyle ayakta durduğunu iddia eden Ekinci, ''Sayın Bahçeli'ye, 'siz başbakanlıktan korkuyor musunuz' diye halk sorar. 
     Bari siz Ecevit'i MHP Genel Başkanı yapın da 'Meclis'teki birinci partinin genel başkanı Başbakan'dır' diyelim'' şeklinde konuştu. 
     Bir gazetecinin, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın, AB'ye uyum yasaları konusunda, 23 Temmuz Salı gününden itibaren siyasi partilerle görüşmeler yapacaklarını söylediğini hatırlatması üzerine Ekinci, DYP'nin, AB konusunda koşulsuz destek vereceğini ve bu konuda mutabakatları olduğunu söyledi. 
     





</TEXT>
</DOC>
