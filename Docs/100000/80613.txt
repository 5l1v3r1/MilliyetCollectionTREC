<DOC>
<DOCNO> 80613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur09.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den Tayip Erdoğan'a eleştiri... 
</HEADLINE>
<TEXT>

     Cumhurbaşkanlığı Basın Başdanışmanı ve Sözcüsü Metin Yalman, her ne sebeple olursa olsun Türk Silahlı Kuvvetleri'ni hedef alan sözlerin kabul edilmeyeceğini bildirdi. 
     Cumhurbaşkanlığı Özel Kalem Müdürü ve Dış Politika Başdanışmanı Tacan İldem'in açıklamalarının ardından, Cumhurbaşkanlığı Basın Sözcüsü Metin Yalman soruları yanıtladı. 
     AK Parti Genel Başkanı Recep Tayyip Erdoğan'ın 1992 yılında Rize'de yaptığı konuşma ve ardından DGM'de yaşanan sürece ilişkin Cumhurbaşkanı Ahmet Necdet Sezer'in görüşünün sorulması üzerine Yalman şöyle konuştu 
     ''Konu yargıya intikal etmiştir, bu aşamada Sayın Cumhurbaşkanımızın söyleyeceği herhangi bir husus yoktur, Sayın Tayyip Erdoğan'ın beyanları konusunda. Türk Silahlı Kuvvetlerimiz ulusumuzun göz bebeği olan bir kurumumuzdur. Her ne şekilde olursa olsun Türk Silahlı Kuvvetleri'ni hedef alan sözler kabul edilemez. Bu konuda söyleyebileceklerim bunlar. 
     Yalman, Anayasa Mahkemesi'nin iptal kararı doğrultusunda dün TBMM'de kabul edilen ''Şartla Salıverme Yasası''na ilişkin bir soruyu yanıtlarken de TBMM'de kabul edilen yasanın henüz Cumuhurbaşkanlığı'na intikal etmediğini inceleme yapıldıktan sonra gerekli açıklamanın yapılacağını söyledi. 
     
     DORUK TOPLANTILARI 
     Cumhurbaşkanlığı Özel Kalem Müdürü ve Dış Politika Başdanışmanı İldem de basın bilgilendirme toplantısında, Türkiye, Azerbaycan ve Gürcistan Cumhurbaşkanlarının üçlü doruk toplantısında 29-30 Nisan'da Trabzon'da biraraya geleceklerini bildirdi. 
     İldem, toplantıya katılacak İçişleri Bakanlarının terör, örgütlü suçlar ve diğer büyük suçlara ilişkin bir anlaşma imzalayacaklarını kaydetti. 
     İldem, ayrıca, Türkiye, Bulgaristan ve Romanya Cumhurbaşkanlarının da 14-15 Mayıs 2002 tarihinde Çeşme'de doruk toplantısında biraraya geleceklerini de söyledi. 
     





</TEXT>
</DOC>
