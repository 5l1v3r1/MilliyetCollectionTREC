<DOC>
<DOCNO> 97793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur28.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "Bakanlar Kurulu'nda siyaset görüşülemez" 
</HEADLINE>
<TEXT>

     Devlet Bakanı ve Hükümet Sözcüsü Yılmaz Karakoyunlu, Bakanlar Kurulu'nda seçimlerin 3 Kasım'da yapılmasına ilişkin konunun gündeme gelip gelmediğine ilişkin bir soruya ilginç yanıt verdi. Karakoyunlu, "Bakanlar Kurulu'nda, siyaset meseleleri görüşülmez" dedi. 
     Bakanlar Kurulu'nun 2 saat 50 dakika süren toplantısından sonra bir açıklama yapan Yılmaz Karakoyunlu, İçişleri Bakanı Rüştü Kazım Yücelen'in Çorum, Rize, Yozgat ve Kayseri'de yaşanan sel felaketi ile ilgili açıklama yaptığını belirterek ilk belirlemelere göre 8 yurttaşın yaşamını yitirdiğini kaydetti. Bölgeye giderek incelemelerde bulunan bakanların da görüşlerini anlattığını söyleyen Karakoyunlu, felakete uğrayan yurttaşların ihtiyaçlarının karşılanması için valiliklere para yardımı yapıldığını bildirdi. Karakoyunlu, sel felaketine ilişkin gelişmelerin geniş kapsamlı incelenmesi için İçişleri Bakanı Rüştü Kazım Yücelen başkanlığında, Bayındırlık ve İskan Bakanı Abdülkadir Akcan, Tarım Ve Köyişleri Bakanı Hüsnü Yusuf Gökalp ve Devlet Bakanları Şuayip Üşenmez ile Melda Bayar'dan oluşan bir komisyon oluşturulmasına karar verildiğini kaydetti. 
     Karakoyunlu, Devlet Bakanı Ramazan Mirzaoğlu ve Denizcilik Müsteşarı'nın denizciliğin sorunlarına ilişkin açıklama yaptığını anlattı. Karakoyunlu, Denizcilik Bakanlığı kurulmasına ilişkin tasarı çerçevesinde bilgilendirme yapıldığını belirterek, sektörün diğer sorunlarının da ele alındığını söyledi. Karakoyunlu, Bakanlar Kurulu'nda "Formula 1" yarışlarının da Türkiye'de düzenlenmesine ilişkin konunun ele alındığını da belirterek, konuya ilişkin temasları yürütmek üzere Devlet Bakanı Fikret Ünlü'ye görev verildiğini bildirdi. 
     Yılmaz Karakoyunlu, Adalet Bakanı Hikmet Sami Türk'ün Türkiye'nin en önemli meselelerinden birisinin cezaevleri olduğuna işaret ettiğini kaydederek, Türkiye'nin bir daha cezaevi sorunu yaşamaması için 400-500 kişilik L tipi cezaevi yapılması gerekliliğini vurguladığını aktardı. 
     Karakoyunlu, Türk'ün Türkiye'de 120 bin kapasiteli cezaevi inşa edilmesinin ve bunun da yaklaşık 20-25 bin kapasiteli olanlarının İstanbul'da yapılmasının zorunluluğuna işaret ettiğini belirterek bu konudaki arazi sorununun çözümü için Türk, Akcan ve Gökalp'in görevlendirildiğini bildirdi. 
     Karakoyunlu, Bayındırlık Bakanı Akcan ve Çevre Bakanı Fevzi Aytekin'in de bakanlıkları ile ilgili açıklama yaptığını söyledi. 
     
     "SİYASET MESELELERİ GÖRÜŞÜLMEZ" 
     Karakoyunlu, 3 Kasım seçimlerine ilişkin belirsizliğin Bakanlar Kurulu'nda gündeme gelip gelmediğinin sorulması üzerine, "Bakanlar Kurulu'nda devlet işleri konuşulur, hükümet işleri konuşulur, siyaset meseleleri görüşülmez" yanıtını verdi. 
     





</TEXT>
</DOC>
