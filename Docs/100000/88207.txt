<DOC>
<DOCNO> 88207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/siyaset/siy04.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Krize neden olabilir 
</HEADLINE>
<TEXT>
Hükümeti Çiller stresi bastı 
Hükümet ortakları, sık sık Ecevit’i istifaya çağıran Çiller’in, zirvede de bu konuyu gündeme getirmesinden endişeleniyor... 
     SERPİL ÇEVİKCAN Ankara 

     Çankaya’da yapılacak zirvede Ecevit’in istifasının gündeme gelmesinden korkan hükümet ortaklarını, en çok endişelendiren isim DYP lideri Tansu Çiller. Çiller’in "Ecevit zirveye katılmazsa ben de gelmem. Asıl hükümet boşluğu konuşulsun" sözleri, hasta Başbakan’ı "mindere" çekme taktiği olarak değerlendiriliyor. 
     
     Ata’dan daha mı önemli 
     Çiller’in dün yaptığı, "Bu zirvenin asıl gündemi hükümet boşluğu olmalı. Sayın Başbakan yataktan oraya getirilecek, o iş hallolacak mı Cumhurbaşkanı Anayasa’nın 104. maddesini işletmeli" açıklamasının çok önemli bir işaret olduğunu kaydeden bir kabine üyesi, "DYP liderinin istifayı gündeme getirmesi sürpriz olmaz. O zaman da ortam çok gerilebilir" dedi. 
     Çiller, partisinin grup toplantısında da endişeleri artıracak açıklamalarına devam etti. "Koskoca Atatürk’ü kaybettik, bu ülke çökmedi. Ecevit gidince mi çökecek " diye soran Çiller, zirvenin gündemine "hükümet boşluğu" sorununun alınması gerektiğini de savundu. "Ülkeyi yataktan idare etmeye kalkarsanız Türkiye’yi de yatağa düşürürsünüz" diye konuşan Çiller, zirve öncesinde Sezer’e ulaşamadığını da belirterek şunları söyledi 
     "Ulaşabilseydik gündem hükümet meselesi olmalı’ diyecektik. Zirve toplandı, Başbakan yok... Zirve toplanacaksa, hükümetin başı liderdir. Hükümetin başının olmadığı bir ortamda zaaf olur." Çiller, son olarak idamın AB’ye üyelik çerçevesinde orta vadeli bir sorun olduğunu belirtti. 
     



 SİYASET 



















</TEXT>
</DOC>
