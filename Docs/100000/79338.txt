<DOC>
<DOCNO> 79338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur25.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ve Hizbullah bir aileyi ortadan kaldırdı... 
</HEADLINE>
<TEXT>

     Gaziantep'te, terör örgütü Hizbullah'ın cephaneliği olarak gündeme gelen villada önceki gün toprağa gömülü bulunan ''Ahmet Usta'' kod adlı Mehmet Salih, kardeşi Mehmet Ali ve amcasının oğlu Hamza Karaaslan'ın cenazeleri, otopsinin ardından, İdil'den gelen ailesine teslim edildi. 
     Devlet Hastanesi morgunda, Cumhuriyet Savcısı Zekai Aktaran'ın katıldığı otopside, saç kılı, deri ve kemik dokuları alındı. Alınan örneklerin kesin kimlik tespiti yapılabilmesi için Adli Tıp Kurumu'na gönderileceği bildirildi. 
     Cenazeleri almak için Gaziantep'e gelen amca Mehmet Emin Karaaslan, öldürülen 3 yeğeninden uzun süre haber alamadıklarını ve terör örgütü Hizbullah içerisinde olduklarını da bilmediklerini söyledi. 
     İdil'den önce, kardeşi Mehmet Ali ile bakkal dükkanı işleten Mehmet Salih'in ayrıldığını belirten Karaaslan, ''Olan bitenden haberimiz yoktu. Bu gençler kendi hallerinde insanlardı. Örgüt işine akıl sır erdiremedik'' dedi. 
     Mehmet Salih ve Mehmet Ali'nin babaları Sabri, anneleri Hayriye ve büyük ağabeyleri Şerif'in, terör örgütü PKK tarafından 1992 yılında öldürüldüğünü kaydeden Karaaslan, şöyle devam etti 
     ''Bu ailenin tamamı örgütler tarafından ortadan kaldırıldı. Bu işin sonu yok, silahla, kavgayla, dağa çıkmakla hiçbir şey çözümlenemez. Devlet güçlüdür, onunla baş edemezsiniz. Hamza Kayseri'de yatılı bölge okulunda okuyordu, bu nasıl bir örgüt ki, böyle genç bir çocuğa kıyıyor, kardeşi kardeşe öldürtüyor. Herkes evinde otursun, macera aramasın. Bu işlerin sonu yok.'' Karaaslan, Mehmet Salih Karaaslan'ın Özgür Elmas ile olan ilişkisini buraya geldiğinde polislerden öğrendiğini, kaybolan çocuktan da haberleri olmadığını ifade ederek, ''Aile olarak ne Özgür'ü ne de çocuğunu kabul ediyoruz. O bizim sorunumuz değil'' diye konuştu. 
     Cenazeler, yasal işlemlerin tamamlanmasının ardından Emin Karaaslan'a teslim edildi. Cenazelerin İdil'de toprağa verileceği bildirildi. 
     





</TEXT>
</DOC>
