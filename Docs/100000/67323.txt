<DOC>
<DOCNO> 67323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/dunya/adun.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık hesap verecek 
</HEADLINE>
<TEXT>

Lahey’de tutuklu devrik Sırp lider Miloşeviç’in, Hırvatistan, Bosna ve Kosova’da işlettiği katliam, soykırım ve toplu tecavüz suçlarından yargılanmasına başlandı 
     DIŞ HABERLER SERVİSİ 

     İkinci Dünya Savaşı’nın ardından Nazi liderlerinin yargılandığı Nüremberg duruşmalarından beri dünyanın gördüğü en önemli savaş suçları mahkemesi, eski Yugoslavya Devlet Başkanı Slobodan Miloşeviç’in dün Lahey’de yargıç önüne çıkartılmasıyla başladı. Devrik lider, Kosova, Bosna ve Hırvatistan’ da işlenen "soykırım ve insanlık suçlarından" dolayı Uluslararası Savaş Suçları Mahkemesi’nde hesap verecek. 
     Duruşmanın açılış konuşmasını Başsavcı Carla del Ponte yaptı. Del Ponte, "Bugün, daha önce olmadığı gibi, uluslararası adaleti göreceğiz" dedi. Başsavcı, Miloşeviç’in "ortaçağ acımasızlığı ve planlı zulüm" suçlarından mahkemeye çıkartıldığını söyledi. 
     Miloşeviç’in, önceki savunmalarında, mahkemenin Sırp halkına karşı olduğunu belirtmesine karşılık olarak Del Ponte, "Miloşeviç, kişisel eylemleri nedeniyle bu mahkemeye çıkıyor. Mahkeme, bir bütün olarak Sırp halkını suçlamıyor. Miloşeviç milliyetçilik adı altında, etnik temizlik dehşetini gerçekleştirmiş ve bunu da aslında salt kendi iktidarını güçlendirmek için yapmıştır" dedi. 
     
     Kanıt sözler 
     Duruşmada daha sonra, eski diktatörün 1987 yılında, Osmanlıların Sırpları yendiği Kosova Meydan Savaşı’nın yıldönümünde savaşın yapıldığı Kosova Ovası’nda düzenlenen miting sırasındaki konuşmasının görüntüleri kanıt olarak gösterildi. Miloşeviç, görüntülerde Kosovalı Sırplara hitaben, "Bir daha hiç kimse sizi yenemeyecek" diyordu. 
     Açılış konuşmaları bugün tamamlanacak ve bunların ardından Miloşeviç’e cevap hakkı verilecek. 
     
     Verges’in rolü 
     Mahkemenin "meşru" olmadığı gerekçesiyle kendisine avukat atanmasını reddeden Miloşeviç’e Çakal Carlos’un da avukatlığını yapan ünlü Fransız avukat Jacques Verges danışmanlık yapacak. Miloşeviç, suçlu bulunması halinde ömür boyu hapis cezasına çarptırılabilecek. Yargı sürecinin en az 2 yıl sürmesi öngürülüyor. Savcılığın 300 tanık çağırdığı mahkemeye Miloşeviç’in tanık olarak, eski ABD Başkanı Clinton dahil çeşitli liderleri çağırması bekleniyor. 
     
Soykırım, işkence ve tecavüz...      Miloşeviç hakkında Bosna - Hersek, Hırvatistan ve Kosova ile ilgili olarak hazırlanan ve "insanlığa karşı suç işlemek, Cenevre Sözleşmesi’ni, savaş yasalarını ihlal etme" suçlamalarının yöneltildiği 3 ayrı iddianame bulunuyor. Bu suçlamalar şunlar 

</TEXT>
</DOC>
