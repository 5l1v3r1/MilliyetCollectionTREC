<DOC>
<DOCNO> 63517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/spor/bbas.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam yolcu 
</HEADLINE>
<TEXT>

2003 Avrupa Şampiyonası elemelerinde mücadele veren A Milli Basketbol Takımımız, gruptaki dördüncü sınavı için bu sabah Hollanda’ya gidecek 
     A MİLLİ Basketbol Takımımız, 2003 Avrupa Şampiyonası elemelerinde A Grubu’ndaki dördüncü maçı için bugün Hollanda’ya gidiyor. Den Bosch kentinde yarın TSİ 20.30’da Hollanda ile karşılaşacak olan Ay - Yıldızlı ekibimiz, buradan Litvanya’ya geçip, 26 Ocak’ta 18.00’de gruptaki beşinci müsabakasına çıkacak. Sakat Mirsad ve İbrahim dışında 12 oyuncu kafilede yer alacak. 
     ÇALIŞMALARINI üç günden bu yana İstanbul’da sürdüren ve dün de coach Aydın Örs yönetiminde sabah ve akşam olmak üzere çift antrenman yapan Milli Takım’da Coach Aydın Örs, iki maçı da kazanmak için mücadele vereceklerini söyledi. Örs, "Amacımız önce Hollanda’yı yenmek. Ardından da zorlu rakibimiz Litvanya’yı sahasında devirip, grup liderliğine oturmaya çalışmak" dedi. 
     
Panele katıldılar      A MİLLİ Basketbol Takımı teknik heyeti ile oyunculardan Kerem, Hüseyin ve Harun, dün Zeytinburnu’ndaki Avrupa Koleji’ni ziyaret etti. Avrupa Şampiyonası elemelerinde üç maçta üç galibiyet alarak, liderlik mücadelesi veren milliler, öğrencilerin büyük ilgisiyle karşılaştı. Fotoğraflar Murat Akbaş 
     
Özel otobüs      Milli Takım’ın sponsorluğunu üstlenen Mercedes Benz Türk A.Ş., O 403 SHD tipi özel donanımlı Milli Takım Otobüsü’nü ve bir sprinter 313 CDI minibüsü federasyona teslim etti. Mercedes Benz Türk A.Ş. Otobüs Teknik Direktörü Çetin Atsür, "Ülkemize büyük gurur yaşatan 12 Dev Adam’ı desteklemekten onur duyuyoruz" dedi. 
     



 SPOR 

























</TEXT>
</DOC>
