<DOC>
<DOCNO> 68257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun12.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Kuni, Türk koca aramaktan vazgeçmiyor 
</HEADLINE>
<TEXT>

     Bir Türk erkeği ile evlenmek için Türkiye'ye gelen Japon kızı Kuni Nakazono'yu konu alan ''Denpa Shonen'' Yürü Elektrik Çocuk isimli program, dün gece yayınlanan bölümüyle sona erdi. 
     Programın dördüncü ve son bölümünde, ilk olarak Kuni'nin, kendisiyle evlenmek için başvuran 167 adayla bir salonda biraraya gelmesi ekranlara yansıdı. 
     Kendisiyle evlenmek için 167 erkeğin başvurmasına, ''Kendimle övünüyorum. Müthiş'' sözleriyle tepki veren Kuni'ye, 4 numaralı aday, 37 yaşındaki Hüseyin isimli kişinin bir gül verdiği görüldü. Bu jest karşısında Kuni'nin, ''Hayatımda ilk kez bir erkekten gül aldım'' dediği duyuldu. 
     Program ekibinden birinin, ''İlk bakışta hoşuna gideni bize söyler misin '' sorusu üzerine Kuni, 100 numaralı aday, 23 yaşındaki Cem'i işaret etti. Daha sonra, Kuni'nin 167 adayla yaptığı görüşmeler ekrana getirildi. 
     Daha sonra bir masanın başında, adayların fotoğraflarına bakan Kuni'nin, ''Gerçek mi yoksa hayal mi '' dediği duyuldu. 
     ''Aslında geçmişte yaşadıkları hep aklına geliyor. Okulda kendisiyle alay edilmesi... Geçmişte bir hayli yaralanan Nakazono'nun şimdi erkeklerden beklediği şey...'' anonsunun ardından, Kuni'nin kendi sesinden, ''Beni övmelerini istiyorum'' sözleri ekrana geldi. 
     Bunun üzerine, görüşme yaptığı adaylar Kuni'ye, ''güzel, çekici, dürüst ve efendi, gazetede görünce, bütün haberleri kesip biriktirmiştim, gözleri çok güzel'' gibi iltifatlarda bulundular. 
     Ardından programda, ''Bütün herkesin Kuni'yi övdüğü, genç kızın bu övgülerden çok mutlu olduğu'' belirtilerek, Kuni'nin 167 adayla İstanbul sokaklarında yaptığı gezinti ekranlara getirildi. 
     Kuni, bu sırada duygularını, ''Sanki ünlü bir artist gibiyim'' sözleriyle dile getirdi. 
     Hayatında ilk kez erkekler tarafından ''tavlayıcı sözlere maruz kalan'' Nakazono'nun, 10 adayla biraraya geldiği akşam yemeği de ekrana yansıdı. Birlikte yenilen akşam yemeğinde, Kuni'nin ''erkeklerle fazla konuşmadığına'' dikkat çekildi. 
     Bu sırada Kuni, kendisine ''Sıkıldınız mı '' diye soran adaya, ''Endişelendiğiniz için teşekkür ederim'' yanıtını verdi. ''Erkekler, Nakazono için endişeleniyorlar'' anonsunun ardından, 10 adayın akşam yemeğinde Kuni ile yaptıkları ''yalnız konuşma atakları'' ekrana getirilerek, ''Nakazono için savaş başlıyor'' denildi. 
     Kuni'nin ekrana yansıyan günlüğünde şunların yazılı olduğu görüldü ''En son seçtiğim 10 kişi ve tüm 167 kişiye teşekkür ederim. 10 kişiden hayatımda ilk kez sevgi dolu sözcükler duydum ve mutlu oldum. Fakat kafam karıştı. Hepsinin yüzü gözümün önüne geliyordu ve hangisini seçeceğime bir türlü karar veremedim. Ciddi bir karar vereyim diye düşündükçe, karar vermekte güçlük çektim. 10 kişinin gözleri ve kameralar gözümün önündeydi ve ne yapacağımı bilemedim. Bu yüzden bir türlü karar veremedim. Herkesten özür dilerim. Türkiye hakkında hiç bilgim olmadığı halde sadece hayran olduğum için geldim. Evliliğin derin ve ciddi, düşünerek, karar verilecek bir şey olduğunu anladım. Birçok Türk erkeğiyle tanıştım. Hepsi ciddi, beyefendi ve zarif kişilerdi. Hepsine hayran oldum. Bir dahaki sefer tek başıma Türkiye'ye giderek koca arayacağım. Türk insanları, hepinize teşekkür ederim.'' 
     






</TEXT>
</DOC>
