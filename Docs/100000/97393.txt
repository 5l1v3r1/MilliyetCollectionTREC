<DOC>
<DOCNO> 97393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/ekonomi/eko08.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD borsası dibe vurdu 
</HEADLINE>
<TEXT>

Cuma günü 400 puan düşen Dow Jones endeksi dün de yüzde 2.93 değer kaybederek 8 bin puanlık destek seviyesinin altına indi. Nasdaq da günü yüzde 2.77’lik düşüşle kapattı 
     EKONOMİ SERVİSİ 

     Cuma günü kapanışta 400 puan gerileyen Dow Jones endeksi dün de yüzde 2.93 düşüşle 8 bin destek seviyesinin de altına düşerek 7785 puana indi. Nasdaq ise yüzde 2.77 düşüşle 1282.62 puana geriledi. Bazı analistler bu durumu hızlı bir düşüşün ardından dibe vuruş olarak değerlendirirken bazı ekonomistler de düşüşün devam edebileceğini belirtiyor. 
     ABD piyasaları WorldCom’un iflasını açıklaması ve bir çok firmanın zarar açıklaması ile dalgalı bir seyir izledi. Çalkantılı bir gün geçiren piyasaları, New York Borsası Başkanı Richard Grasso ve ABD Başkanı George W. Bush olumlu mesajlar vererek sakin olmaya çağırdı. Ancak piyasalar, BellSouth net k rında yüzde 66 düşüş açıklayınca, aynı kulvardaki diğer küçük telekom şirketlerinin hisselerinin de gerilemesine neden oldu. 
     
     Sakin olun’ çağrısı 
     Grasso, pazar günü bir televizyon programına çıkarak, "Pazartesi, cumayı takip edecek gibi görünüyor. Lütfen sakin olun. Hislerinizle hareket etmeyin. Kısa dönemde doğruymuş gibi algılanabilecek bir tutum uzun dönemde ciddi bir hata anlamına gelebilir" dedi. 
     Bush da dün yaptığı konuşmada borsa konusunda uzman olmadığını ama piyasaların sağlam bir yapıya sahip olduğunu belirterek yatırımcıların tekrar piyasayalara eğileceğini belirtti. İyimser olduğunu söyleyen Bush, basın toplantısında gazetecilere, "Gelecek çok parlak gözüküyor. Ama, hangi hissenin satın alınması gerektiğini söylemek için yanlış insanla konuşuyorsunuz" dedi. 
     



 EKONOMİ 
















</TEXT>
</DOC>
