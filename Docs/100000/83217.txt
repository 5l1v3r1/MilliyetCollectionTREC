<DOC>
<DOCNO> 83217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun09.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki posta kutusu bombacısı gülen yüz yapmaya çalışıyormuş 
</HEADLINE>
<TEXT>

     ABD'de birbirine yakın eyaletlerde posta kutularına bomba bırakarak dehşet saçtıktan sonra yakalanan 21 yaşındaki gencin, saldırılarla haritada ''gülen yüz'' şekli oluşturmaya çalıştığı ortaya çıktı. 
     Federal Soruşturma Bürosu FBI yetkililerinin peşine düştüğü genç, geçen hafta sonundan beri Nebraska, Illinois, Iowa, Colorado ve Texas'ta çeşitli posta kutularına 18 bomba yerleştirerek 6 kişinin yaralanmasına yol açmıştı. 
     Arkadaşlarına telefonda aranan bombacının kendisi olduğunu söyleyen güzel sanatlar öğrencisi Luke Heller, Nevada'da yakalandıktan sonra ise bomba koyacağı posta kutularını, haritada ''gülen yüz'' şekli oluşturacak biçimde seçtiğini itiraf etti. 
     Illinois ve Iowa'daki bombalar ile Nebraska'daki bombaların, ''gülen yüzün'' gözlerini oluşturacak şekilde iki daire halinde olduğu belirtiliyor. ''Gülen yüz'', 1970'li yıllarda ortaya çıktıktan sonra popüler bir sembol haline gelmişti. 
     Bombacının, ''gülen yüz'' çizerek ne anlatmak istediği ise anlaşılamadı. Minnesota asıllı Helder, Nevada'daki Reno kentinde mahkeme önüne çıktı. Cuma günü ise Iowa'da başka bir mahkemeye çıkacak. 
     Helder'ın babası Cameron ve annesi Pamela, tutuklandıktan sonra oğullarını ilk kez ziyaret ettiler ve saldırıların kurbanlarından, oğullarının yaptıkları için özür dilediler. Helder, intihar etmesi olasılığına karşı yakın izlemede bulunuyor. 
     Luke Helder'ın, 30 yıldan ömür boyu hapis cezasına kadar ağır hapis cezası alabileceği belirtiliyor. 
     Helder ailesinin sözcüsü, rahip Dennis Kampa, Luke Helder'ın yakalandıktan sonra sürekli gülmesinin, içinde bulunduğu durumun ciddiyetinin farkında olmadığına işaret ettiğini söyledi. Rahip Kampa, Luke'un annesine, ''sence hapse girer miyim '' diye sorduğunu kaydetti. 
     Luke Helder, bombalı saldırıları gerçekleştirdiği sırada babasına bir mektup göndererek, ''posta kutuları patlıyor'' demişti. Babasının FBI ile temasa geçmesinden sonra ise Helder yakalanmıştı. Helder'ın posta kutularına, bombanın yanı sıra hükümet karşıtı mesajlar bıraktığı da belirtiliyor. 
     





</TEXT>
</DOC>
