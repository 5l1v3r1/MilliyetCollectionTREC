<DOC>
<DOCNO> 54249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/ekonomi/eko06.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
NE BAHT’SIZ ADAMMIŞ 
</HEADLINE>
<TEXT>

Asya krizi sırasında ulusal para birimi baht’ın değerini koruyamamakla suçlanan Tayland Merkez Bankası eski Başkanı’na 1.6 milyar dolarlık tazminat davası açıldı 
     Tayland Maliye Bakanlığı, 1997 Asya krizine yol açan spekülatif para hareketleri sırasında ulusal para birimi baht’ın değerini koruyamayan, Merkez Bankası eski Başkanı Rerngchai Marakanond aleyhine tazminat davası açma kararı verdi. 
     Bakanlık kaynakları, konuyu araştıran bakanlık yetkililerinin üç yıl süren bir soruşturmadan sonra, Rerngchai hakkında 1.6 milyar dolarlık tazminat davası açılmasının uygun olduğu görüşüne vardığını bildirdi. Merkez Bankası eski Başkanı’nın bu kadar paraya sahip olduğunun sanılmadığını belirten kaynaklar, davanın bu parayı tahsil etmekten çok, yalnız Tayland’ı değil, bütün Güneydoğu Asya ekonomilerini perişan eden 1997 mali krizinden, kimin kişisel olarak sorumlu olduğunun ortaya konulmasının amaçlandığını vurguladılar. 
     
Günah keçisi oldu      Bu arada Merkez Bankası eski Başkanı hakkında tazminat davası açılmasına karar veren soruşturma komisyonu, söz konusu kişinin hatasının kasıtlı olmadığı gerekçesiyle hapis cezası istemine gerek bulunmadığı görüşüne vardı. 
     Rernghchai ise bakanlığın kararı üzerine basına yaptığı açıklamada, kendisinin suçsuz olduğunu ve "günah keçisi" seçildiğini söyledi. 
     
32 milyar dolar yurtdışına kaçtı      Rerngchai’nin Merkez Bankası Başkanlığı sırasında, 1997 Mayıs ve Haziran ayları arasındaki birkaç hafta içinde Tayland’da büyük spekülatif para hareketleri yaşanmıştı. Bu hareketlere karşı ulusal para baht’ın değerini korumaya çalışan Merkez Bankası, döviz rezervlerini kullanmış, bu hareketin sonunda rezervler birkaç hafta içinde 32 milyar dolardan 800 milyon dolara inmişti. Tayland, döviz rezervlerindeki bu korkunç erime karşısında, 2 Temmuz’da devalüasyon ilan etmek zorunda kalmıştı. Bu hareketin yol açtığı zincirleme tepki, bütün Asya’da milyarlarca dolarlık ekonomik kayba yol açan ve bölgenin "mucize ekonomilerini" iflasın eşiğine getiren 1997 krizinin patlak vermesine neden olmuştu. 
     



 EKONOMİ 



















</TEXT>
</DOC>
