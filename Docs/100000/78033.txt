<DOC>
<DOCNO> 78033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo10.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Emre yorumu "İkinci yarının en iyisiydi" 
</HEADLINE>
<TEXT>

     İtalyan basını, UEFA Kupası'ndan elenen takımları için ''ne kadar vicdan azabı'' yorumunu kullandı. 
     La Gazzetta dello Sport, Borussia Dortmund'u 3-1 yenmesine karşın ilk maçtaki 4-0'lık skordan dolayı elenen Milan'la ilgili manşetinde, ''Kırmızı siyahlılara bravo, ama ne boş umuttu'' dedi. 
     Gazete, Milan gibi 1-0'lık ilk maçın skorundan dolayı elenen diğer İtalyan takımı İnter için, ''Çılgın lacivert siyahlılar, faydasız son dakika golleri'' değerlendirmesinde bulundu. 
     Diğer gazetelerden Tutto Sport ''İnter, yazık oldu , Milan gururu'', Corriere dello Sport ''Milan dalga geçti. İnter 3 maçtır kazanamıyor'', La Repubblica ''İnter çok geç uyanıyor, Avrupa İtalyasız kalıyor. Milan gururu, ama sadece boş umut'', La Stampa ''Borussia'yı unutmak için Milan'a 3 gol yetmiyor'', Corriere della Sera ''Milan Avrupa'da başı dik çıkıyor. İnter şampiyonluğu düşünüyor ve geç uyanıyor'' başlıklarını attı. 
     Gazetelerdeki ortak değerlendirmelerde İnter'de Vieri'nin neden oynatılmadığı sorulurken, ilk 11'de sahaya çıkan Ronaldo'nun etkisiz olduğu belirtildi. 
     Milan'da yeni yıldız olarak gösterilen Pirlo'nun çok başarılı bir oyun çıkardığını kaydeden gazetelerde, Milan Teknik Direktörü Carlo Ancelotti'nin ''maçın en kötüsü hakemdi'' sözleri ön plana çıkarıldı. 
     Öte yandan İnter'de 90 dakika forma giyen Emre Belözoğlu için La Gazzetta dello Sport'ta ''Başlangıçta çok hata yaptı. Ama ilerleyen dakikalarda her zaman daha fazla boşluk buldu. Bir penaltı yaptırdı, ancak zamanı değildi'', Tutto Sport'ta da ''Işık verici. Bir Avrupa kupasının yarı finalinde bu kadar çok top kaybedilemez, 20. dakikaya kadar hatalıydı ama ilk yarının sonlarında ritmi yakaladı. İkinci yarının en iyisiydi'' yorumları yapıldı. 
     





</TEXT>
</DOC>
