<DOC>
<DOCNO> 68174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur16.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Boğazı'nda tehlike... Feribot halatını koparınca... 
</HEADLINE>
<TEXT>

     Hurdaya ayrılan Truva Feriebotu, İzmir Aliağa'ya sökülmek üzere götürülürken, Çanakkale Boğazı'nda halat kopararak tehlike yarattı. 
     Bandırma-İstanbul, Çanakkale-Gökçeada arasında yıllarca sefer yaptıktan sonra İstanbul'da kızağa çekilen Truva Feribotu, Denizcilik İşletmeleri Genel Müdürlüğü tarafından hurdaya ayrıldı. 
     İstanbul'dan ''Kurtarma-2'' adlı römorköre bağlanarak, İzmir Aliağa Gemi Söküm Tesisleri'ne götürülmek üzere yola çıkarılan feribot, Çanakkale Boğazı'ndan geçiş yaptığı sırada, şiddetli fırtına ve akıntı yüzünden bağlı olduğu halatlardan birini kopardı. 
     Bir süre boğazda sürüklenen ve römorkörün rotasından çıkmasına neden olan feribotun kazaya neden olmaması için Ege Denizi'nden Çanakkale Boğazı'na giriş yapan gemiler geriye döndürülerek yeni girişlere izin verilmedi. 
     Kopan halatın kötü hava şartları nedeniyle bağlanamamasına rağmen, çekici römorkörün yaptığı başarılı manevralarla tehlike atlatılarak feribot, rotasına sokuldu. 
     Bir süre boğazda panik yaratan olay, kazasız atlatılarak römorkör ve feribot Ege'ye açıldı. 
     






</TEXT>
</DOC>
