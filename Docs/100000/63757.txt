<DOC>
<DOCNO> 63757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sondun07.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, Kraliçe'nin tahta çıkış yıldönümü kutlamalarına ilgisiz 
</HEADLINE>
<TEXT>

     İngiltere Kraliyeti adına açıklama yapan Buckingham Sarayı sözcülüğü, Kraliçe II. Elizabeth'in tahta çıkışının 50. yıldönümü kutlamalarının başarılı geçmesinin ve halkın bu kutlamalara yürekten destek vermesinin beklendiğini bildirdi. 
     Kraliyet sözcülüğü bu açıklamayı, araştırmaların halkın sadece yüzde 5'inin, 50. yıldönümü kutlamalarının ülkenin içinde bulunduğu ortamı büyük ölçüde hareketlendireceğine ve kutlamaların muhteşem geçeceğine inandığını ortaya koyması üzerine yaptı. 
     Aynı araştırmalar, futbolda Dünya Kupası maçlarının Kraliçe'nin tahta çıkışından 5 kat daha fazla ilgi göreceği ve halkın üzerinde de daha büyük etki yaratacağını ortaya koyarken, Kraliyet sözcülüğü, bu araştırma sonuçlarını doğru bulmadığını nazik bir dille açıklama gereği duydu. 
     Araştırmayı yapan The Times gazetesi, 1977 yılında yapılan 25. 
     gümüş yıldönümü kutlamaları sırasında milyonların sokaklara döküldüğünü, oysa 50. altın yıldönümü için şu ana kadar çok az topluluk ya da festival organizasyonunun kutlamanın bir parçası olmak için başvuruda bulunduğunu öne sürdü. The Times'ın bütün bu iddialarına karşı Saray sözcüsü ise kutlamaların yapılacağı hiçbir bölge ya da kentten ''ilgisizlik gibi bir hava almadıklarını'', halkın Kraliçe'nin bu önemli yıldönümüne büyük bir ilgiyle yaklaştığını savunmayı sürdürdü. Kraliçe Elizabeth'in 50. altın yıldönümü kutlamaları, Haziran ayına kadar çeşitli kentlerde yapılacak yöresel törenlerle sürdürülecek. Asıl kutlama ise 1-4 Haziran arasında Londra'da, Buckingham Sarayı'nı merkez alan bölgede yapılacak. Program, Buckingham Sarayı bahçesinde verilecek çok sayıda pop müzik ve klasik müzik konserleriyle havai fişek gösterileri ve karnavallar da içeriyor. 
     






</TEXT>
</DOC>
