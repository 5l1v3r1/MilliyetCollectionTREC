<DOC>
<DOCNO> 55227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sontur09.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz'de dev dalgalar kara trafiğini felç ediyor... 
</HEADLINE>
<TEXT>

     Antalya ve ilçelerinde, sağanak yağış ve şiddetli rüzgar hayatı etkilerken, dalgaların sahilden yola taşıdığı kum, taş ve sular, Konyaaltı'nda trafiği adeta felç etti. 
     Konyaaltı'ndaki Akdeniz Bulvarı'nda, fırtına nedeniyle çıkan dev dalgaların getirdiği kum yığınları, sular ve irili ufaklı taşlar, yolu yer yer kapadı. Karayolları ekipleri, yolda temizleme çalışmalarını sürdürürken, trafik ekipleri de zaman zaman ulaşıma kapanan yolu açık tutmak için çaba harcıyor. Akdeniz Bulvarı'nın trafiğe açık olduğu bildirildi. 
     
     TRT'nin yayınları da etkilendi 
     Öte yandan, TRT vericilerinin bulunduğu Sarıçınar Tepesi'ndeki uydu sistemleri alıcısının fırtınadan etkilenmesi nedeniyle Antalya merkez ile Manavgat, Serik, Kemer, Kumluca ve Finike ilçelerine yayın yapılamıyor. 
     Yetkililer, bin 811 metre rakımlı Sarıçınar Tepesi'nde onarım çalışmalarının sürdüğünü bildirdiler. 
     
     Fırtına bekleniyor... 
     Meteoroloji Antalya Bölge Müdürlüğü'nden alınan bilgiye göre, bölgede hava, bugün akşama kadar, parçalı çok bulutlu, sağanak ve gökgürültülü sağanak yağışlı, iç kesimler yağmurlu geçecek, yağışlar yer yer etkili olacak. 
     Rüzgar, güney ve batı yönlerden kuvvetli, zaman zaman fırtına şeklinde esecek. Bodrum-Antalya-Anamur arasında fırtına beklenirken, dalga yüksekliği 2-4 metre, açıkta ise 5 metre dolayında olacak. 
     Son 24 saat içerisinde metrekareye, Antalya merkezde 28, Finike'de 38, Kale'de 37, Alanya'da 13, Manavgat'ta 19 kilogram yağış düştü. 
     






</TEXT>
</DOC>
