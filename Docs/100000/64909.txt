<DOC>
<DOCNO> 64909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/siyaset/siy03.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis adil’ davranmadı 
</HEADLINE>
<TEXT>

Meclis işin kolayını buldu. Rusya’ya davet edilen iktidar milletvekillerine masrafları ödenirken, muhalefet milletvekillerine ödeme yapılmadı... 
     ANKARA Milliyet 

     TBMM Başkanlığı, "tasarruf" gerekçesiyle, Rusya’ya giden muhalefet partisi milletvekillerinin masraflarını karşılamadı. Türkiye - Rusya Parlamentolararası Dostluk Grubu Heyeti, Rusya Federasyonu Duması Türkiye’yle Dostluk Grubu Başkanı Zelenov’un daveti üzerine, 20 - 25 Ocak’ta Rusya’ya resmi bir ziyaret gerçekleştirdi. Geziye, ANAP İstanbul Milletvekili Bülent Akarcalı, DSP Amasya Milletvekili Gönül Saray Alphan, MHP Sivas Milletvekili Mehmet Ceylan, AK Parti İstanbul Milletvekili Nevzat Yalçıntaş ve DYP Muş Milletvekili Mümtaz Yavuz katıldı. Gezi öncesinde gruplara da gönderilen ve TBMM Genel Sekreteri Vahit Erdem imzasını taşıyan yazıda, "Akarcalı, Alphan ve Ceylan için gidiş dönüş dahil 3 günlük yurtdışı yolluk ve yevmiyelerinin tahakkuk ettirilmesi ve uçak biletlerinin ödenmesi, Yalçıntaş ve Yavuz için yolluk ve yevmiye tahakkuk ettirilmemesi uçak bileti bedellerinin ödenmemesi" istendi. 
     Erdem’in TBMM Başkanlığı makamına yazdığı yazıya, Başkan Ömer İzgi de olur verdi. 



 SİYASET 












</TEXT>
</DOC>
