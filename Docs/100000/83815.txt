<DOC>
<DOCNO> 83815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/guncel/agun.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubayın BMW’si eroincinin altında 
</HEADLINE>
<TEXT>

"Yeni Susurluk" Operasyonu’nda yakalanan uyuşturucu kaçakçısı Ali Adnan Duran’ın malvarlığı ve banka hesaplarına el konacak 
     TOLGA ŞARDAN Ankara 

     Uyuşturucu kaçakçısı Ali Adnan Duran’ın yakalanmasıyla birlikte "mafya-kamu" ilişkilerinde yeni bir karanlık bağlantılar zincirini ortaya çıkaran polis, yeni bilgilere ulaştı. Yurtdışına eroin gönderdiği iddiasıyla tutuklanan Duran’ın, Malatya’da görevli astsubay Fahrettin Akbaş’ın BMW’sini kullandığı saptandı. 
     İçel Emniyet Müdürlüğü’nün Nevruz günü yaptığı eroin operasyonuyla birlikte İçişleri’nin soruşturma başlattığı olayla ilgili tutuklanan Malatyalı Ali Adnan Duran’ın 1997 yılında İstanbul’da 14 kg. eroinle yakalandığı gün ışığına çıktı. Erhan Demireser adlı arkadaşıyla yakalanan Duran’ın yargılandıktan sonra hüküm giydiği ve geçen yıl ağustos ayında cezaevinden çıkıp askerlik görevi için TSK kadrosuna katıldığı belirlendi. 
     Memleketinde görevli jandarma görevlilerinin yanı sıra Malatya Yeşilyurt Kaymakamı İzzettin Sevgili ile de yakın diyalog içinde olduğu öğrenilen Duran’ın kendi malı mercedes marka aracın yanı sıra, istihbaratçı astsubay Fahrettin Akbaş’a ait 34 BEP 41 plakalı lüks BMW’yi kullandığı saptandı. 
     Yeşilyurt İlçe Jandarma Komutanlığı’nda görevli Ömer isimli başçavuşa hediyeler getiren Duran’ın ofisine Malatya Jandarma’da istihbarat görevlisi olan Doğan isimli uzman çavuşun da sık sık geldiği belirlendi. 
     Bu arada, Ankara ve İstanbul’da Duran adına kayıtlı otellerde kalan ve lem yapan Kaymakam Sevgili’nin son olarak mart ayında İstanbul’da Dedeman Oteli’nde buluştuğu Duran’ın ayarladığı kadınlarla birlikte olduğu anlaşıldı. Sevgili’nin Duran’ın bürosuna da sık sık geldiği ortaya çıktı. Gelişmelerin ardından İçel Emniyet Müdürlüğü, Opel marka aracına el koyduğu Duran’ın malvarlığı ve banka hesaplarına el konulması için Adana DGM’ye başvuru yaptığı öğrenildi. 
     



 GÜNCEL 





















</TEXT>
</DOC>
