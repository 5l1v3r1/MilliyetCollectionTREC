<DOC>
<DOCNO> 74481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun17.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijeryalı Safiye taşlanacaktı, şimdi beraat etti 
</HEADLINE>
<TEXT>

     Nijerya'nın kuzeyindeki Sokoto'da bir şeriat mahkemesi tarafından geçen yıl Ekim ayında zina suçlamasıyla taşlanarak öldürülme cezasına çarptırılan Safiye Hüseyni beraat etti. 
     Nijerya'nın Sokoto kentindeki temyiz mahkemesi, şeriat mahkemesinin verdiği recm kararını bozarak, Safiye Hüseyni'nin beraatına karar verdi. 
     Şeriat mahkemesi, eşinden boşanmış 5 çocuk annesi Safiye Hüseyni'yi, geçen yıl zina yaptığı gerekçesiyle ölüm cezasına çarptırmış ve cezasının taşlanarak infaz edilmesine karar vermişti. 
     Uluslararası Af Örgütü, Safiye Hüseyni'nin recmedilmesine engel olmak için İspanya'da başlattığı kampanyada binlerce imza toplamıştı. 
     AB hükümet ve devlet başkanları da yayınladıkları bir bildiride, Nijerya'dan, Hüseyni'ye ''merhamet göstermesini'' istemişti. 
     






</TEXT>
</DOC>
