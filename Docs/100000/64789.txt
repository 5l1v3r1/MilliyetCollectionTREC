<DOC>
<DOCNO> 64789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko11.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tütün destekleme alım fiyatları yüzde 35 civarında arttırıldı 
</HEADLINE>
<TEXT>

     Devlet Bakanı Yılmaz Karakoyunlu, tütün destekleme alım fiyatlarını Ege bölgesi için kiloda 3 milyon lira, Karadeniz-Marmara için 3 milyon 50 bin lira olarak açıkladı. 
     Karakoyunlu ayrıca, Doğu bölgesinde Bitlis, Mutki, Hizan, Kavakbaşı, Yolalan dahil kiloda 2 milyon 700 bin lira, diğer bölgeler ve güneydoğuda ise kilo başına 2 milyon 550 bin lira fiyat belirlendiğini vurguladı. 
     Bakan Karakoyunlu, düzenlediği basın toplantısında tütün destekleme alım fiyatları hakkında bilgi verdi. 
     Karakoyunlu, bu yıl son kez açıklanan tütün destekleme alım fiyatındaki artışın yüzde 35 düzeyinde olduğunu bildirdi. 
     Yürürlüğe giren tütün kanunu çerçevesinde artık son defa olmak üzere bir destekleme alımının yapılacağını hatırlatan Bakan Karakoyunlu, bununla ilgili kararnamenin yürürlüğe girmek üzere hazırlık safhasında olduğunu, birkaç gün içinde çıkıp yürürlüğe gireceğine inandığını söyledi. 
     Türkiye'de bu yıl 155 bin ton tütünün üretileceğinin tahmin edildiğini ifade eden Bakan Karakoyunlu, ülke genelinde yapılacak tütün ödemelerini ise yaklaşık 385 trilyon lira olarak belirtti. 
     Karakoyunlu, üretilen tütünün 75 bin tonunun Tekel, geri kalan 80 bin tonunun da tüccar tarafından alınacağının tahmin edildiğini kaydetti. 
     Devlet Bakanı Yılmaz Karakoyunlu, Türkiye genelinde Tekel'in toplam 74 bin 184 ton tütün satın alacağının ve üreticilere ödenecek bedelin de yaklaşık 168.8 trilyon lira olarak hesap edildiğini bildirdi. 
     Bakan Karakoyunlu, düzenlediği basın toplantısında, 2001 yılı ürünü Türkiye tütün üretiminin, 169 alım noktasına ait 4 bin 576 köyde, 516 bin 117 üretici ailesi tarafından 204 bin 157 hektar alanda gerçekleştirildiğini ve tütün rekoltesinin 154 bin 716 ton cıvarında olacağını kaydetti. 
     Söz konusu üretimin yüzde 48'ini oluşturan 74 bin 184 tonunun Tekel tarafından, kalan bölümü 80 bin 532 tonun da diğer alıcılarca satın alınacağının tahmin edildiğini bildiren Bakan Karakoyunlu, şu bilgileri verdi 
     ''Piyasaların açılışından itibaren Ege, Marmara ve Karadeniz Bölgelerinde Tekel'e tütün satmak isteyen üreticilerle sözleşme yapılmaya başlanılacaktır. Bu yıl pey akçesi miktarı üç alım bölgesinde de Ege, Karadeniz ve Marmara balya başına 20 milyon liradır. Tütünlerini Tekel'e satan ekicilere pey akçesi ödemelerine hemen başlanılacak ve ödemeler en kısa zaman içinde bitirilecektir.'' Bakan Karakoyunlu, üreticilerin ürettiği tütünlerin ambarlanmasına, yer ve ödeme durumu dikkate alınarak, mümkün olan en kısa zamanda başlanılacağını ve başlama tarihlerinin bölgelere ayrıca bildirileceğini de söyledi. 
     
     Azami imkanlar kullanıldı 

     Bakan Karakoyunlu, Türkiye'nin enflasyon oranı da dikkate alındığında, tütün konusunda üreticilerin enflasyondan zarar görmemesinin hedeflenmiş olacağının ortaya çıktığını bildirdi. 
     Tütün üreticisinin korunması ve ekonomik şartlar içinde daha müreffeh bir seviyeye ulaştırılması açısından, tütün fiyatlarının daha yüksek düzeyde ilan edilmesi beklentisinin söz konusu olduğunu da kaydeden Bakan Karakoyunlu, şöyle devam etti 
     ''Ancak, ülkenin içinde bulunduğu kriz ve aynı zamanda ülke kalkınmasına hem özel sektör hem de devlet sektörü elbirliği içinde yardımcı olmasının getirdiği zorluklar ve mesuliyet içinde, yapılabilecek azami imkanlar kullanılarak, en yüksek zamla, tütün fiyatları ilan edilmiştir. Bundan sonra zaten ekim sözleşme ile söz konusu olduğu için, başlangıçta bu mesele üretici ile alıcı arasında, kendi hür iradelerine bağlı olarak da ortaya çıkacaktır.'' Bakan Karakoyunlu, konuşmasının sonunda, 2001 yılı ürünü piyasasının ekicilere, Tekel'e ve diğer alacılara hayırlı olmasını diledi. 
     






</TEXT>
</DOC>
