<DOC>
<DOCNO> 69825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko24.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak-İş Başkanı Uslu "Yüzde 35'i kabul etmeyeceğiz" 
</HEADLINE>
<TEXT>

     Hak-iş Başkanı Salim Uslu, devletin kendi ürettiği mal ve hizmetlerde vergi toplamak dahil kendi koyduğu hedeflere uymadığı bir yerde işçilerin yüzde 35 gibi hayali bir enflasyona inanarak ve aldanarak sözleşmelerde bunu kabul etmelerinin mümkün olmadığını söyledi. 
     Hak-iş Başkanı Uslu, Devlet Bakanı Kemal Derviş ile işçi ve işveren temsilcilerinin bir araya geldiği toplantı sonrasında gazetecilere açıklamalarda bulundu. 
     Uslu, Bakan Derviş'in ücretlerin hedeflenen enflasyona göre gerçekleşmesi konusunda görüşleri olduğunu ve toplantıda Merkez Bankası Başkanı Süreyya Serdengeçti'nin de destekleyici bir açıklaması bulunduğunu kaydetti. 
     Ancak mevcut ekonomik sorunların sadece toplu sözleşme ve ücretlere indirgenmesini çok yanlış bulduklarını ifade ettiklerini kaydeden Uslu, şöyle devam etti 
     ''Elbette ücret önemli bir faktör olmakla birlikte enflasyonla mücadelede diğer faktörlerin de gözardı edilmemesi gerekir. Devlet kendisi müteahhit ödemelerinde elektrik doğalgaz ücretlerinde hatta sigorta pirim oranlarında gerçekleşen enflasyonu dikkate alırken, işçi ücretlerinde sanal bir enflasyona inanarak, sanal bir enflasyon hedefini kabullenmesini beklemesi ciddi bir çelişkidir, yanılgıdır. 
     buna kabul edemeyeceğimizi açık bir dille ifade ettik.'' Uslu, bugüne kadar gerçekleşen enflasyon oranlarının tamamen gerisinde ücret artışlarının gerçekleştiğini kaydederken, 1992 yılından itibaren gerçekleşen enflasyonla kamudaki ücret artışlarının yan yana konulduğunda ücret artışlarının enflasyonun gerisinde olduğunun görüldüğünü söyledi. Uslu, buna rağmen enflasyon düşmüyorsa, borçlanma politikalarında faiz politikalarında ciddi bir değişiklik gerçekleşmiyorsa, sadece ücretlerin baskı altına alınarak ve sadece talep daraltarak enflasyonla mücadelenin mümkün olmadığını ifade ettiklerini kaydetti. 
     
     Ciddi bir güvensizlik var 
     Hak-iş Başkanı Uslu, bundan önceki enflasyonla mücadele programının başarısız olduğunu ve bu konuda ciddi bir güvensizlik olduğunu ve bu güvensizliğin aşılması bakımından da bu tür toplantıların içinin doldurulmasının ve anlamlı hale getirecek yeni bir anlayışa ihtiyaç olduğunu belirttiklerini de söyledi. 
     Uslu, ''SSK pirim artışları gündeme geldi mi '' şeklindeki bir soru üzerine, Bakan Derviş'in primlerden kaynaklanan bir açık bulunduğunu ve bu açığın ne şekilde kapatılabileceğinin ortalıkta durduğunu, maliyecilerin buna karşı çıktığını ifade ettiğini söyledi. 
     Uslu, bu konudaki çözümün kayıt dışı çalışanların kayıt altına alınması olduğunu ifade ederken, sistemin genişletilmesi gerektiğini söyledi. 
     Sadece pirim oranlarının düşürülmesinin yetmeyeceğini vurgulayan Uslu şöyle konuştu 
     ''Ne yazık ki, bu konu da Maliye ve Hazine bürokratlarına takılmış durumda. Bu arada çeşitli işletmeler üzerinde haciz işlemlerini sürdürüyorlar. Haciz işlemleriyle kapanan işyerleriyle birlikte yeni işsizliğin söz konusu olabileceği kaygımızı da ilettik. 
     Bankacıların aceleciliğini yanlış bulduğumuzu da söyledi. IMF kapısında para dilenirken yurt dışından gelen işçi dövizlerinde ciddi bir gerileme olacağı konusunda kaygımız var. Bilhassa yurt dışında çalışanların çifte vergilendirmeleri ile mağdur edilmeleri. Ama Merkez Bankası Başkanı tam tersine döviz girişinde artış olduğunu ve üç defa faizleri aşağı çekmek suretiyle bunu engellemeye çalıştıklarını söyledi. Bunu da hayretle dinledik.'' 
     
     "Yüzde 35'i kabul etmeyeceğiz" 
     Hak-iş Başkanı Uslu bir soru üzerine, devletin kendi ürettiği mal ve hizmetlerde vergi toplamak dahil kendi koyduğu hedeflere uymadığı bir yerde fiyatların alabildiğince serbest kaldığı bir yerde işçilerin yüzde 35 gibi hayali bir enflasyona inanarak ve aldanarak sözleşmelerde bunu kabul etmelerinin mümkün olmayacağını bildirdi. 
     Uslu, işveren kesimimin ise toplantıda daha çok yatırım ve üretim üzerindeki vergi yükünden ve bürokratik engellerin fazlalığından yakındığını kaydederken, ''Burada toplu iş sözleşmeleriyle ilgili bizden fedakarlık beklemek amacıyla yapılan toplantı daha çok genel politikaların ve makro politikalar üzerindeki şikayet ve tartışmalara dönüştü. Bunun için 2,5-3 saatlik ya da ihtiyaç duyulduğunda yapılan toplantılarda çözüm üretmek mümkün olmadı. Bu konuda ekonomik sosyal konseyin teknik komitelerinin uzun vadeli çalışmalar yapması gerektiği üzerinde durduk. DPT Müsteşarı konuya olumlu yaklaştı'' dedi. 
     Enflasyon hedefiyle ilgili bir başka soru üzerine de Uslu, hem Türk-iş Başkanı Bayram Meral'ın hem de kendisinin bugüne kadar hedeflerin tutması bakımından sadece işçi ücretlerinden fedakarlık yapmanın yetmeyeceğini söylediklerini kaydetti. 
     Uslu, ''Asıl fedakarlık yapması gerekenler bu ülkede bedel ödemiyorlar. O halde faturayı da işçiler ve memurlar olarak biz hiçbir şekilde ödemeyiz dedik'' diye konuştu. 
     Bu toplantının sosyal taraflar ile hükümetin bir araya gelerek görüş alış verişinde bulunmaları anlamında olumlu bir toplantı olduğunu kaydeden Uslu, atıl kadrolar ile ilgili bir başka soru üzerine de çok ayrıntılı olmamakla birlikte bunların tartışıldığını, ama herhangi bir sonuca bağlanmadığını kaydetti. 
     Uslu, Tasarruf Teşvik Fonu'ndaki paralarla ilgili bir başka soru üzerine de fondaki 10 katrilyon alacak konusunun gündeme getirildiğini, hükümetin bu konuda herhangi bir somut adım atmayışının da tenkit edildiğini söyledi. Uslu, ''Yine masada boş bir seda olarak'' kaldığını ifade etti. 
     






</TEXT>
</DOC>
