<DOC>
<DOCNO> 80830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/spor/yercan.html </URL>
<DATE> 2002/04/28/ </DATE>
<TIME>  </TIME>
<AUTHOR> FUAT ERCAN  </AUTHOR>
<HEADLINE>
GÖZLEM newline 
</HEADLINE>
<TEXT>
Yorgan gitti 
     Kavga bitti"... diye sona erer, Nasreddin Hoca’nın dilden dile, ilden ile, ülkeden ülkeye dolaşan ünlü hikayelerinden biri. Malum olay, sabaha karşı hocanın kapısının önünde iki kişinin kavgaya tutuşmasıyla başlar. Gürültüye uyanan hoca, sırtına yorganı alır, dış kapıya yollanır. "Yapmayın. Etmeyin ağalar, birbirinize kıymayın" derken... İki kurnaz kavgacı, hocanın sırtından yorganı alır, kayıplara karışır... Odaya döndüğünde neler olduğunu soran karısına hocanın verdiği cevap artık Dünya literatürüne geçmiş bir klasiktir. Hem güldürür, hem düşündürür "Yorgan gitti, kavga bitti". 
     
     Beşiktaş’ta da "yorganlar" bir bir gitti... Gitti ama, bolluğundan mıdır bilinmez, kavga bir türlü bitmedi... Önce, bir kulpundan tutulan Türkiye Kupası el salladı...Ardından son haftalara önemli bir avantajla girilirken, lig şampiyonluğu veda etti... Son umut, Şampiyonlar Ligi hesapları yapılırken, bu ihtimal de kuş olup uçtu... Yorganları alan kayıplara karıştı, "kavga döğüş" Kartal’a kaldı.. 
     Dün de İnönü Stadı’nda konuşulan Göztepe maçı değil, Beşiktaş’ın gündemini oluşturan "naylon üye" sancısı, kongre kavgasıydı. Gişe önünde kuyruk bekleyen taraftarından, Şeref Tribünü’ndeki kongre üyelerine kadar herkes konuyla ilgili yorum yaptı, hangi tarafın haklı olduğunu bulmaya çalıştı.. 
     
     Beşiktaş "ikramöda kusur etmeyen mükemmel ev sahibi rolünü Göztepe karşısında da başarıyla yerine getirdi. İnönü’de kaybedilen puanlar 20’den 23’e yükselirken, SiyahBeyazlı taraftarlar kafayı, geçen hafta "kafa atan" Erman’a taktılar. Mazoşist bir istekle genç futbolcuya "Erman bize kafa atsana" tezahüratıyla anlamlı bir gönderme yapan tribünler, dünyasını karartmakta da gecikmediler. Bu baskıya 45 dakika dayanabilen Erman’ın ikinci yarıda yerini Necat’a bıraktığı görüldü. 
     
     Takımlarının kendi sahasında yaptığı son maçı da kaybetmesi üzmüştü taraftarları... Suratları asık, on karış terkettiler koltukları. Stat dışında da gergin ve asabi olanlar vardı. Köfteci İsmail ve simitçi Ali, tezgahlarını toplarken homurdanıyordu. Onları kızdıran maçın skoru değil, hasılatın düşük oluşuydu. İsmail, Ali’ye seslendi "Hadi Beşiktaş taraftarları takımlarının bir iddiası olmadığı için maça gelmediler. Peki nerede Galatasaray ve Fenerliler Kongre üyeliğine koşarlar, maç da hiçbiri ortada yoklar." 
     



 SPOR 



































</TEXT>
</DOC>
