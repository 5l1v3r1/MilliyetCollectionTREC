<DOC>
<DOCNO> 79666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur18.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk parlamentosu cinsel tacize savaş açtı.. 
</HEADLINE>
<TEXT>

     Türkiye'nin tüm illerinden gelen 550 çocuktan oluşan Çocuk Parlamentosu çalışmalarını tamamladı. 
     Çocuk Parlamentosu Sonuç Bildirgesi'nde, tüm çocukların eşit haklara sahip olduğu belirtilerek, ''Bizleri geleceği belirleyip yaşatacak birer insan olarak görmeniz biz çocukları haklarını bilen bu hakları koruyan yetişkinler olmamızı sağlayacaktır'' denildi. 
     Türkiye'de her bölgede eğitimde fırsat eşitliğinin sağlanamadığı vurgulanan bildirgede, eğitimde kalite farkı oluşturan etkenlerin en aza indirilmesi istendi. 
     Tüm çocukların ücretsiz sağlık hizmetlerinden yararlandırılması için gerekli yasal düzenlemelerin yapılması gerektiği vurgulanan bildirgede, şöyle denildi 
     ''Çocuklara karşı şiddet ve tacizin hemen durdurulması, çocukların ekonomik ve cinsel istismarına son verilmesi için özellikle bu tür eylemleri yetişkinlerin uyguladığı düşünülürse, yetişkinlerin, ailelerin eğitilmesi ve bu eylemi yapanların cezalarının arttırılarak af kanunlarından yararlandırılmasının engellenmesinin caydırıcı olabileceğini düşünmekteyiz.'' Çocukların savaştan, silahlı çatışmalardan korunması istenen bildirgede, çocuklar için dünyanın çevre kirliliğinden korunması gerektiği belirtildi. Bildirgede, ''yemyeşil, tertemiz, içinde geleceğe umutla bakabilen insanların yaşadığı barış içinde bir dünya istiyoruz'' denildi. 
     Şırnak Milletvekili Sami Sunar, Genel Kurul'da kürsüden yaptığı konuşmada, Şırnak ilindeki çocukların yeterli eğitim hakkına sahip olmadıklarını söyledi. Çok çocuklu ailelerin durumunu eleştiren Sunar, bu tür ailelerde çocukların ilgisizlik içinde büyüdüklerini, nüfus cüzdanına da ancak okula gittiklerinde sahip olabildiklerini anlattı. 
     Denizli Milletvekili Özlem Azman da tehlikeli hastalıklardan çocukların korunması gerektiğini belirterek, çocukların ağır işlerde çalıştırılmaması için de önlem alınmasını istedi. 
     Kocaeli Milletvekili Nurcan Beytaş da kız çocuklarını okula göndermemek için özürlü raporu alınması yöntemine başvurulmasını eleştirdi ve ''Bizlerle ilgili kararlar alınırken bize niye sorulmuyor '' diye sordu. 
     Çocuk Parlamentosu'nda yerinden konuşma yapan görme özürlü Tokat Milletvekili Abdullah Coşkun da özürlülere iş ve okuma imkanı sağlanmasını istedi. Coşkun, Türkiye'de hala özürlülerin öğretmen olup olamayacaklarının tartışıldığını belirterek özürlüler için işyerlerinde ayrılan kontenjanın yüzde 2 olmasını eleştirdi. 
     Bunun üzerine söz alan Milli Eğitim Bakanı Metin Bostancıoğlu, Türkiye'de özürlülerin de öğretmen olabildiklerini belirterek, işyerlerinde özürlü kontenjanının ise yüzde 3 olduğunu söyledi. 
     Bostancıoğlu, daha sonra görme özürlü Abdullah Coşkun'a imza verirken, özürlülerle ilgili yeterli okul bulunduğunu, buna karşın öğrenci sayısının yetersiz olduğunu belirtti ve bunda anne babaların özürlü çocukları saklayarak, okula göndermemelerinin etken olduğunu söyledi. Bostancıoğlu, ''Sorunlarınızın çözümü için elimden geleni yapacağım'' dedi. 
     Milletvekillerinin localardan izlediği Çocuk Parlamentosu'na katılan çocuklara birer kalem hediye edildi. Çocuklar, Parlamento'dan ayrılırken bir de hatıra fotoğrafı çektirdiler. 
     Çocuk Parlamentosu toplantısından önce Genel Kurul'daki bakanlar sıralarında oturan çocukların ellerini tek tek sıkan Milli Eğitim Bakanı Bostancıoğlu, ''Hoşgeldiniz sayın bakanım'' dedi. 
     Bostancıoğlu'nun yanında oturan 4 yaşındaki İrem Kındıra da bakanın kendisine yönelttiği ''Politikacı olmak istiyor musun '' sorusuna ''hayır, ben asker olmak istiyorum'' karşılığını verdi. 
     





</TEXT>
</DOC>
