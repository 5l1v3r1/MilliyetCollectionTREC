<DOC>
<DOCNO> 96820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo07.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Yabancı iki takımdan teklif aldım ama gitmeyeceğim" 
</HEADLINE>
<TEXT>

     Milli Takımlar Teknik Direktörü Şenol Güneş, biri milli takım olmak üzere, 2 yabancı takımdan teklif aldığını, ancak 2004 yılına kadar Türk Milli Takımı'nı çalıştırmak üzere, Futbol Federasyonu ile sözleşmesi bulunması nedeniyle, başka bir takımın başına gitmeyi düşünmediğini söyledi. 
     Dünya Kupası'ndan sonra, ilk tatilini Antalya'da yapan Şenol Güneş Antalya Valisi Ertuğrul Dokuzoğlu'na, Dünya Kupası'ndan önce Antalya'da yapılan kamp sırasında, Milli Takım'a gösterdiği misafirperverlikten dolayı teşekkür ziyaretinde bulundu. 
     Güneş, ziyaret sırasında yaptığı konuşmada, Antalya Valisi Ertuğrul Dokuzoğlu'nun kamp döneminde ve uğurlanış sırasında gösterdiği ilgiyi unutmadıklarını belirterek, ''2002 Dünya Kupası öncesi Antalya'da güzel bir kamp dönemi geçirdik. Antalya benim Trabzon'dan sonra ikinci evimdir. Dünya Kupası'ndan sonra Antalya'ya gelmek istedik ama bizi İstanbul'a götürdüler'' dedi. 
     Antalya'nın çok enteresan bir yer olduğuna da değinen Şenol Güneş, tatil yaptığı otelde, Alman çocuklarının Ümit Davala, Hasan Şaş, Yıldıray Baştürk'ü kendilerine örnek olarak seçtiğini gördüğünde gururlandığını, Türkiye'nin yabancıların hayran olduğu bir ülke haline geldiğini, futboldaki bu başarının ülkenin ekonomisine de yansımasını diledi. 
     
     ''İKİ TEKLİF ALDIM'' 
     Şenol Güneş, ziyaret sırasında bir gazetecinin, transferi ile ilgili olarak da ''İki yabancı takımdan teklif aldım. Birisi milli takım. Birisi ise bir lig takımı. Adlarını vermek istemiyorum. Ancak benim Türkiye Futbol Federasyonu TFF ile 2004 yılına kadar sözleşmem var. Sözleşme devam ederken başka takıma gitmeyi uygun bulmuyorum. 
     Milli takımda istikrarlı bir gidiş var. Güzel sonuçlar alınıyor. TFF istediği sürece hizmetimin devamından yanayım'' diye konuştu. 
     Dünya Kupası'nda sadece sportif başarının elde edilmediğine de işaret eden Güneş, milli takımın ülke tanıtımına da katkısı bulunduğunu, Türkiye'yi bir çok ülkenin tanıdığını, şimdi daha fazla kişinin tanıyacağını, ülkenin değerlerini görmek isteyeceğini belirtti. 
     Güneş, Dünya Kupası'nda Ümit Davala ve Hasan Şaş'ın saçıyla ilgilenmediğini, kendisine göre ise bu futbolcuların saçlarının güzel olduğunu, kimsenin kıyafetiyle, saçıyla ilgilenmediğini, futboluna baktığını kaydetti. 
     
     ''LİGİMİZ DAHA KALİTELİ OLACAK'' 
     Kendisinin Türkiye'de iyi bir lig istediğini de ifade eden Güneş, ''Bu yıl daha kaliteli bir lig bekliyoruz. Dünya üçüncüsü olmuş bir ülkenin ligi daha kaliteli olacaktır. Artık yabancı futbolcular Türkiye'ye gelip, yatmayı düşünemiyor. Çünkü Türkiye'de ligler kaliteli oldu. Yabancı oyuncular da kaliteli olmak zorunda. Liglerde dostluğu bekliyoruz. Artık Fenerbahçe ile Galatasaray arasındaki maçtan sonra, takımlar ve seyirciler sahadan dostça ayrılsın'' diye konuştu. 
     Milli takımda oynayan futbolcularının maaşlarını kendi kulüplerinden aldığını da vurgulayan Şenol Güneş, şöyle konuştu 
     ''Oyuncuların görevi futbol oynamaktır. Biz onları çağırırız. 
     Herkes işini yapar. İşin başında TFF vardır. Onun başında da Haluk Ulusoy bulunuyor. Bizler devletin vereceği ödüle teşekkür ediyoruz. 
     Haluk Ulusoy'un böyle bir beklentisinin olduğunu sanmıyoruz. Ama işleyiş yanlış. Bizler ne madalya, ne de para bekliyoruz. Federasyon uygun gördüğü ödülü verecektir. Bize en büyük ödülü halk verdi. 
     Antalya'dan uğurlanışımız ve İstanbul'da halkımızın karşılayışı bize en büyük ödüldür. 
     Milli takımın itibarı Dünya Kupası'nda arttı. Ülkemize döviz getirdik. Futbolcular ve teknik adamlar vergisini ödüyor. Hepimizin maaşı belli. Gizli bir şey yok. Oyuncuların da teknik direktörlerin de maaşları bellidir. Herkes bunu muhasebe kayıtlarından görebilir. Bizim için ne kadar denetim olursa işimizi o kadar iyi yaparız. Bundan gocunmayız.'' 
     
     ''POLİTİKAYI DÜŞÜNMÜYORUM'' 
     Şenol Güneş bir gazetecinin ''Milli takımdaki başarınız herkesin sevgisini kazandırdı. Politikaya atılmayı düşünüyor musunuz '' sorusunu ise ''Biz sportif olarak işimizi yapıyoruz. Şu anda politikayı düşünmüyorum. Bunu yapan büyüklerimiz var. Benim işim hizmet etmek. Hizmet için her zaman varım'' diye cevaplandırdı. 
     ''Kahraman veya hain yaratmayalım. Elele vererek her konuda başarıyı yakalayalım'' diyen Şenol Güneş, başarının her zaman oyuncularda, başarısızlığın ise başta teknik adamlar olmak üzere, Federasyon'a yüklendiğini, başarının paylaşıldığı gibi, sıkıntının da paylaşıldığı zaman başarının devam edeceğini söyledi. 
     
     ''GELECEĞE BAKIYORUZ'' 
     Şenol Güneş, geçmişteki başarılarla övünmemek gerektiğine de işaret ederek, konuşmasını şöyle tamamladı 
     ''Türk insanı zekidir, çalışkandır. Yeter ki ona çalışma olanağı verelim. Bugüne kadar bizim kompleksimiz vardı. 1954 yılında Dünya Kupası'na katıldık. Bu yıllardır konuşuldu. Artık kazandığımız Dünya üçüncülüğü ile övünen ülke ve kişi olmak istemiyoruz. Milli Takım 2004 Avrupa Şampiyonası'na hazırlanıyor. 21 Ağustos'ta Trabzon'da Gürcistan ile özel maç yapacağız. 7 Eylül'de de Slovakya ile Avrupa Kupası ilk maçımızı oynayacağız. Avrupa Şampiyonası yarışı başlıyor. Geniş bir kadromuz var. Yeni oyuncular da milli takıma girmek için yarış içinde. 
     Milli takıma illa genç oyuncu alınacak diye bir şey yok. Bunun en güzel örneğini Bülent verdi. Çalışan kazanıyor. Dünya Kupası'nda oynayan Avrupa Şampiyonası'nda oynayacak diye de bir şey yok. Dünya Kupası eleme maçında Avusturya ile oynadığımız maçta en iyi oynayan oyuncu Okan idi. Emre ve Fatih o maçta yoktu. Ancak Dünya Kupası'nda Okan yoktu, Emre ve Fatih en iyilerdendi. Bize yarayan her oyuncuyu takıma katmak istiyoruz.'' Antalya Valisi Ertuğrul Dokuzoğlu ise Dünya Kupası boyunca milli takımla coştuklarını, ağladıklarını, tarihin en büyük başarısının kazanıldığını, Antalya olarak milli takımı her zaman Antalya'da ağırlamaktan gurur duyduklarını söyledi. 
     Vali Dokuzoğlu, Şenol Güneş'e ziyaret nedeniyle bir Döşemealtı halısı hediye ederken, Şenol Güneş ise Dokuzoğlu'na Milli takım formasını hediye etti. 
     





</TEXT>
</DOC>
