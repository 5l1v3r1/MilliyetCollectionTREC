<DOC>
<DOCNO> 60113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/siyaset/asiy.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce biz değişelim dediler... 
</HEADLINE>
<TEXT>
Meclis onlara yaradı 
2.5 yıldır TBMM'de görev yapan kadın parlementerlerden, esmerler sarışın oldu, şişmanlar zayıfladı, koyu renk elbiselerinin yerini canlı renkler aldı 
     GÜNSELİ ÖNAL Ankara 

     TBMM'de geçirdikleri 2.5 yıl, kadın milletvekillerini, "imaj maker"ın elinden çıkmışçasına değiştirdi ve güzelleştirdi. Değişim, kadın parlamenterlerin ilk önce saç rengine, sonra saç boyuna yansıdı. Kimisi de sıkı bir diyetle inceldi. 
     Parlamentoya koyu renk saçla giren DYP Genel Başkanı Tansu Çiller, DSP'li Ayşe Gürocak, Güler Aslan, Perihan Yılmaz, Sabahat Vardar, SP'li Oya Akgönenç gibi isimler saç renklerini açıp kesimlerini değiştirdiler. 
     Bir dönem "güzel sarışın kadın" denilen Çiller, 21. Dönem'e kahverengi saç ile girdi. Ancak bal sarısı, saman sarısı gibi sarının birçok tonunu deneyen Çiller, son günlerde ilk görünümüne döndü. 
     
     Bir örnek giyinmeye başladılar 
     İlk günlerinde çok samimi olmayan DYP İçel Milletvekili Ayfer Yılmaz ile DYP Kayseri Milletvekili Sevgi Esen, artık birbirinden ayrılmıyor. Yakınlıkları giysilerine de yansıdı, bir örnek giyiniyorlar. 
     
     Değişimin adı Ayfer Yılmaz 
     Adı "değişim" sözüyle birlikte anılan Ayfer Yılmaz, uzatmadığı saçları için sarının her tonunu denedi. Bir ara saç rengini kahverengiye çeviren Yılmaz, yine kısa ve sapsarı saçlarda karar kıldı. 
     
     Türbanını çıkarıp yeni takımlar aldı 
     Meclis'e türbanlı gelen MHP Antalya Milletvekili Nesrin Ünal, içtüzük gereği açmak zorunda kaldığı saçlarını kısalttı. MHP'li İdare Amiri Ahmet Çakar'ın "hiç beğenmediği" kıyafetlerinin yerini, etek boyu bileklerine kadar uzansa da yeni takımlar aldı. 
     
     Kısa saçtan vazgeçtiler 
     DSP İstanbul Milletvekili Yücel Erdener ile DSP Ankara Milletvekili Ayşe Gürocak’ın saçları Meclis’e geldikleri günkü gibi yani kısacık... Ama kısa saçtan vazgeçen Erdener ile saçlarının rengini değiştiren Gürocak, saçlarını uzatmaya başladı. 
     
     Koyu renklerden canlı renklere 
     DSP Adana Milletvekili Tayyibe Gülek saçlarında ve giyim tarzında bir değişiklik yapmamasına karşın ilk günlerde giydiği koyu renk takımların yerine canlı renkleri denemeye başladı. Son günlerdeki favori takımı ise lila rengi tayyörü oldu. 
     
     22 kilo verdi, baskülden inmiyor 
     Çok güzel yemek pişirmesinin doğal sonucu olarak TBMM'ye geldiğinde 94 kilo olan DSP İzmir Milletvekili Güler Aslan, sıkı bir rejim ve günde 4 saat spor yaparak 22 kilo verdi. Artık her sabah baskülün üzerine çıkıp kilolarını takip ediyor. 
     



 SİYASET 












</TEXT>
</DOC>
