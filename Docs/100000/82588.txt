<DOC>
<DOCNO> 82588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun15.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da 30 ceset olan toplu mezar bulundu 
</HEADLINE>
<TEXT>

     Birleşmiş Milletler tarafından görevlendirilen doktorlardan oluşan ekip, Afganistan'daki 3 toplu mezarda yaptıkları incelemelerde en az 30 ceset bulunduğunu bildirdi. 
     BM'nin Afganistan sözcüsü Manoel de Almeida e Silva, basına yaptığı açıklamada, biri ülkenin orta kesimlerindeki Bamiyan'da, diğer ikisi de kuzeyde bulunan toplu mezarlarda toplam 30 ceset bulunduğunun saptandığını söyledi. 
     Manoel de Almeida e Silva, Bamiyan'da 18 ceset bulunduğunu, bunların aylar önce öldürüldüğünü ve cesetlerden kalanlar üzerinde yapılan otopsi sonucu, hepsinin baş ya da sırtlarından vurularak öldüğünün anlaşıldığını, birinin de ellerinin arkadan bağlı olduğunun saptandığını söyledi. 
     Uzmanlara göre, bu cesetler çeşitli yaş gruplarından Hazara erkeklerine ait. Bölgede yaşayan Hazaralar, Taliban rejimi altında çok sıkıntı çeken bir etnik grup olarak biliniyor. 
     Bu arada kuzeydeki Mezar-ı Şerif havaalanı yakınlarında bulunan diğer bir toplu mezarda da çok sayıda insan kalıntısı bulunduğunu söyleyen sözcü, bu cesetler hakkında ayrıntılı bilgi edinmek için inceleme yapılması gerektiğini, böylece kaç ceset bulunduğunun ve ölüm nedenlerinin anlaşılacağını söyledi. 
     Sözcü, yine ülkenin kuzeyindeki Şibarhan'da bir toplu mezar tespit edildiğini ve buradaki ekibin 15 ceset saydığını, bu cesetlerin nefessiz kalarak ölen Peştulara ait olduğunu söyledi. 
     Kanadalı askerlerin, Afganistan'ın doğusundaki Tora Bora bölgesinde yürütülen operasyon kapsamında birçok DNA örneği topladıkları bildirilmişti. 
     





</TEXT>
</DOC>
