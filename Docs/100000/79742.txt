<DOC>
<DOCNO> 79742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun03.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, İsrail'i uyardı "Arafat'ın karargahına saldırma" 
</HEADLINE>
<TEXT>

     AB, İsrail'i, Filistin Devlet Başkanı Yaser Arafat'ın Batı Şeria'daki karargahına saldırmaması yolunda uyardı ve Beytüllahim'deki Nativitas Kilisesi'nde süren gerginliğe barışçı bir çözüm bulmaya çağırdı. 
     AB Dönem Başkanı İspanya tarafından yayımlanan açıklamada, "Filistin Yönetimi'nin Ramallah'daki karargahına yönelik olarak düzenlenecek ve Filistin Devlet Başkanı Arafat ve oradaki diğer kişilerin fiziksel güvenliğini tehlikeye atabilecek tüm şiddet eylemlerine karşı ciddi bir uyarıda" bulunuldu. 
     AB ayrıca, İsrail'in iadesini istediği şüphelileri kastederek, "Filistin Yönetimi'nin yakaladığı kişilerle ilgili soruna" hukuki çözüm bulmaya hazır olduğunu bildirdi. 
     Sağlık ve insani yardım örgütlerinin Filistin kentlerine derhal girmelerine izin verilmesini de isteyen AB, İsrail'in Cenin mülteci kampındaki operasyonunu soruşturmaya yönelik bir BM misyonunun önemini vurguladı. 
     





</TEXT>
</DOC>
