<DOC>
<DOCNO> 52643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko28.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Kıbrıs konusu AB üyeliğine engel oluşturmamalı" 
</HEADLINE>
<TEXT>

     Türk Sanayicileri ve İşadamları Derneği TÜSİAD , Kıbrıs konusunun önümüzdeki dönemde Türkiye'nin Avrupa Birliği AB üyeliği önünde engel oluşturmaması için izlenecek politikaların AB ile derin krizler yaratmayacak şekilde ele alınması gerektiğini bildirdi. 
     TÜSİAD, Türkiye'nin dış politikasında önemli yer tutan Kıbrıs konusunda son günlerde yapılan açıklamaları değerlendirirken, Türk iş dünyası açısından açıklamaların kaygı verici olduğunu belirtti. 
     Açıklamada, Kıbrıs sorununun çözümüne yönelik mesafe kaydedilememesinin, konunun Türkiye'nin dış ilişkilerini belirleyici konumunu sürdürmesine neden olduğu ve dış dünyayla olan ilişkilerinde bulunması gereken olumlu noktaya gelmesini engellediği ileri sürülerek, ''AB'nin Kıbrıs politikasını tarihsel gerçekler ve hukuki verilerden yola çıkarak oluşturmaktan kaçınması, vizyondan ve sorumluluktan yoksun bir görüntü çizmektedir'' denildi. 
     AB içinde son zamanlarda etkileri azalan Türkiye karşıtı çevrelerin, Kıbrıs konusunu AB ile ilişkilerin tıkanma noktasına getirmek amacıyla kullandıklarının gözlendiği belirtilen açıklamada, şöyle denildi 
     ''Ülkemizin öncelikli ulusal çıkarı, istikrarlı ekonomik büyüme ve refah düzeyinin artırılması doğrultusunda AB üyeliği hedefini bir an önce gerçekleştirmektir. Bu nedenle, Kıbrıs konusunun önümüzdeki dönemde Türkiye'nin AB üyeliği önünde engel oluşturmaması için izlenecek politikaların AB ile derin krizler yaratmayacak şekilde ele alınması gerekmektedir. Kıbrıs konusunda çözümsüzlüğün, Türkiye-AB ilişkilerinde ve Türkiye'nin tam üyelik perspektifinde aksamaya yol açmasının tarihi ve toplumsal sorumluluğunun ağır olacağı unutulmamalıdır.'' Açıklamada, son Anayasa değişiklikleri ile ivme kazanan demokratik reformların, AB uyum sürecinde aksamaya yol açmadan bir an önce tamamlanarak, uluslararası saygınlığın ve Kıbrıs konusundaki müzakere konumumuzun güçlendirilmesine çalışılması, Türkiye içindeki AB karşıtı çevrelerin, Kıbrıs konusunu tam üyelik hedefini aksatmak amacıyla kullanmalarına izin verilmemesi gerektiği kaydedildi. 
     Kıbrıs'ta uzlaşmaya ve çözüme yönelik yaklaşımların daha iyi anlatılarak, uluslararası kamuoyunda desteğin güçlendirilmesinin son derece önemli olduğu vurgulanan açıklamada, ''Bütün bunların gerçekleşmesi,Türkiye'nin siyasi kararlılığını ortaya koyarak, bu yönde kapsamlı ve süratli adımlar atması ile mümkün olabilir'' denildi. 
     Açıklamada, Kıbrıs konusunun çözümüne yönelik önerilerin ve geçtiğimiz günlerde dile getirilen ''ödenecek bedeller''in, demokratik bir ülkeye yakışan somut ulusal çıkar verileri ve saydamlık çerçevesinde tartışılması gerektiği de belirtildi. 
     






</TEXT>
</DOC>
