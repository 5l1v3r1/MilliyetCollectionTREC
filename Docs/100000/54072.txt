<DOC>
<DOCNO> 54072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sontur14.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de şiddetli fırtına 3 caminin minaresini yıktı 
</HEADLINE>
<TEXT>

     Kayseri'de, dün gece etkili olan ve hızı saatte 120 kilometreye ulaşan şiddetli fırtına, Yahyalı İlçesi'nde 2, Mimarsinan Beldesi'nde de bir caminin minaresini yıktı. 
     Yahyalı İlçesi'nde Madazı Camii ile Tombaklı Camii'nin minareleri, şiddetli fırtına yüzünden devrildi. Her iki minarenin de düşme sırasında iki ayrı binanın balkonlarına hasar verdiği, ölen ya da yaralanın olmadığı kaydedildi. 
     Fırtınanın etkisiyle devrilen ağaçların elektrik tellerini koparması sonucu ilçe merkezi ile bağlı 28 köye dün geceden beri elektrik verilemiyor. 
     Öte yandan, Melikgazi İlçesi'ne bağlı Mimarsinan Beldesi Şirintepe Mahallesi'ndeki Ebazer Camii'nin minaresi de fırtına yüzünden devrildi. Büyük bölümü cami bahçesine düşen minarenin sokağa taşan uç kısmı, elektrik tellerini kopardı. 
     






</TEXT>
</DOC>
