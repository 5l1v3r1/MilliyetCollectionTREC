<DOC>
<DOCNO> 52501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur16.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Kıbrıs'ı gözden çıkaracağımı söyleyenin aklına şaşarım" 
</HEADLINE>
<TEXT>

     DSP Genel Başkanı ve Başbakan Bülent Ecevit, Türkiye'nin asla Kıbrıslı Türklerin yeniden Rum egemenliği altına girmesine razı olamayacağını bildirerek, ''Benim Kuzey Kıbrıs'ı gözden çıkaracağımı öne süren bir kişinin aklına şaşarım'' dedi. 
     Ecevit, partisinin grup toplantısının açılışında yaptığı konuşmada, KKTC'nin kuruluşunun 18. yıldönümünü kutladı. 
     KKTC'nin daima özgürlük ve esenlik içinde yaşamasını dileyen Ecevit, Kıbrıslı Türklere dünya tarihinin en ağır haksızlıklarının yapıldığını söyledi. 1960 başlarında uluslararası anlaşmaların gereği olarak Kıbrıs'ta Türklere bazı haklar tanındığını anımsatan Ecevit, 1963 sonunda bu hakların tümünün Kıbrıslı Rumlar tarafından işlemez 
     hale getirildiğini ifade etti. 
     Türkiye'nin baskısı ile Kıbrıslı Türklere yönelik terörizm ve soykırımın engellendiğini kaydeden Ecevit, Barış Harekatı ile de Kuzey Kıbrıs'ın bağımsızlığa ve esenliğe kavuştuğunu anlattı. Kıbrıslı Türklerin bu sıkıntılarla karşılaşmalarının nedeninin özgürlük ve haklarına sahip olma isteğinden kaynaklandığını kaydeden Ecevit, sözlerini şöyle sürdürdü 
     ''Bütün engellemelere rağmen Kıbrıslı Türk kardeşlerimiz çok güçlü bir demokrasiyi kurdular ve yaşattılar. İnsan hakları bakımından bütün insanlığa örnek oldular. Bunun için bütün Kıbrıslı kardeşlerimizi kutluyor ve sürekli başarılar diliyorum. 
     Türkiye dışında henüz hiçbir ülke KKTC'yi tanımadı. Ama er geç tanıyacaklar.'' 
     
     İki ayrı devletin zorla birleştirilmesi 
     Ecevit, AB'nin ve BM Genel Sekreterliği'nin istekleri doğrultusunda Türklerle Rumların adada birarada yaşamak zorunda bırakılmaları durumunda, Kıbrıslı Türklerin soykırım ve terörizmle karşı karşıya kalacaklarını ifade etti. Başbakan Ecevit, bu konuda direnenlerin çok ağır sorumluluk altında olduklarını söyledi. 
     İki ayrı devletin zorla birleşmesi durumunda ertesi günden itibaren Güney Kıbrıslı Rumların Kuzey'e akın edeceklerini, evleri işgal edeceklerini bildiren Ecevit, şunları kaydetti 
     ''Onun için biz asla Kıbrıslı Türklerin yeniden Rum egemenliği altına girmelerine razı olmayacağız, olamayız. 
     Doğu Akdeniz haritasına bakan herhangi bir kimsenin görebileceği gibi KKTC'nin güvenliği sadece Kıbrıslı Türklerin güvenliği açısından değil, Türkiye'nin güvenliği açısından da çok büyük önem taşımaktadır. 
     Bu arada benim Kuzey Kıbrıs'ı gözden çıkaracağımı öne süren bir kişinin de aklına şaşarım.'' 
     
     Başlamadan sona erdi 
     Afganistan'da terörizme karşı yürütülen savaşın neredeyse başlamadan sona erdiğini kaydeden Ecevit, ''Bu, artık Taliban tarafından beyhude sürdürülen bir mücadele olacaktır'' dedi. Başbakan Ecevit, Taliban'ın bazı yerlerdeki direnişinin daha fazla süremeyeceğini, birlikler arasında iletişimin koptuğunu ve Taliban'ın kaçıştığını söyledi. 
     Kısa sürede sağlanan başarıya bakarak işlerin iyi olduğunu düşünmenin mümkün olmadığını da kaydeden Ecevit, konuşmasını şöyle sürdürdü 
     ''Halen Afganistan'da yönetim ve siyaset bakımından ciddi bir boşluk vardır. Bir yandan da muhalefeti oluşturan gruplar ve etnik gruplar arasında kıyasıya bir rekabet vardır. Eğer süratle sağlıklı bir devlet yapısı oluşturulamazsa bu mücadele boşuna verilmiş olacaktır. 
     Bu konuda en büyük katkı Türkiye'den gelebilir. Türkiye, 1920'lerden beri Afgan halkının her rejim altında en iyi dostu 
     olduğunu göstermiştir.'' 
     






</TEXT>
</DOC>
