<DOC>
<DOCNO> 87897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo04.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rivaldo da ceza görebilir.. 
</HEADLINE>
<TEXT>

     Hakan Ünsal'ın oyundan atılması için, kafasına darbe almış gibi ''numara'' yaptığını kabul eden Brezilyalı forvet oyuncusu Rivaldo'ya ceza verilebileceği bildirildi. 
     Uluslararası Futbol Federasyonları Birliği FIFA'dan yapılan açıklamada, Rivaldo'nun yaptığı bu hareketi ''çok yakından incelemek'' amacıyla FIFA Disiplin Komitesi'nin bugün toplandığı belirtildi. 
     Açıklamada FIFA'nın, bu türden hareketlere karşı mücadele etme kararında olduğu kaydedildi. 
     Öte yandan İspanya Milli Takımı ve Real Madrid'in oyuncusu Ivan Helguera, yaptığı açıklamada, Rivaldo'nun bu hareketiyle cezalandırılması gerektiğini söyledi. 
     Helguera, ''Rivaldo'nun yaptığı bu hareket hiç hoş değil, benim ceza verecek yetkim yok, ancak bana göre Rivaldo'ya ceza verilmesi gerekir'' dedi. 
     Rivaldo ile birlikte FC Barcelona'da forma giyen Luis Enrique de açıklamasında, hareketi tam olarak görmediğini kaydederek, ''Rivaldo'nun oynamaması gereken tek maç, olası bir Brezilya-İspanya maçıdır, diğer tüm maçlarda oynayabilir'' dedi. 
     

     
</TEXT>
</DOC>
