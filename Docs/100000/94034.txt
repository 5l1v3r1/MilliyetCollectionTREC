<DOC>
<DOCNO> 94034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/siyaset/siy05.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne partiler varmış 
</HEADLINE>
<TEXT>

Yargıtay Başsavcısı Kanadoğlu, 4 partinin var olup olmadığının tespitini istedi. Bunlar, Adalet Partisi, Türkiye Adalet Partisi, Varlığımız Partisi ve Sosyalist Birlik Hareketi Partisi 
     ERSAN ATAR Ankara 

     Kamuoyunda "tabela partileri" olarak bilinen bazı siyasi partilerin, yasal olarak varolup olmadıkları önümüzdeki hafta içinde tespit edilecek. Yargıtay Başsavcısı Sabih Kanadoğlu, göreve geldiğinden bu yana, aralarında ANAP ve CHP’nin de bulunduğu çok sayıda partinin Siyasi Partiler Kanunu’na aykırı davrandığı gerekçesiyle Anayasa Mahkemesi’ne başvurdu. Kanadoğlu, 4 partinin varlığının devam edip etmediğinin tespitini istedi. 
     Kanadoğlu, genel başkanlığını Sezai Akdoğan’ın yaptığı Adalet Partisi’nin Yargıtay’daki bilgilere göre kendiliğinden dağıldığını Anayasa Mahkemesi’ne bildirdi. Ancak bir siyasi partinin varolup olmadığının tespiti için Anayasa Mahkemesi’nin kararı gerekli olduğu için mahkemeye başvurdu. 
     Yargıtay Başsavcılığı’nın ikinci başvurusu Mehmet Yorgancıoğlu’nun genel başkan olarak göründüğü Türkiye Adalet Partisi’nin hukuki varlığıyla ilgiliydi. Başsavcılık, bu partinin de varlığının sona erdiğinin mahkeme kararıyla tespit edilmesini istedi. Anayasa Mahkemesi, Köksal Satır’ın genel başkanı olduğu Varlığımız Partisi ve genel başkanlığını Nihat Çağlı’nın yaptığı Sosyalist Birlik Hareketi Partisi’nin hukuki olarak bir siyasi parti olup olmadıklarını da salı günü yapacağı görüşme sonrasında karara bağlayacak. Salı günü bu partilerle ilgili ilk incelemeler yapılacak. Yüksek Mahkeme, gerekli görürse ilgili partilere tebligat yapıp savunmalarını isteyebilecek. 
     
     Dikkat çeken bazı partiler şöyle 
     Avrasya Partisi, Toplumsal Demokratik Parti, Çözüm Partisi, Bağımsız Türkiye Partisi, Lider Türkiye Partisi, Ulusal Muhtariyet Partisi, Eşitlik Partisi, Radikal Değişim Projesi Partisi, Gönül Birliği Yeşiller Partisi, Türkiye Özürlüsü ile Mutludur Partisi. 
     



 SİYASET 















</TEXT>
</DOC>
