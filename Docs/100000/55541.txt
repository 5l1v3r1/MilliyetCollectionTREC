<DOC>
<DOCNO> 55541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sontur10.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevlana, Nazım Hikmet'in şiiriyle anılacak 
</HEADLINE>
<TEXT>

     Büyük düşünür ve mutasavvıf Mevlana Celaleddini Rumi'nin ölümünün 728. yılı dolayısıyla Konya'da düzenlenecek anma etkinlikleri, Nazım Hikmet'in ''Ben de müridinim işte Mevlana'' isimli şiiriyle başlayacak. 
     Türk Tasavvuf Müziği Topluluğu Müdürü Mehmet Öztorun, A.A muhabirine yaptığı açıklamada, Büyükşehir Belediyesi, Selçuk Üniversitesi ve Konya Valiliği'nce 10-17 Aralık tarihleri arasında düzenlenecek etkinliklerin, Konya 100. Yıl Spor Salonu'nda düzenleneceğini söyledi. 
     Anma programında, Mevlevi Dergahı ile mevlevilerin hayatlarından kesitlerin canlandırılacağını anlatan Öztorun, bu sırada ünlü şair Nazım Hikmet'in ''Ben de müridinim işte Mevlana'' isimli şiirinin okunacağını kaydetti. 
     Öztorun, ''Nazım Hikmet'in 13-14 yaşlarındayken Konya'da yazdığı ve ilk kez geçen yılki anma programlarında okunan bu şiir herkes tarafından çok beğenildi ve törenlere farklı bir hava katıyor. Anma etkinliklerinin yapıldığı her akşam, Nazım Hikmet'in şiirleri okunacak'' dedi. 
     Türk Tasavvuf Müziği Topluluğu Koro Şefi Ahmet Yılmaz da, bir süre önce bestelediği söz konusu şiirin, Nazım Hikmet'in mevlevi felsefesine olan ilgisini açıkca gösterdiğini belirterek, ''Bizce Hikmet de bir mevlevidir ve bu şiiri aşkı, sevgiyi en güzel şekilde anlatıyor. Bu nedenle büyük şairin bu şiirini sema gösterilerinden önce okumaktan da mutluluk duyuyoruz'' diye konuştu. 
     Hikmet'in etkinliklerde okunacak şiiri şöyle 
     ''Sararken alnımı yokluğun tacı Silindi gönlümden neşe ile acı Kalbe muhabbette buldum ilacı Ben de müridinim işte Mevlana Ebede set çeken zulmeti deldim Aşkı içten duydum, arşa yükseldim Kalpten temizlendim, huzura geldim Ben de müridinim işte Mevlana'' 
     






</TEXT>
</DOC>
