<DOC>
<DOCNO> 56556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/siyaset/siy05.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den rapor Kıbrıs’ta fırsatı değerlendirin 
</HEADLINE>
<TEXT>

     BRÜKSEL Milliyet 

     Avrupa Birliği açısından hayati olarak değerlendirilen konuların ele alınacağı Laeken Zirvesi'ne yönelik hazırlıklar sürerken, zirvede Türkiye'yi ilgilendirecek konulara yönelik olarak benimsenecek tavrın hatları da netleşmeye başladı. Bu çerçevede hazırlanan bir belgede, Kıbrıs konusunda tarafların önlerinde bulunan fırsatı değerlendirmeleri isteniyor. 
     Kıbrıs konusunda vurgu yine Birleşmiş Milletler çatısı altında yürütülen süreç üzerinde yoğunlaşıyor. Görüşmelere dönülmesinin büyük önem taşıdığına dikkat çeken belge, tarafların genişlemeden önce çözüm bulma konusunda önlerinde bulunan fırsatı değerlendirmelerini istiyor. Buna karşılık AB'nin Kıbrıs'ın üyeliğine ilişkin olarak benimsediği geleneksel yaklaşım bu belgede de kendisini gösteriyor. Birlik, genişleme öncesinde çözüm bulunmaması halinde AB liderlerinin Helsinki kararları çerçevesinde kararlarını vereceklerine vurgu yapıyor. 
     
     Türkiye paragrafı ılımlı 
     AB liderlerinin onayına sunulacak belgede Helsinki Zirvesi'nin Türkiye açısından yeni perspektifler açtığına dikkat çekilirken, Ankara tarafından atılan adımların olumlu bulunduğu vurgulanıyor. Siyasi ve ekonomik alanda Türkiye tarafından ortaya konan çabalara destek veren AB belgesi, insan haklarının geliştirilmesi için "özel bir dikkat sarf edilmesini" istiyor. 
     



 SİYASET 
















</TEXT>
</DOC>
