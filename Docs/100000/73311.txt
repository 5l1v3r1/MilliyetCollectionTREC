<DOC>
<DOCNO> 73311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sontur19.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte şike iddianamesi... Hangi maçlarda şike yapıldı.. 
</HEADLINE>
<TEXT>

     ''Susurluk davası''ndan hükümlü olan ve ''Şike Çetesi'' davası kapsamında gıyabi tutuklama kararıyla aranan Ali Fevzi Bir ile tutuklu hakem Sadık İlhan ve firari sanık Şenol Dede'den oluşan ''üçlü çete'nin, internet kanalıyla Türkiye liginden alınan maçların sonuçları üzerinde bahis oynadıkları, maçların ihtimale göre sonuçlanması için hakemlere kadın ve para sundukları'' öne sürüldü. 
     Kadıköy Cumhuriyet Savcısı Eren Gönen tarafından hazırlanan 5 sayfalık iddianamede, tanık beyanları, sanıklara ait telefon konuşma metinleri, kasetler ve telefon kartları ile tutanaklar delil olarak gösterildi. 
     İddianamede, Ali Fevzi Bir ile Samet Aybaba arasında 7 Aralık 2001 tarihinde, yine Bir ile Sadık İlhan arasında 10 Aralık 2001 tarihinde geçen konuşmalar da yer aldı. 
     İddianamede, Gençlerbirliği Teknik Direktörü Erdoğan Arıca'nın, Bir'le yaptığı görüşmede, ''ekibinin düşme hattından kurtulabilmek ve çıkışa geçebilmek için maçı kazanmaları amacıyla hakem bulmasını istediği, daha sonra Bir'in görüştüğü Sadık İlhan'ın bu işi para karşılığı sanık Sebahattin Bitirim'e yaptırabileceklerini söylediği'' anlatıldı. 
     
     Hakemlerin tayininde rol 
     Bir'in, açık kimliği belirlenemeyen ''Aydın'' adlı kişiyle 12 Aralık 2001 Çarşamba günü yaptığı görüşmede hakem Harun Yiğit'in Gaziantepspor-Yozgatspor maçını yöneteceğinin bildirildiği kaydedilen iddianamede, şöyle denildi 
     ''Halbuki hafta sonlarında oynanacak maçları yönetecek olan hakemlerin federasyon tarafından perşembe ve cuma günleri açıklandığı, sanık Ali Fevzi Bir'in bir gün öncesinden bahsedilen maçı yönetecek hakemi bildiğine göre, hakemlerin tayininde rol oynayabildiği anlaşılmıştır. Ali Fevzi Bir ile Sadık İlhan arasında 10 Aralık 2001 Pazartesi günü yapılan görüşmede, Bir'in talebi üzerine Sadık İlhan'ın Gençlerbirliği maçı için İzmir Bölgesi hakemlerinden Sebahattin Bitirim'i hakem olarak bu maça ayarlayabileceğini belirttiği ve gerçekten de Samsun'da oynanılan bu maçta Sebahattin Bitirim'in hakem olarak görev aldığı görülmüştür.'' 
     
     Göztepe-Gaziantep maçı 
     Sanık Bir ile Gaziantepspor Teknik Direktörü Samet Aybaba arasında geçen telefon konuşmasında, Aybaba'nın, Gaziantepspor'un galibiyeti için yardım talep ettiği belirtilen iddianamede, şunlar kaydedildi 
     ''İstanbul'da 8 Aralık 2001 günü oynanan Göztepe-Gaziantepspor maçında sanıklardan Sadık İlhan'ın orta hakem, Kenan Kozak ve Nurhan Altınsaat'ın yardımcı hakem, Ferhat Gündoğdu'nun da 4. hakem olarak görev aldığı, bu maçtan bir gün önce 7 Aralık 2001 günü Beyoğlu'nda bulunan Euro Plaza Oteli'nde sanıklar Sadık İlhan, Kenan Nurhan Altınsaat, Kenan Kozak ve Ferhat Gündoğdu'ya kadın verildiği ve parasının sanık Ali Fevzi Bir tarafından ödendiği, bu maçı Gaziantepspor'un 3-1 kazandığı görülmüştür.'' 
     
     İstanbulspor-Yimpaş Yozgatspor maçı 
     İddianamede, 24 Kasım 2001 tarihinde oynanan İstanbulspor-Yimpaş Yozgatspor maçında sanık Sadık İlhan'ın orta hakem, Volkan Aymankuy'un yardımcı, Cafer Kuştepe'nin ise 4. hakem olarak görev yaptığı kaydedilerek, yine maçtan bir gün önce ''sanık Bir tarafından temin edilen kadınların Euro Plaza Oteli'nde İlhan, Aymankuy ve Kuştepe'ye sunulduğu, parasının sanık Ali Fevzi Bir tarafından ödendiği'' belirtildi. 
     İddianamede, ''sanık Bir'in, oynamış olduğu bahislerle ilgili maçı yönetecek hakemi tanıyorsa kendisinin aradığı, tanımıyorsa sanık Sadık İlhan'ı arayarak maçı yönetecek hakemi ayarlamasını ve maddi menfaatle ikna edilmesini istediği tüm delillerle anlaşıldığı'' vurgulandı. 
     
     Üçlü çete 
     Bir ve İlhan'ın, açık kimliği belirlenemeyen ve yurtdışında olduğu anlaşıldığı için evrakı ayrılan Şenol Dede'nin ''üçlü grup'' halinde internet kanalıyla oynanan bahis oyunlarına girdikleri bildirilen iddianamede, şöyle denildi 
     ''Bu bahisleri Türkiye liginden alınan maçların sonuçları üzerinde oynadıkları, ihtimale göre neticelenmesi için maçı yöneten hakemlere ücretleri Ali Fevzi Bir tarafından ödenen kadın veya para verdikleri, hakemlere rüşvet olarak verilen kadınların temininde sanıklardan Dilek Uzun'un üçlü çeteye yardımcı olduğu ve çetenin istediği kadınları Dilek Uzun'un temin ettiği anlaşılmaktadır.'' 
     
     Sanıklar ve ceza istemleri 
     Gıyabi tutuklu sanık Ali Fevzi Bir'in ''Suç işlemek için teşekkül oluşturmak'' suçundan 1.5 ile 3 yıl, ''Rüşvet vermek'' suçundan da 5 ile 18 yıl arasında ağır hapis cezasına çarptırılması istenen iddianamede, tutuklu sanık Sadık İlhan'ın da ''Suç işlemek için teşekkül oluşturmak'', ''Rüşvet almak'' ve ''Rüşvet vermek'' suçlarından dolayı 11 ile 29 yıl arasında ağır hapis cezasına çarptırılması talep edildi. 
     Teknik direktörler Erdoğan Arıca ve Samet Aybaba'nın da ''rüşvet vermek'' suçundan 4 ile 12'şer yıl arasında ağır hapis, Sebahattin Bitirim, A Klasmanı Hakemi Ferhat Gündoğdu, A Klasmanı Yardımcı Hakemleri Kenan Kozak, Volkan Aymankuy, Kenan Nurhan Altınsaat ile B Klasmanı A Kategorisi Hakemi Cafer Kuştepe'nin de ''rüşvet almak'' suçundan 4 ile 10'ar yıl arasında ağır hapis cezasına çarptırılması talep edilen iddianamede, Dilek Uzun'un da ''Suç işlemek için oluşturulan teşekküle yardım etmek'' suçundan 6 ay ile 1 yıl arasında hapis cezasına çarptırılması istendi. 
     






</TEXT>
</DOC>
