<DOC>
<DOCNO> 65378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sondun11.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Para savcılığı yargıdan vazgeçirdi 
</HEADLINE>
<TEXT>

     Hollanda'da, telekom şirketlerinden Versatel'in Vergi Dairesi'ne olan borcu nedeniyle cezai yaptırımdan kurtulmak için Savcılık ile uzlaşmaya vararak, yargılanmaktan kurtulduğu bildirildi. 
     Konunun, gizli tutulmasına rağmen bazı kanallardan kamuoyuna sızdırılması üzerine, Adalet Bakanı Benk Korthals, böyle bir uzlaşmaya varıldığını doğruladı ve Savcılığın uzlaşma gerekçelerini yeterli bulmadığını açıkladı. 
     Edinilen bilgiye göre, Versatel, vergi borcu ve işlemlerde usulsüzlük suçlamalarıyla yargılanırken, Savcılık ile pazarlığa oturarak üç milyon euro tazminat ödemeyi kabul etti ve cezai yaptırımdan kurtulmayı başardı. 
     Versatel, çalıştırdığı personel konusunda yanlış bilgi vermek ve işlemlerde usulsüzlük yapmaktan suçlu görülerek, Vergi Dairesi tarafından hem mali, hem de cezai yaptırım talebiyle mahkemeye verilmişti. Vergi Dairesi'ne göre, Versatel, 1999 yılında yaptığı usulsüzlüklerle en az 4 milyon euro vergi kaçırdı. 
     Verilen bilgiye göre, Versatel'in borsada adının kötüye çıkmaması ve daha büyük mali sıkıntı içine düşmemesi için böyle bir anlaşmaya varıldı. 
     Hollanda'da daha önce de, Haiti'ye kirlenmiş gliserin satarak bu ülkede 60 dolayında çocuğun ölümüne yol açmaktan yagılanan Vos şirketi ile sigorta ve bankacılık kuruluşu Delta Lloyd ve bir toprak temizleme kuruluşu da vergi yolsuzluklarına karışmaktan yargılanırken, Savcılık ile uzlaşmaya vararak adli takipten kurtulmuşlardı. 
     Ancak Versatel'in cezai yaptırımı öngören ve mali portresi büyük olan ve üstelik uzalşam gerekçesi Adalet Bakanı tarafından da yeterli bulunmayan ve kuşkuyla karşılanan bir anlaşma sağlaması, Parlamento tarafından da tepkiyle karşılandı. 
     Koalisyon ortaklarından İşçi Partisi'nin sözcüsü, Amsterdam Savcılığı'na ağır eleştiriler yöneltirken, Yeşil Sol Partisi, konunun ivedi kaydıyla Meclis'de görüşülmesi için önerge vereceğini bildirdi. 
     






</TEXT>
</DOC>
