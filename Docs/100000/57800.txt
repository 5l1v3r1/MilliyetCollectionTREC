<DOC>
<DOCNO> 57800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur11.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'da kar yağışı 92 köy yolunu ulaşıma kapattı 
</HEADLINE>
<TEXT>

     Sakarya'da iki günden bu yana devam eden kar yağışı nedeniyle yolların kapanması sonucu, toplam 92 köye ulaşım sağlanamadığı bildirildi. 
     Köy Hizmetleri İl Müdür Vekili Necmettin Hepbiçer, Akyazı, Hendek, Kocaali, Geyve ve Taraklı ilçelerine bağlı 92 köye ulaşımın henüz sağlanamadığını belirtti. 
     Yol açma çalışmalarının aralıksız sürdürüldüğünü ifade eden Hepbiçer, ''Yüksek kesimlerde devam eden yoğun kar yağışı nedeniyle çalışmalar güçlükle yürütülüyor. Buna rağmen, dün sabah 110 olan kapalı köy yolu sayısı 92'ye indi. Kar yağışının durması ya da hafiflemesi halinde, tüm yollar kısa sürede açılabilir'' dedi. 
     Bu arada, yoğun kar yağışı Adapazarı merkezinde de yaşamı olumsuz etkiliyor. Tepelerdeki mahallelere ulaşım güçlükle sağlanırken, Serdivan Beldesi'nde dün gece, biriken karların ağırlığına dayanamayan bir halı sahanın, Hacıoğlu Mahallesi ve Ankara Caddesi'nde de iki garajın çatısı çöktü. Çatısı çöken garajlarda 4 otomobil ile 2 minibüsün hasar gördüğü bildirildi. 
     






</TEXT>
</DOC>
