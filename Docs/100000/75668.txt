<DOC>
<DOCNO> 75668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sonspo06.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat "Beşiktaş'ta 2 yılda varolan tek istikrar başarısızlıktır" 
</HEADLINE>
<TEXT>

     Beşiktaş Olağan Genel Kurul Seçim Toplantısı Akatlar Spor Kompleksi'nde sürerken, başkan adaylarından Hasan Arat konuşmasında, yapabileceklerinin ışığında yola çıktıklarını söyledi. 
     Hasan Arat, Türkiye'ye örnek olacak bir kongre sürecinin yaşandığını belirterek, ''Beşiktaşlılar yeni heyecanlarla gündeme geldi. Türkiye Beşiktaş'ı konuştu. Bundan gurur duyuyorum. Ben Beşiktaş şampiyonluğa giderken, kupada final oynarken aday oldum. 
     Diğer başkan adayına, 'bundan rahatsızsanız haziran ayında seçimi yapalım' dedim. Ama her şekilde aday olacağımı 27 Aralık tarihinden beri söylüyorum'' diye konuştu. 
     Başkan olması durumunda dünya çapında en az 3 futbolcuyu transfer edeceklerini kaydeden Arat, şöyle konuştu 
     ''Nihat'ı sattıkları için, amatör branşları zayıflattıkları için, krizden karlı çıktıklarını iddia aderken, problemlerde krizi bahane gösterdikleri için, bir dönem daha yetki istedikleri için, Beşiktaş'ın 2 yılının ne kadar değerli olduğunu bildiğim için aday oldum. Her 
     alanda, her branşta ezeli rakiplerin önünde olmak için adayım.'' 
     
     "Güçlü bir yönetim kurulumuz var" 
     Arat, güçlü bir yönetim kuruluna sahip olduklarını, arkadaşlarıyla birlikte Beşiktaş için koydukları hedefleri de yerine getirebilecek güce sahip olduklarını ileri sürdü. 
     Başkanlığı kazanmaları durumunda gerçekleştireceği projeler hakkında bilgi veren Arat, sözlerini şöyle sürdürdü 
     ''Beşiktaş, formasında ay yıldızı taşıyan bir takımdır. Sus payı şeklinde verilen yıldızı değil, Cenk Koray'n uğruna çaba gösterdiği resmi şampiyonlukları istiyoruz. DÖnemimizde cimnastik şubesi faaliyete geçecektir. Her yönüyle yeniden yapılanacağız. BJK İnönü Stadı yeni haliyle dünyanın en güzel stadı olacaktır. 45 bin taraftar desteğiyle Avrupa'nın büyük takımlarından biri olacağız. Beşiktaş'ı 100. yılına taşıyacak bir yönetim kuruluna sahibiz.'' 
     Arat, son seçimin üzerinden 2 yıl geçtiğini de belirterek, ''Yapılanlar ve yapılamayanların değerlendirmesini kongre üyeleri yapacak. 2 yıl emek veren Serdar Bilgili ve ekibine teşekkür ediyorum. 
     Genel kurul üyeleri oylarını titiz verir. Kimsenin etkisinde kalmaz. 
     Özgür iradesiyle oyunu atar'' diye konuştu. 
     
     Bilgili'ye eleştiri 
     Diğer başkan adayı Serdar Bilgili'nin 2 yıllık yönetimini de eleştiren Arat, ''2 yıl önce birçok seçim vaadinde bulunuldu, ancak bunlar kitapçıklarda kaldı'' dedi. 
     Arat, 2 yıl içinde hep sözünde durduğunu ve mevcut yönetimin icraatlarını takibe aldığını kaydederek, şöyle konuştu 
     ''Halka arza 200 milyon dolar değer biçildi. Ancak bunun çok altında bir gelir elde edildi. Avrupa'nın 4. büyük kulübü olunacak denildi, ama 16 yıl sonra Avrupa kupalarına dahi katılınılamadı. 
     Projelerimiz eleştirilerde bulunanlar, 2 yıldır Ümraniye Tesisleri'ni bitiremedi. Mevcut yönetim istikrardan bahsediyor. Şu ana kadar 3 genel koordinatör ve 3 teknik direktör değiştirilmiştir. Bu mu istikrar Beşiktaş'ta 2 yıldır var olan tek istikrar başarısızlıktır. Futbol takımımız Ümraniye Tesisleri'nde Fulya Tesisleri'ne idman sonrasında terli terli duş almaya geliyor. Bu mu çağdaşlıktır. Şimdi ise ISO 9001 belgesi alarak kurumlaştıklarını iddia ediyorlar.'' Beşiktaş için varoldukların vurgulayan Arat, ''Bu beraberliğimizi tüm Türkiye'ye gösterelim. Beşiktaş sen bizim herşeyimizsin'' diye konuştu. 
     Arat, konuşmasını yapmak üzere kürsüye çıkmadan önce diğer başkan adayı Serdar Bilgili'nin bulunduğu bölüme giderek kendisine başarılar diledi. 
     Başkan adaylarının birbirlerine başarılar dilemesi her iki başkanı destekleyenler tarafnıdan ayakta alkışlandı. 
     
     Arat'a boş oy pusulası 
     Kongrede başkan adayı Hasan Arat'ın listesinin bulunduğu ''turuncu'' oy pusulasının damgasız ve boş olduğu belirlendi. 
     Kendisine verilen boş oy pusulasını divan kurulu başkanı Erdoğan Tuncer'e veren Hasan Arat, ''Şu anda yine bir ilk gerçekleştiriliyor. 
     Seba geleneklerinden bahsedenler, turuncu oy pusulasını bom boş genel kurul üyelerine veriyor. Ben bu oy pusulasını Erdoğan Tuncer'e teslim ediyordum'' dedi. 
     Bu arada Hasan Arat'ı destekleyenler, başkan adaylarının Akatlar Spor Kompleksi'ne gelmesiye birlikte yoğun tezahüratta bulundu. 
     Taraftarları Hasan Arat'ı ayakta alkışlarken, ''Büyük başkan'', ''Beşiktaş sen bizim herşeyimizsin'' diye tezahüratlarda bulundular. 
     Öte yandan genel kurul toplantısında izdiham yaşanırken, bazı kongre üyelerinin fenalaştığı gözlendi. 
     Salonda bulunan sağlık ekipleri rahatsızlanan üyelere anında müdahale etti. 
     Genel kurul toplantısında başkan adayı Hasan Arat'ın konuşmasının ardından oy kullanma işlemi başladı. 
     






</TEXT>
</DOC>
