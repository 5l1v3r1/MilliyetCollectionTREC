<DOC>
<DOCNO> 70257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo13.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor "şike çetesi" için suç duyurusunda bulunuyor 
</HEADLINE>
<TEXT>

     Antalyaspor, ''futbolda şike çetesi'' iddiaları ile ilgili açılan soruşturmaya destek vermek amacıyla, iddiada adı geçenler hakkında suç duyurusunda bulunmaya hazırlanıyor. 
     Antalyaspor Basın Sözcüsü Avukat Murat Bulat, soruşturmayı yürüten Kadıköy Cumhuriyet Başsavcı Vekili Nihat Çakar ile görüştüğünü belirterek, suç duyurusunda bulunmak için gerekli bilgileri edindiklerini ve çalışmaları başlattıklarını söyledi. 
     Antalyaspor Yönetim Kurulu'nun dün akşamki toplantısında suç duyurusunda bulunulması için resmen karar aldığını bildiren Bulat, ''Şike çetesi hakkında üç ayrı gerekçeyle suç duyurusunda bulunacağız'' dedi. 
     Olayda adı geçenler hakkında, Kadıköy Cumhuriyet Savcılığı'nın başlattığı soruşturmaya destek vermek amacıyla suç duyurusunda bulunacaklarını belirten Bulat, şunları söyledi 
     ''Antalyaspor'un Diyarbakırspor ile oynadığı maçın hakemi Bülent Uzun'un, bu maçta gösterdiği taraflı yönetim ve aynı hakemin Rizespor-Diyarbakırspor maçı sonrası dinlenen telefon konuşmasında söyledikleri, bizim hakkımızın yendiğini gösteriyor. 
     Ayrıca, Antalyaspor ile ligde kalma konusunda mücadele veren rakiplerimizin maçlarında yapıldığı iddia edilen şikeler ve haksızlıklar, bizim durumumuzu doğrudan etkiliyor. Bütün bunlar, suç duyurusunda bulunmamız için yeterli nedenlerdir. Ama bizim suç duyurusunda bulunmamızın asıl nedeni, Türk futboluna sürülen kara lekenin temizlenmesine katkı sağlamaktır. Sadece centilmenlik ve sportmenlik çerçevesinde mücadele eden Antalyaspor, Türk sporunun kirlenmesine seyirci kalmayacaktır.'' Bulat, suç duyurusu ile ilgili dosyanın bir kaç gün içerisinde tamamlanarak Kadıköy Cumhuriyet Savcılığı'na teslim edileceğini ve böylece soruşturmaya destek verileceğini belirtti. Bulat, şike çetesi ile mücadele konusunda somut adım atan ilk spor kulübünün Antalyaspor olduğunu da sözlerine ekledi. 
     






</TEXT>
</DOC>
