<DOC>
<DOCNO> 72709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/yasam/yas05.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
100 milyon dolarlık aile kavgası 
</HEADLINE>
<TEXT>

Pepsi, Türkiye hakkını elinde bulunduran Sipahioğlu ailesine 100 milyon dolar ödeyip, hisselerin yüzde 77’sini alınca, ailenin kızları ile var olan para savaşı daha da büyüdü 
     BEKİR SAÇAR İstanbul 

     Pepsi Cola, Türkiye’ye kendi gelmeye karar verip, Pepsi’nin Türkiye hakkını elinde bulunduran Fruko Tamek’in büyük patronu Melih - Güngör Sipahioğlu’na 100 milyon dolar ödeyip yüzde 77 hisseyi satın alınca, aile birbirine girdi. Posta Gazetesi’nin haberine göre Sipahioğlu çifti öz kızları Nilgün Delikan, Sema Kızıl ve Selda Gocay ile uzun zamandır Pepsi hisseleri yüzünden kanlı bıçaklıydı. Kızlar, öz anne ve babalarıyla görüşmüyordu. 
     Nilgün Delikan, aileyi birbirine düşüren hisselerle ilgili şu açıklamaları yaptı 
     "Babamız annemiz, benim, Sema’nın ve Selda’nın adına yazılmış Pepsi’nin Türkiye’deki sahibi Fruko’nun yüzde 23 hissesini gasp etti. Hisseleri kasaya kitleyip bize vermedi. Dava açtık ve yıllardır uğraşıyoruz. Mahkeme sürüyor, anne babamızla konuşmuyoruz. Fruko işi Melih - Güngör Sipahioğlu’nu kızlarından etti. Diğer deyişle annemin ve babamın para aşkı evlat sevgilerini ezip geçti. Şirketi çok ucuza Pepsi Bottling Group’a verdiler. 
     Pepsi şimdi bizim elimizdeki hisseleri de almak istiyorlar. Baba ve annemizle süre gelen hisse gasp davası bu satışla düşecek. Ama biz üç kardeş ailemizin para uğruna yaptıklarını unutmayacağız." 
     



 YAŞAM 

















</TEXT>
</DOC>
