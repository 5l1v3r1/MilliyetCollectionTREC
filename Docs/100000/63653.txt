<DOC>
<DOCNO> 63653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur19.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
''Pişmanım'' dedi ama artık çok geç.. 
</HEADLINE>
<TEXT>

     Yasadışı Kızılordu örgütünün lideri konumundaki Hasan Hüseyin Mercan ile bir örgüt üyesini, ''iç hesaplaşma'' sonucu Avcılar'da öldürdüğü gerekçesiyle idam cezası istemiyle yargılanan Aysen Alhan'ın, Pişmanlık Yasası'ndan yararlanma istemi İçişleri Bakanlığı'nca reddedildi. 
     İstanbul 4 No'lu DGM'deki duruşmaya, emekli bir başkomiserin kızı olan tutuklu sanık Aysen Alhan katılırken, tutuksuz yargılanan sanıklar Selçuk Güngör, Hakan Tunç, Mustafa Gül, Yüksel Kaya ile ölüm orucunda sağlığı bozulan ve tedavi için cezaevinden tahliye edilen Bülent Aytunç Cömert ise gelmedi. 
     Duruşmada, 2.5 yıl önceki ilk celsede Pişmanlık Yasası'ndan yararlanmak istediğini belirten sanık Aysen Alhan'ın bu talebine, İçişleri Bakanlığı'nın olumsuz cevap verdiği belirtildi. 
     Bunun üzerine söz alan Alhan, şöyle konuştu 
     ''Örgüt tetikçileri ölüm orucuna başlayıp tahliye oldular. Ben ise halen içerideyim. İletişim Fakültesi'ni kazandım, okumak istiyorum. 
     Serbest kalmak için ille de ölüm orucuna başlayıp, bir yerlerimi mi sakatlamalıyım İtirafçı değilsem, neden Kırklareli Cezaevi'nde tutuluyorum Oradaki tutuklular için tehdit oluşturmuyor muyum '' Alhan'ın tahliye istemini reddeden mahkeme heyeti, dosyadaki eksikliklerin giderilmesi amacıyla duruşmayı erteledi. 
     
     İddianameden 

     İstanbul DGM Cumhuriyet Başsavcılığı'nca hazırlanan iddianamede, ''Kızılordu'' adlı yasadışı örgütü kuran Hasan Hüseyin Mercan'ın, örgütün silah, malzeme ve matbaasına el koymak isteyen yasadışı TKP Kıvılcım örgütü üyelerince ''hileyle çağrıldığı'' Avcılar Denizköşkler Mahallesi'ndeki evde, 10 Mayıs 1999 tarihinde öldürüldüğü anlatılıyor. 
     Mercan'ın da çatışma sırasında Yıldırım Taş'ı öldürdüğü kaydedilen iddianamede, öldürme eylemini gerçekleştiren Aysen Alhan ve Bülent Aytunç Cömert'in, ''anayasal düzeni silah zoruyla değiştirmeye kalkışmak'' suçundan idam cezasına çarptırılmaları isteniyor. 
     İddianamede, diğer sanıklar Selçuk Güngör, Hakan Tunç, Mustafa Gül ve Yüksel Kaya'nın da, ''yasadışı örgüte üye olmak'' suçundan 15 ile 22.5'ar yıl arasında ağır hapis cezasına çarptırılmaları talep ediliyor. 
     






</TEXT>
</DOC>
