<DOC>
<DOCNO> 93283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun14.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Egemenliğimiz tanınırsa görüşmeler tamamlanır" 
</HEADLINE>
<TEXT>

     KKTC Cumhurbaşkanı Rauf Denktaş, Rumların Kıbrıs Türkünün egemenliğini tanıdığı gün, görüşmelerin yüzde 90'ının tamamlanmış olacağını belirterek, ''yeni bir ortaklığa var 
     olduklarını, ancak Rumların geri dönüşünün kesinlikle olmayacağını'' söyledi. Denktaş, Emekliler Cemiyeti heyetini kabulünde yaptığı açıklamada, Avrupa Birliği AB Komisyonu'nun genişlemeden sorumlu üyesi Günter Verheugen'in ''anlaşma olsa da, olmasa da Kıbrıs Rum kesimini üyeliğe alacakları'' yönündeki sözlerinin ise, ''Kuzey'i ayrı bir devlet olarak tanıdıklarının bir göstergesi olduğunu'' vurguladı. Bir devlet kurulduğunu belirterek, bunun kıymetinin iyi bilinmesini isteyen Denktaş, A Milli Futbol Takımı'nın dünya üçüncülüğünün ''et ve tırnak olunduğunu yeniden ortaya koyduğunu'' kaydetti. Milli takımın maçlarının ağlayarak, alkışlarla seyredildiğini belirten Denktaş, milli takımı, aileleriyle birlikte tatil için KKTC'ye davet ettiğini, Devlet Bakanı Fikret Ünlü'nün daha sonra gelineceği konusunda söz verdiğini açıkladı. ''Bu güzellikler var'' diyen Denktaş, ''Yüce ulu bir milletin buradaki parçasıyız. 400 yıl mücadele vermiş insanlarız'' ifadesini kullandı. 
     
     VERHEUGEN'E YANIT 
     ''Verilen mücadelelerin gençlere aşılanması yerine, AB'ye girmenin aşılanmasına çalışıldığını'' ifade eden Denktaş, ''Verheugen'in Allah iyiliğini ve sağlığını versin. Kendisine teşekkür ediyorum. Adam gerçekleri söylüyor'' dedi. 
     Verheugen'in ''anlaşma olsa da, olmasada Kıbrıs Rumlarını AB'ye alacaklarını''' söylediğine dikkati çeken Denktaş, ''Şimdi literatür değişti. Eskiden anlaşma olsa da, olmasa da Kıbrıs'ı alacağız diyordu. 
     Bu çok yanlış bir deyimdi. Çünkü böyle bir şey yapsaydı büyük kıyamet kopardı. Şimdi küçük kıyamet kopacak'' diye konuştu. 
     Verheugen'in ''Kıbrıs Rumunu alacağız'' dediğine işaret eden Denktaş, bunun Kuzey'i ayrı bir devlet olarak tanıdığını gösterdiğini vurguladı. Denktaş, Rumlarla beraber ve azınlık olarak AB'ye girmeyeceklerini yineledi. 
     
     ''GERİYE DÖNÜŞ KESİNLİKLE OLMAZ'' 
     Denktaş, kendisini ziyaret eden heyetlerden, Cumhuriyetçi Türk Partisi'nin CTP , gittiği kuruluşlara, ''Rumlar egemenliğimizi de kabul ettiler, fakat Denktaş hala diretiyor, çünkü uzlaşma istemiyor'' dediğini öğrendiğini ve buna üzüldüğünü belirterek, Rumların Kıbrıs Türkünün egemenliğini tanıdığı gün, görüşmelerin yüzde 90'ının tamamlanmış olacağını vurguladı. 
     Yüzde 10'un da egemen devletin içine Rumların geri dönüş yapmaları konusu olduğunu, buna da razı olunamayacağını kaydeden Denktaş, bunun geriye dönüş ve tehlikelerin devamı anlamına geleceğini söyledi. 
     Denktaş, ''Bu nedenle egemenliğimiz şarttır. Ortaklığa varız, ama geriye dönüş kesinlikle olamaz. Bizim güvenliğimiz meselesidir. Her iki taraf da mal mülk bıraktı. Bunların değiş tokuş yapılması, tazminatlarla bu işin şimdiden halledilmesi lazım'' dedi. 
     





</TEXT>
</DOC>
