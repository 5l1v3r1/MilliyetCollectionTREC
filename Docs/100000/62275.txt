<DOC>
<DOCNO> 62275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/ekonomi/aeko.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’den umutluyuz’ 
</HEADLINE>
<TEXT>

Ford Otosan Genel Müdürlüğü’nden, Ford Motor’un Başkan Yardımcılığı’na yükselen Schulz, krize rağmen Türkiye’den büyük şeyler beklediklerini söyledi 
     Ford Otosan Genel Müdürlüğü görevinden dünya otomotiv devi Ford Motor Company’nin Başkan Yardımcılığı’na yükselen Mark A. Schulz, yaşanan krizlere rağmen Ford’un Türkiye için yaptığı planlarda herhangi bir değişiklik bulunmadığını bildirdi. 
     Schulz, "Ekonomik krizin zorlukları henüz bitmemesine rağmen Türkiye’deki operasyondan büyük şeyler beklenmesi gerektiğini düşünüyorum. Türkiye’deki bilim adamları, işadamları, işkadınları ve mühendisler çalıştığım tüm Avrupa, Asya ve Amerika’daki meslektaşları ile aynı profesyonelliğe sahip kişiler" dedi. 
     
     Güvenimiz sürüyor’ 
     Bu ay başı itibariyle Ford Motor Company’deki yeni görevine başlayanı Schulz, 2001’de Türk iç pazarında ortalama yüzde 70 daralma olduğunu, bunun ihracatın önemini artırdığını belirterek, "Bence bu yıl yapılan toplam ihracatın da gösterdiği gibi, Türkiye otomotiv sektörünün karşısındaki en önemli fırsat ihracat potansiyeli olacak" dedi. 
     Ford Otosan’da görev yaptığı süre içinde kendisini en çok etkileyen özelliklerden birinin Türk çalışanlarının işe bağlılıkları ve kaliteye verdikleri önem olduğunu kaydeden Schulz, şöyle devam etti "Türkiye’nin konumu, Avrupa’ya yakınlığı, ekonomik ve kaliteli işçiliği ile çok iyi bir alternatif oluşturduğunu düşünüyorum. Gelecekte Türkiye Avrupa için bir üretim merkezi haline gelebilir." 
     Schulz, "1998’de verilen yatırım kararı Ford’un bölgeye ve büyük ortağı Koç Holding’e güvenini göstermiştir. Bu güven ve dolayısıyla yatırımın içeriği, ne 1999 depreminden sonra ne de 2001 yılı krizlerinden sonra herhangi bir değişikliğe uğramadı" dedi. 
     
Koç’un kalbimdeki yeri ayrı olacak’      Ford Motor Company’nin Asya - Pasifik pazarlarından sorumlu Başkan Yardımcılığı görevine atanan Mark A. Schulz, 1996 yılından bu yana Ford Otosan’da çalıştı ve 2000 yılı başında da Genel Müdürlük görevini üstlendi. 
     Ford Otosan ve Koç Holding’in kalbindeki yerinin her zaman ayrı olacağını belirten Schulz, "Türkiye’deki arkadaşlarıma her zaman yakın kalacağım. İnanıyorum ki Türkiye, bölgesinde belirleyici olacak ve sürekliliği sağlayarak gelişen büyümenin ve sanayileşmenin öncüsü olacak" dedi. 
     



 EKONOMİ 


















</TEXT>
</DOC>
