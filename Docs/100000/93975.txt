<DOC>
<DOCNO> 93975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur18.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li kadın milletvekillerinden Ecevit'e destek... 
</HEADLINE>
<TEXT>

     DSP'li kadın milletvekilleri, Başbakan Bülent Ecevit ve eşi Rahşan Ecevit'e desteklerini açıklayarak, ''Ecevit'lere aylardır dozunu gittikçe artıran, hiçbir kural ve üslup tanımayan, etik değerlerin dışındaki saldırıların altında, devletten beslenme döneminin bitişi yatmaktadır'' dediler. 
     DSP'li 10 kadın milletvekili tarafından hazırlanan metin, TBMM düzenlenen basın toplantısında Ankara Milletvekili Esvet Özdoğu tarafından açıklandı. 
     Açıklamada, 57. Hükümet'in başarılarından söz edilerek, şu görüşlere yer verildi 
     ''Halkımız bilmelidir ki Başbakanımız ve Genel Başkanımız Bülent Ecevit ve Genel Başkan Yardımcımız Sayın Rahşan Ecevit'e aylardır dozunu gittikçe artıran, hiçbir kural ve üslup tanımayan, etik değerlerin dışındaki saldırıların altında bu başarılara tahammülsüzlük ve devletten beslenme döneminin bitişi yatmaktadır. 
     Bu tür tartışmaların yeri sokaklar, köşe yazıları veya televizyon kanalları değil, TBMM olmalıdır. Anayasamızda hükümetin nasıl kurulacağı ve düşürüleceği açıkça bellidir. Hal böyleyken, Meclis tatile girmeden iki gün önce başbakan hakkındaki gensoru görüşmelerine muhalefet partilerinin milletvekillerinin yarısı bile katılmayarak, bu isteklerinde samimi olmadıklarını ve Türkiye'nin kaosa sürüklenmemesi için alternatif çözüm üretemediklerini ortaya koymuştur. 
     Şurası gayet iyi bilinmelidir ki Sayın Ecevit, ülke yarına olacağına inandığında, örnekleri geçmişte defalarca görüldüğü gibi iktidar koltuğuna başkaları gibi yapışmayıp, bırakmasını bilmiştir. 
     Şiddetle kınadığımız, çıkarları bozulan güç odakları, bölücüler ve laiklik karşıtı akımların el ele yürüttükleri bu tür kampanyalar, bizlerin mücadelesinin ne kadar doğru olduğunu bir kez daha kanıtlamakta ve çocuklarımıza bırakacağımız çağdaş Türkiye savaşımız ve kararlığımıza azim ve güç katmaktadır. 
     Geçmişteki hiçbir senaryo DSP'nin yükselişini önleyemedi, şimdilerdeki hiçbir senaryo da DSP'nin güçlenişini önleyemeyecektir.'' Metnin açıklanması sırasında, İzmir Milletvekili Güler Aslan, İstanbul Milletvekilleri Perihan Yılmaz, Yücel Erdener, Sulhiye Serbest, Bilecik Milletvekili Sabahat Vardar, Ankara Milletvekilleri Ayşe Gürocak, Esvet Özdoğu ve Melda Bayer ile Amasya Milletvekili Gönül Saray Alphan hazır bulundu. 
     Metinde imzası bulunan Adana Milletvekili Tayyibe Gülek ise mazereti nedeniyle basın toplantısına katılamadı. 
     Bir süre önce ayak bileği kırılan Ankara Milletvekili Ayşe Gürocak ise toplantıya koltuk değnekleriyle geldi. 
     





</TEXT>
</DOC>
