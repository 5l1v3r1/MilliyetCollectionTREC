<DOC>
<DOCNO> 87407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sonspo05.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ile Ronaldo birbirlerine forma gönderdi... 
</HEADLINE>
<TEXT>

     İtalyan spor gazetesi La Gazzetta dello Sport, FC Inter'de takım arkadaşları olan Türk Milli Takımı'ndan Emre Belözoğlu ile Brezilya Milli Takımı'ndan Ronaldo'nun birbirlerine imzalı formalar gönderdiğini yazdı. 
     Ulsan kentinde 3 Haziran Pazartesi günü yapılacak olan Brezilya-Türkiye maçı öncesinde her iki takım da da karşılıklı atışmalardan ''soğuk savaşı andıran gülünç şeyler'' olduğunu belirten İtalyan gazetesi, Alpay ile Roberto Carlos, Hasan Şaş ile Cafu ve teknik direktörler Scolari ile Şenol Güneş arasında karşılıklı söz sataşması olduğunu kaydetti. 
     La Gazzetta Dello Sport, FC Inter'de oynayan Emre Belözoğlu'nun bu kargaşadan uzak kaldığını ve milli takımdaki tüm arkadaşlarına imzalattığı formasını Ronaldo'ya yolladığını bildirdi. 
     Emre ve Hakan Şükür'ün, kamp yapılan Ulsan'daki bir Fransız restoranında geçen cuma günü buluşmak üzere Ronaldo ile sözleştikleri, ancak Ronaldo'nun, randevunun Brezilya'nın kamp yaptığı otele alınmasını önerdiği söylendi. Milli Takımlar Teknik Direktörü Şenol Güneş'in, ''Oyuncularım maçtan 3 gün önce rakip takımın oteline gidemez. Ya tarafsız bir yerde buluşursunuz ya da olmaz'' demesi üzerine de randevunun iptal edildiği ifade edildi. 
     Emre'nin bunun üzerine formasını bir gazeteci aracılığıyla Ronaldo'ya yolladığı ve üstüne de ''Ronie için'' İtalyanca Per Ronie 
     yazdığını kaydeden İtalyan gazetesi, Ronaldo'nun da formayı aldıktan sonra çok sevinerek karşılığında kendi formasının üstüne ''Emre için'' İtalyanca Per Emre yazarak Türk futbolcuya yolladığını öne sürdü. Öte yandan gazete, Türk futbolcunun ağzından, ''Maçtan önce Emerson'un yanına gideceğim. Elimi uzatıp Inter-Roma maçında yaptığım kötü faulden dolayı birkez daha özür dileyeceğim. Kariyerini sona erdirebilirdim. 82. dakikada oyuna girip 90. dakikada kırmızı kartla atılmıştım. Soyunma odasında da yanına gidip özür dilemiştim. Emerson beni ağlarken görünce beni teselli etmişti. Pazartesi günü yeniden özür dileyeceğim'' ifadesini kullandı. Emre'nin, ''21 yaşındayım. Hayran olduğum Roberto Baggio gibi 3 Dünya Kupası oynamak istiyorum'' dediği de belirtildi. 
     





</TEXT>
</DOC>
