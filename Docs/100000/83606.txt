<DOC>
<DOCNO> 83606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur17.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Derviş bile erken seçim istiyor.." 
</HEADLINE>
<TEXT>

     AK Parti Genel Başkanı Recep Tayyip Erdoğan, ülkenin artık seçim sathı mahalline girdiğini, Ekonomiden Sorumlu Bakan'ın bile, Türkiye'de bir erken seçimin kaçınılmaz olduğunu söylediğini belirterek, ''İktidar ortaklarına sesleniyorum 
     Eğer bir an önce bu seçimin kararını almazsanız, bu millet sizi asla affetmeyecektir'' dedi. 
     Erdoğan, partisinin il başkanları toplantısının ardından yaptığı açıklamada, tüm annelerin Anneler Günü'nü kutladı. Annenin karşılıksız fedakarlığın, ifade edilemez sevginin sembolü olduğunu ifade eden Erdoğan, büyük toplumların sadece bugünü değil, her günü Anneler Günü olarak yaşadığını kaydetti. 
     Türkiye'de bir aylık bebeğine süt alamadığı için kendisini asan anneler bulunduğunu, üç aylık bebeklerin açlıktan öldüğünü hatırlatan Erdoğan, ''Bu gerçekler bizleri ve bu ülkeyi yönetenleri daha duyarlı olmaya zorlamalı. Bu ülkenin anneleri artık kuru laflarla övülmek istemiyor. Evlatlarına iş istiyor, eğitim istiyor, hasta olduklarında ilaç alabilmek istiyor'' dedi. 
     İki gün süren 4. Olağan İl Başkanları toplantısını tamamladıklarını anlatan Erdoğan, AK Parti'nin 81 il, 887 ilçe ve 1937 beldede teşkilatlanmasını tamamladığını söyledi. 
     Toplantıda il başkanlarının vatandaşların çektiği sıkıntıları da dile getirdiğini belirten Erdoğan, ekonomik krizin bütün acımasızlığıyla devam ettiğini bir kez daha müşahede ettiklerini söyledi. Erdoğan, kapanan işyerlerinin had safhaya ulaştığını, işsizliğin sosyal dokuyu zedeler hale geldiğini kaydederek, AK Parti olarak halkın sorunlarını paylaşmak için karış karış gezdikleri ülkenin doğusundan batısına herkesin erken seçim istediğini iddia etti. Erdoğan, iktidar ortaklarının halkın bu haykırışlarına kulaklarını tıkadığını, meydanlarda halkıyla bütünleşmek, sorunlarına çare aramak yerine ''ülkeyi fildişi kulelerden seyrettiklerini'' söyledi. 
     Halkın seçim sözcüğünün telaffuz edilmesiyle rahat bir nefes aldığını ileri süren Erdoğan, il başkanlarına şöyle seslendi 
     ''Ülke artık seçim sathı mahalline girmiştir. Bu geri dönüşü olmayan bir yoldur. Ekonomiden Sorumlu Bakan bile, yapılabilecek tüm teknik düzenlemelerin yapıldığını, bundan sonra yapılacakların ancak bir siyasi iradeyle yapılabileceğini açıkça belirterek, Türkiye'de bir erken seçimin kaçınılmaz olduğunu söylemektedir. 
     Erken seçim artık gelmiştir. Şimdiden herkese hayırlı olmasını diliyorum. Bu güzel yurt toprağının her karışını gezmenizi, herkese ulaşmanızı ve herkesle konuşmanızı istiyorum sizden. Bu aziz millete, kim olduğumuzu, neler yapacağımızı ve bu ülkeye ne kadar sevdalı olduğumuzu anlatmanızı istiyorum sizden.'' İktidar ortaklarına da seslenen Erdoğan, şunları kaydetti 
     ''Bu halk, bu aziz millet, size geleceğe duyduğu umutla sabretti bugüne kadar. Bu vatana, bu yüce devlete olan bağlılığından dolayı tahammül etti. Ama artık, bu ülke, milletin beklediği atmosfere girmiştir ve ufuktaki seçime kilitlenmiştir. 
     Eğer bir an önce bu seçimin kararını almazsanız, bu millet sizi asla affetmeyecektir. Gelin bu ülkeye olan sevginizi, bir kez olsun samimi olarak gösterin ve seçime gidin. Göreceksiniz, bu yüce millet sabrını, ülkeye olan gerçek sevgisini, demokratlığını sandıkta nasıl gösterecek.'' 
     





</TEXT>
</DOC>
