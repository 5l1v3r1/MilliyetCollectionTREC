<DOC>
<DOCNO> 86433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur24.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Karahasanoğlu cezaevine gönderildi... 
</HEADLINE>
<TEXT>

     İtalya'dan Türkiye'ye gelen, eski Etibank ve Sümerbank Genel Müdürü Şükrü Karahasanoğlu hakkındaki 2 gıyabi tutuklama kararı, vicahiye çevrildi. 
     Atatürk Havalimanı'ndaki işlemlerinin tamamlanmasının ardından İstanbul Adliyesi'ne getirilen Karahasanoğlu, önce İnfaz Savcılığı'na çıkarılarak, buradaki evrakı alınıp Sümerbank Davası'nın görüldüğü İstanbul 6. Ağır Ceza Mahkemesi'ne götürüldü. 
     Burada, Karahasanoğlu hakkında İstanbul 6 No'lu DGM'nin 7 Ekim 2000 tarihinde çıkardığı gıyabi tutuklama kararı, vicahiye çevrildi. 
     Daha sonra Etibank Davası'nın görüldüğü İstanbul 5. Ağır Ceza Mahkemesi'ne götürülen Karahasanoğlu'nun, hakkında bu dava kapsamında 22 Şubat 2001 günü İstanbul DGM'ce verilen gıyabi tutuklama kararı da 
     vicahiye çevrildi. 
     Karahasanoğlu hakkında, Etibank'ın eski sahibi Dinç Bilgin'in de aralarında bulunduğu 12 sanıklı ''Bankalar Kanunu'na Muhalefet'' davasında, İstanbul 2. Asliye Ceza Mahkemesi'nce 17 Ekim 2001 tarihinde ifadesinin alınması amacıyla çıkarılan gıyabi tutuklama kararına ilişkin ise işlem yapılmadı. 
     Karahasanoğlu, gazetecilerin sağlık durumu ile ilgili sorularına, ''Hastayım, zor yürüyorum'' yanıtını verdi. 
     Belinden rahatsız olduğunu söyleyen Şükrü Karahasanoğlu, hakkındaki suçlamalara mahkemede cevap vereceğini ifade etti. 
     Karahasanoğlu, daha sonra Kartal Özel Tip Cezaevi'ne gönderildi. 
     





</TEXT>
</DOC>
