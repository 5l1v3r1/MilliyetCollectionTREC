<DOC>
<DOCNO> 98593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/siyaset/siy03.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa’ formülü kafaları karıştırdı 
</HEADLINE>
<TEXT>

     GÜNSELİ ÖNAL Ankara 

     Başbakan Bülent Ecevit’in, erken seçimi önlemek için "istifa" formülünü deneyeceği, hükümetin düşmesi durumunda da seçim kararı alınmayacağı yorumları, hukukçu milletvekillerini ikiye böldü. 
     TBMM Anayasa Komisyonu eski başkanı ve Amasya Milletvekili Ahmet İyimaya, içtüzüğün 78. maddesinde hükümetin düşmesi durumunda nelerin yapılıp nelerin yapılamayacağını belirttiğine dikkat çekerek şunları söyledi "Bu maddede, hükümet düştüğünde kanun teklif ve tasarılarının görüşülemeyeceği belirtiliyor. Fakat, Meclis kararının alınıp alınamayacağı yorum meselesi. Anayasa hukukuna ve meclis iç hukukuna göre, meclis kararının ayırıcı bir karakteri vardır. Meclis kararı eğer üçüncü kişileri etkiliyorsa, bir yasa gibi mütalaa edilebilir. Seçim kararı da bütün milleti etkileyeceğinden 78. madddeki yasağa girebilir. 78. maddeye göre hükümet düştüğünde, anayasa ve içtüzük değişiklikleri de yapılabilir." 
     TBMM Başkanvekili Kamer Genç ise, hükümetin düşmesinin erken seçim kararı alınmasına engel olmayacağını belirtti. Genç, "Erken seçim kararı hükümetin değil Meclis’indir" dedi. 
     
     Tüzük bu kadar katı değil’ 
     Anayasa Hukukçusu Prof. Dr. Burhan Kuzu’nun görüşleri de şöyle "3 Kasım’da seçim kararı muhalefetten geliyor. Bu hükümetten gelen bir tasarı olmadığı için sıkıntı yaratmaz. TBMM içtüzüğünde de bu kadar katı bir kural yok. İçtüzük, sadece hükümetten gelirse ya da ilgili komisyonlardan Meclis’e gelmezse ancak bu durumda seçim söz konusu olamaz diyor." 
     
     
     



 SİYASET 
















</TEXT>
</DOC>
