<DOC>
<DOCNO> 57933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko12.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu trafik sigortası yeni yılda daha pahalı olacak... 
</HEADLINE>
<TEXT>

     Zorunlu Karayolları Mali Sorumluluk Sigortası prim tutarları, yeni yılda artırıldı. 
     1 Ocak 2002 tarihinde saat 00.01'de yürürlüğe girecek yeni 
     primler, otomobil için 65 milyon lira, kamyonet için 104 milyon lira, taksiler için de 230 milyon liraya yükseltildi. Hazine Müsteşarlığı'nın, ''Zorunlu Karayolları Mali Sorumluluk Sigortası tarife ve talimatı''na ilişkin tebliği, bugünkü Resmi Gazete'de yayımlandı. Tebliğle, motorlu araç işletenlerin teminat ve prim tutarları artırıldı. Buna göre, araçlarda maddi teminat tutarı araç başına 2 milyar, kaza başına 4 milyar liraya yükseltildi. Tedavi giderleri de kişi başına 18 milyar liraya artırılırken, kaza başına otomobil, taksi, traktör ve diğer araçlarda 90 milyar liraya, kamyonet, minibüs, iş makinesi, kamyon ve römorklarda ise 180 milyar liraya çıkarıldı. 
     
     Yeni prim tutarları 
     Tebliğ uyarınca, otomobillerde Zorunlu Karayolları Mali Sorumluluk Sigortası primi 65 milyon liraya yükseltildi. 
     Prim tutarları taksi için 230 milyon liraya, kamyonet için 104 milyon liraya, minibüs için 165 milyon liraya, iş makinası için 54 milyon liraya arttırıldı. 
     Kamyonda prim tutarı 165 milyon liraya, otobüslerde 15-25 yolcu 
     200 milyon liraya, otobüs 26 ve üstü yolcu 520 milyon liraya 
     yükseltildi. 
     Traktör ve römorklarda ise prim tutarları 9 milyon liraya çıkarıldı. 
     
     Primlerin tespiti 
     Sigorta şirketleri belirledikleri prim tutarlarını peşin tahsil edecekler. Otomobil, taksi, minibüs, kamyonet, motosiklet ve yük motosikletlerine, kayıtlı oldukları illere göre trafik yoğunluğu indirimi yapılacak. 
     Bu oran Adana, Antalya, Bursa, Konya illeri için yüzde 5, Aydın, Balıkesir, Denizli, Eskişehir, Gaziantep, Hatay, İçel, Kayseri, Kocaeli, Manisa, Muğla, Sakarya, Samsun illeri için yüzde 10 olarak belirlenirken, Ankara, İstanbul ve İzmir illeri için indirim uygulanmayacak. Bu illerin dışındaki iller için ise indirim oranı yüzde 15 olarak uygulanacak. 
     Ayrıca ilk kez sigorta yaptıranlara, 4. basamağa göre prim uygulanacak. Hasarsızlık halinde, her yıl prim oranı bir basamak indirilecek. Sigorta süresindeki her tazminat ödemesi için ise müteakip sigorta sözleşmesinde prim oranı bir basamak yükseltilecek. 
     






</TEXT>
</DOC>
