<DOC>
<DOCNO> 63132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/soneko09.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Jaguar satıyor 
</HEADLINE>
<TEXT>

     Kamudaki "taşıt saltanatına" son vermek ve gelir yaratmak için araç satışını hızlandıran Devlet, bu kez de Jaguar satacak. Aralarında 1 Jaguar, 27 Mercedes ve 15 BMW otomobilin de bulunduğu 86 araç, açık artırmayla satılacak. 
     Maliye Bakanlığı TASİŞ Genel Müdürlüğü İstanbul Tasfiye Bölge Müdürlüğü'nün araç satışına ilişkin ilanı, Resmi Gazete'de yayımlandı. Buna göre, aralarında 1 Jaguar, 27 Mercedes ve 15 BMW otomobilin de bulunduğu 86 araç, açık artırma suretiyle satılacak. 
     Satışa çıkarılan araçlar içinde, 75 otomobil, 3 kamyonet, 2'şer minibüs, otobüs ve kamyon, 1 pickup ile 1 motosiklet bulunuyor. Ayrıca, 7 adet Mercedes motor bloğu da satışa çıkarıldı. 
     Araçların toplam satışa esas bedeli 258.6 milyar lira olarak belirlendi. Sözkonusu araçlar, 5 Şubat'ta birinci defa satışa çıkarılacak. Satışın gerçekleştirilmemesi durumunda araçlar 12 Şubat'ta ikinci, 19 Şubat'ta ise üçüncü kez satışa sunulacak. 
     Satışla ilgili şartname ve ekleri Bölge Müdürlükleri ve Tasfiye İşletme Müdürlükleri'nden alınabilecek. Açık artırma katılacakların kimliklerini gösteren belge ile satıştan önceki altı ay içinde alınmış iş ve ikamet ilmuhaberlerini vermelerinin zorunlu olduğu bildirildi. 
     






</TEXT>
</DOC>
