<DOC>
<DOCNO> 56316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/soneko04.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türkiye gerçeği..Öğretmenlerin yüzde 85'i geçinemiyor 
</HEADLINE>
<TEXT>

     Türkiye Eğitim, Öğretim ve Bilim Hizmetleri Kolu Kamu Çalışanları Sendikası'nın TÜRK EĞİTİM-SEN 36 ilde bin 604 öğretmenle yaptığı ankete göre, öğretmenlerin yüzde 85'i aylık gelirleriyle geçinemiyor, yüzde 22'si ek iş yapıyor. 
     Sendika, Türkiye'nin her bölgesinden 36 ilde Milli Eğitim Bakanlığı'na bağlı okullarda görev yapan 1.260'ı erkek ve 344'ü kadın olmak üzere toplam 1.604 öğretmenle, geçen ay anket çalışması yaptı. 
     Anket sonuçlarında, öğretmenlerin yüzde 85'inin aldığı aylıkla geçinemediği, yüzde 22'sinin ise ek iş yaptığı ortaya çıktı. 
     Öğretmenlerin yüzde 28.6'sı Milli Eğitim Sistemi'nin gereğinden fazla bürokratik ve hantal olduğunu, yüzde 27.4'ü ise eğitim için gerekli ekonomik imkanların olmadığını belirtti. 
     Öğretmenlerin yüzde 66.2'si, maaşları ve ek işten elde ettikleri gelir dışında bir ek gelirleri olmadığını ifade ederken, yüzde 74.9'u branşlarıyla ilgili bilimsel ve teknolojik gelişmeleri takip edemediklerini kaydetti. 
     ''Her gün en az bir gazete alabiliyor musunuz '' şeklindeki bir soruya öğretmenlerin yüzde 74.9'u ''Hayır'' cevabını verirken, ekonomik yetersizlik nedeniyle gazete okuyamayan öğretmenlerin oranının yüzde 56.4 olduğu ortaya çıktı. 
     Ders kitapları dışında kitap okuyabilen öğretmenlerin oranı yüzde 66.5 olarak tespit edilirken, öğretmenlerin yüzde 39.4'ü ayda bir kitap okuduğunu bildirdi. 
     Öğretmenlerin yüzde 73.4'ü yabancı dil bilmediğini beyan ederken yüzde 58.7'si bilgisayar kullanmasını bildiğini ifade etti. Yüzde 77.2 oranında öğretmenin bilgisayarı olmadığı tespit edilirken, öğretmenlerin yüzde 39.5'i, Milli Eğitim Bakanlığı'nın hizmet içi eğitim kursuna giderek bilgisayar kullanmayı öğrendiğini kaydetti. 
     ''Sosyal aktivitelere katılabiliyor musunuz '' şeklindeki bir soruya öğretmenlerin ancak yüzde 34'ü ''Evet'' cevabını verdi ve daha çok spor aktivitelerine katıldıklarını belirtti. 
     Öğretmenlerin yüzde 68'i çocuklarının öğretmen olmasını istemediğini bildirirken, yüzde 43'ü geçen yıl yaz tatilinde hiç bir yere gitmediğini ifade etti. 
     Anket sonuçlarını değerlendiren TÜRK EĞİTİM-SEN Genel Başkanı Şuayip Özcan, ''Öğretmenlerimizin sosyal yaşantıları, bırakın Avrupa'yı Türk standartlarının bile altına düştü'' dedi. 
     Öğretmen maaşlarının yüksek enflasyon ve döviz artışları karşısında her gün biraz daha eridiğini kaydeden Özcan, OECD ülkelerinde bir öğretmenin yıllık maaşının 28 bin 519 dolar olmasına karşın Türkiye'de görev yapan bir öğretmenin yıllık ücretinin 4 bin doların altında kaldığını dile getirdi. 
     Öğretmenlerin yaşadığı sıkıntıların mali konularla sınırlı olmadığını ifade eden Özcan, idari ve sosyal konularda da sıkıntı yaşandığını sözlerine ekledi. 
     






</TEXT>
</DOC>
