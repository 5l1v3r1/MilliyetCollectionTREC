<DOC>
<DOCNO> 97580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur32.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz ortasında sel can aldı...7 ölü 2 kayıp 
</HEADLINE>
<TEXT>

     Türkiye'nin orta kesimlerinde dün etkili olan şiddetli yağış sonucu sel baskınları ve yıldırım düşmesi nedeniyle 7 kişi öldü, 3 kişi de yaralandı. Yozgat Şefaatli ve Çorum Sungurlu'da sel sularına kapılan 2 kişi kayboldu, 3 ev çökerken 400'ü aşkın evi de su bastı. 
     Çorum Sungurlu'ya bağlı Beşkızlar köyünde hayvanlarını kurtarmaya çalışan Murat Gümüşkabak 13 yaşamını yitirdi. Kışlalı köyünde hayvanlarını otlatan Mehmet Yardımcı, yıldırım düşmesi sonucu öldü. Örenkaya köyünde odun toplamaya giden bir kişi ise kayboldu. İlçe merkezinde 3 caminin minareleri yıkıldı, birçok evi su bastı, yaklaşık 1500 civarında büyük ve küçükbaş hayvan telef olurken, 4 bin dönüm ekili arazi de su altında kaldı. 
     
     Evler hasar gördü 
     Yozgat Şefaatli'ye bağlı Karalar köyünde sele kapılan Güllü Kaya 37 yaşamını yitirirken, kaybolan çocukları Esra 12 , Büşra 5 , Ayşe 2 ve Safiye 6 aylık kayboldu. Yetkililer, 3 çocuğun cesetlerinin bulunduğunu kaydetti. 
     Kars'a bağlı Ocaklı köyünde Hayrettin Kara'ya ait ev çöktü. Duvarın altında kalan Şahin Kara 19 olay yerinde öldü. Aliz, Rabiya ve Veysel Kara yaralandı. 
     Devlet Bakanı Şuayip Üşenmez ile Bayındırlık ve İskan Bakanı Abdulkadir Akcan, Yozgat ve ilçelerinde selin zarar verdiği bölgeleri gezerek yetkililerden bilgi aldı. Akcan, sel felaketinde zarar gören ailelere, 150 milyon liralık yardım yapılacağını bildirdi. 
     Kayseri'de yaklaşık 100 ev ve işyerinin bodrum katını su bastı. Kırşehir Çiçekdağı'nda 100 evin alt katlarını su basarken, Konya Derbent'te de 4 bin dekar ekili alan zarar gördü, 20 evi su bastı. Şiddetli yağış Nevşehir'in Hacıbektaş ilçesinde de etkili olurken Karaburna köyünde bazı evler hasar gördü. Altyapı sorunu çözülemeyen Adapazarı'nda da 100'ü aşkın ev ve işyerini su bastı. 
     





</TEXT>
</DOC>
