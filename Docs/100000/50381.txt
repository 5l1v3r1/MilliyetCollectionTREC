<DOC>
<DOCNO> 50381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sondun21.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat "Irak'a saldırı tehdidi devam ediyor" 
</HEADLINE>
<TEXT>

     Irak yönetimi, Irak'a saldırı düzenlemek için uluslararası ortamı hazırlama çabalarının devam ettiğini ileri sürdü. 
     Irak Devlet Başkanı Saddam Hüseyin'in büyük oğlu Uday'ın yönetimindeki Babil gazetesinin bugünkü başyazısında, ''Müslüman Afganistan'a ABD ve İngiliz saldırganlığının sürdürüldüğü sırada, Irak'a saldırı düzenlemek için uluslararası ortamı hazırlama çabalarının da devam ettiği'' öne sürüldü. 
     ''ABD'nin Afganistan'a saldırıları bir cinayet'' olarak nitelenen yazıda, ''ne askeri operasyonlar ne de Usame Bin Ladin'i yakalama çabaları başarı kazanacak'' ifadesine yer verildi. 
     ''Irak'ın, Afganistan'a yönelik Amerikan ve İngiliz saldırganlığını reddeden tek devlet olduğu'' ifade edilen yazıda, ''şarbon olaylarına Irak'ın adının karıştırılmasının amacının, Irak'a saldırı sebepleri icat etmek olduğu'' öne sürüldü. 
     Yazıda şunlar kaydedildi 
     ''Yakında, Güvenlik Konseyi'nde sorunumuzu Beyaz Saray'ın canileri tartışırken, kağıtları karıştırmaya ve Irak'a saldırmak için sebepler bulmaya uğraşacaklardır... Ama Amerika ektiği şer ve felaketten başka bir şey elde etmeyecektir. Biz ve tüm şerefli Arap ve gayretli Müslümanlar ona meydan okuyacağız.'' 
     






</TEXT>
</DOC>
