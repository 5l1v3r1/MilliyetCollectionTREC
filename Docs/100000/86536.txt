<DOC>
<DOCNO> 86536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun21.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Soğuk savaş kuşkusu tamamen yıkılmıştır" 
</HEADLINE>
<TEXT>

     Cumhurbaşkanı Ahmet Necdet Sezer, Roma Deklarasyonu ile soğuk savaş kuşkularının tamamen yıkıldığını belirtti. 
     Roma Deklarasyonu'nun imzalanacağı NATO-Rusya Konseyi toplantısında konuşan Sezer, NATO-Rusya yakınlaşmasının Avrupa-Atlantik bölgesinin güvenliğine olduğu kadar, küresel güvenliğe de önemli katkılarda bulunacağını söyledi. 
     Rusya Devlet Başkanı Putin'i konseyin eşit bir üyesi olarak gördüklerini kaydeden Cumhurbaşkanı, ''En içten duygularımla kendisine hoşgeldiniz diyorum'' dedi. 
     Sezer, ''Rusya, Avrupa-Atlantik bölgesinin güvenlik, istikrar ve gönenci yönünden önemli bir oyuncudur. Rusya'nın NATO'da vücut bulan değerlerle bağlılığı bizler için önemlidir'' diye konuştu. 
     Cumhurbaşkanı Sezer, Roma Deklarasyonu'yla ilgili olarak da ''Bizim kuşağımız soğuk savaşın gerginliklerini ve korkularını yakından yaşamıştır. Berlin Duvarı'nın yıkılması ve bunu izleyen gelişmeler korkularımızı ortadan kaldırmıştır. Bugün ise korkularımızı tamamen yıkarak, karşılıklı güvene dayanan bir yola birlikte çıkıyoruz'' ifadesini kullandı. 
     Bugünü, ''en üst düzeyde ve geri dönülmez biçimde tarihe geçen bir gün'' olarak nitelendiren Sezer, Avrupa-Atlantik bölgesinde oluşan yeni güvenlik ortamı, 11 Eylül, Avrasya bölgesindeki terörizm, kitle imha silahlarının yayılması ve halkların geleceklerinin, birlikte hareket etmeyi zorunlu kıldığını ifade etti. 
     Cumhurbaşkanı Sezer, Türkiye-Rusya ilişkileri hususunda, ''Dostumuz ve komşumuz Rusya Federasyonu ile ikili işbirliğinin geliştirilmesi ve bunun yararlı hizmet ile ortaklığa dönüştürülmesi, Türk dış politikasının öncelikleri arasındadır. Türkiye, Rusya'yı karşıtı olarak değil, işbirliği yapacağı bir ortak olarak görmektedir'' dedi. 
     Sezer, yeni oluşan konseyde danışma, ortak karar ve ortak eylem amacıyla belirlenen çalışmaların, ortak tehditlerin önlenmesinde önemli kazanım sağlayacağını vurguladı. 
     ''Türkiye, konseyin öncelikli hedefi olan terörizmle savaşa önem veriyor'' diyen Sezer, ''Terörizmin ne kadar büyük bir tehdit olduğunu Türk ulusu binlerce yurttaşını yitirerek öğrenmiştir. Aynı acıyı 11 Eylül'de Amerikalı dostlarımız da yaşamıştır. Kökeni, amacı, yöntemi ne olursa olsun, tüm terör örgütleri etkisiz kılınmadıkça, dünya uluslarının huzur ve güvenlik içinde yaşamalarına olanak bulmamaktadır. Şimdi somut işbirliği zamanıdır'' diye konuştu. 
     Cumhurbaşkanı, ABD ile Rusya'nın, stratejik nükleer başlık sayılarının indirilmesi amacıyla imzaladıkları anlaşmanın Türkiye tarafından mutlulukla karşılandığını da söyledi. 
     Sezer, son olarak, Türkiye'nin konseyin etkin bir biçimde çalışabilmesi için her türlü çabayı göstermeye hazır olduğunu belirtti. 
     





</TEXT>
</DOC>
