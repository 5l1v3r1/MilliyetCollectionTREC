<DOC>
<DOCNO> 85303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo17.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen, öğrencilerin sorularıyla terledi 
</HEADLINE>
<TEXT>

     Fenerbahçeli eski yıldız futbolcusu ve teknik direktörü Rıdvan Dilmen, hedefinin her teknik adam gibi A Milli Futbol Takımı'nın başına geçmek olduğunu söyledi. 
     Bağcılar Kültür Merkezi Konferans Salonu'nda Özel Bağcılar Birikim Koleji öğrencilerinin sorularını yanıtlayan Rıdvan Dilmen, ''Maalesef lise mezunuyum'' diyerek başladığı konuşmasında öğrencilere, eğtimlerine her zaman için öncelik tanımaları gerektiğini ve Türkiye'nin spor ile eğitimi birlikte devam ettirmeye yetecek imkanlara sahip olduğunu ifade etti. 
     Dilmen, her sporcunun hedefinin A Milli Futbol Takımı'nın formasını giymek olduğu gibi, kendisi gibi her teknik adamın da hedefinin A Milli Futbol Takımı'nın başına geçmek olduğunu belirterek, ''Kendimi bu dereceye kadar yetiştirmek istiyorum. Eğer imkan olursa, Fatih Terim'in açtığı yoldan giderek yurt dışında da takım çalıştırmayı isterim'' dedi. 
     Bir öğrencinin, ''Bugünün futbolunda ne kadar başarılı olurdunuz'' şeklindeki sorusuna, ''Artık dünya futbolunda bireysellikten çok takım oyunu önemli. Sistemler ön plana çıkmaya başladı. Galatasaray'ın son 6 yıldaki başarıları da bunun göstergesi'' derken, ''Geriye baktığınızda ne gibi pişmanlıklar duyuyorsunuz'' sorusuna da, ''Futbolculuk dönemimde çok sakatlık yaşıyordum. Doktorlar 3 ay sonra oynayabilirsin diyorlardı, ben 1 ay sonra oynamaya başlıyordum. Keşke doktorlarımı dinleseydim, futbol hayatım daha uzun olurdu'' cevabını verdi. 
     Rıdvan ayrıca, Türk futboluyla ilgili kendisine yöneltilen sorular üzerine de şöyle konuştu 
     ''Milli Takım tarihinin en kaliteli kadrosuna sahip. Dünya Kupası'nda Fransa dışındaki tüm takımların birbirini yenme şansı var. 
     Türkiye'de son 10 yıla damgasını vuran futbolcu ise Hakan Şükür'dür. 
     Son 6 yılın en iyi takımını Galatasaray olarak görüyorum ve en beğendiğim teknik direktör de Fatih Terim. Fatih hoca, Türk futbolunda bir devrim yaptı. Bunu da kimse inkar edemez.'' Kendi gözüyle izlediği en büyük santraforun Tanju Çolak olduğunu da anlatan Rıdvan, Tanju'nun davetli olmasına karşın organizasyona katılmamasıyla ilgili olarak da, ''Son golünü de bize bugün attı'' diye espiri yaptı. 
     Öğrenciler Rıdvan Dilmen'e büyük ilgi gösterirken, konuşmalar sonrası imza alabilmek için adeta birbirleriyle yarıştılar. 
     





</TEXT>
</DOC>
