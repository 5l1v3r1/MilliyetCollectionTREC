<DOC>
<DOCNO> 97655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/yasam/yas07.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahliyeye büyük öfke 
</HEADLINE>
<TEXT>

Ortaköy’de denize düşerek kaybolan gencin ölümünden sorumlu tutulan sanıklar tahliye edilince adliye karıştı 
     NEZİH GÜROL İstanbul 

     Ortaköy’de kavga sırasında denize düşerek kaybolan Serkan Atıcı’nın ölümünden sorumlu tutulan 10 sanığın yargılandığı davanın duruşmasından sonra koridorda sanık ve maktul yakınları arasında kavga çıktı. Arbedenin yaşandığı kavga güçlükle yatıştırıldı. 
     İstanbul 6. Ağır Ceza Mahkemesi’ndeki duruşmaya, tutuklu sanıklar Gökhan Aydoğdu ve Yıldıray Karahan ile davanın tutuksuz sanıkları Aslantürk Korkmaz ve yaşları 18’den küçük diğer sanıklar katıldı. Aydoğdu, benzin istasyonu yakınında alkol alan ve küfreden grubu uyarmak için yanlarına gittiklerini söyledi. Mahalledeki insanların rahatsız olacaklarını söylediklerini anlatan Aydoğdu, Serkan Atıcı’nın Karahan’a saldırdığını öne sürdü. Aydoğdu, kavga sonucu Yıldıray’la ayrılan Atıcı’nın, geri geri gittiği sırada alkolün etkisiyle denize düştüğünü ve akıntı etkisiyle kaybolduğunu, kurtaramadıklarını anlattı. 
     Duruşma sonunda tutuklu sanıklar Aydoğdu ile Karahan’ın tahliyelerini kararlaştıran mahkeme heyeti duruşmayı erteledi. 
     Duruşma çıkışı Atıcı’nın yakınları ile tutuksuz sanıklar arasında adliye koridorunda yumruk ve tekmeli kavga çıktı. Atıcı’nın yakınlarının da katılmasıyla büyüyen kavga, polisin müdahalesi sonucu yatıştırıldı. 
     



 YAŞAM 























</TEXT>
</DOC>
