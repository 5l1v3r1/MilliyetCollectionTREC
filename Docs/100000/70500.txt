<DOC>
<DOCNO> 70500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/spor/spo03.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali hesaplaşma 
</HEADLINE>
<TEXT>

Galatasaray’ın mali kongresinde 100 trilyonluk bütçe ibra oldu. Ancak borçlar ve alacaklar konusunda sert tartışmalar yaşandı. Özhan Canaydın ile Mehmet Cansun da seçim öncesi ilk kez karşı karşıya geldi 
     HALİL ÖZER 

     GALATASARAY’IN dün yapılan mali kongresinde Sarı - Kırmızılı kulübün 100 trilyonluk bütçesi ibra edildi. Galatasaray Lisesi’ndeki kongreye yaklaşık bin üye katıldı. Başkan Mehmet Cansun, Galatasaray’ın önümüzdeki yıllarda mali yönden de Dünya’da ilk beşe gireceğini iddia etti. Cansun, yedi aylık dönemde 103 milyon dolara yakın ödeme yaparak mucize yarattıklarını belirtti. Kongreye mart ayındaki seçimlerde başkan adayı olacak Özhan Canaydın da katıldı. 
     CANAYDIN, yaptığı konuşmada Cansun ile aralarında hiçbir fark olmadığını belirtirken, "Aramızda tek fark var. O güleç yüzlü, ben asık suratlıyım. Hepsi bu. Birbirimizi hiç kırmadık ve bundan sonra da kırmayacağız" dedi. Ancak Canaydın, Cansun’un anlattığı mali portreyi değinirken, "Onların dedikleri gibi değil. Kulübün 28 milyon dolar borcu gözüküyor. Ben ve ekibim bu parayı temin ettik. Göreve gelirsek borçsuz bir Galatasaray olacak" diye konuştu. 
     YÖNETİMİN bütçesine göre kulübün yaklaşık 10 trilyon borcu bulunuyor. Cansun, bu konudaki eleştiriler üzerine, murakıpların hazırladığı rapor için "Bizde bir hastalık var. Hep, kendimizi kötü göstermeye çalışıyoruz. Galatasaray’ın ödenmeyecek hiçbir borcu yok. Rakamlar ortada. 2002 yılında 6 milyon dolar borcumuz var. 23 trilyon vergi borcu sadece bizim değil, bütün kulüplerin sorunu. Bu borcu, Türkiye’de kimse ödeyemez. Bu işi çözeceğiz" dedi. 
     MURAKIPLARIN raporunda Galatasaray’ın uzun vadeli alacağının 84 milyar olarak gösterilmesi yönetimden sert tepki gördü. Cansun, "Biz bu parayı birkaç saatte kazanıyoruz" ifadesini kullandı. Başkan, "Şu anda ülkenin en az borcu olan kulübü Galatasaray’dır. 100 trilyon gelirimiz, 94 trilyon giderimiz var. İlk kez gelir, giderin üstüne çıkmıştır" diye konuştu. Kuruçeşme Adası’nın kiralanması konusunda yönetime yetki verildi. Ancak mimarlardan oluşan bir de danışma kurulu oluşturulacak. 
     
Notlar      Mükemmel organizasyon 
     GALATASARAY Lisesi’nde yapılan kongrede oldukça başarılı bir organizasyon vardı. Genel Kurul salonunun küçük olması nedeniyle yönetim, koridorlara ve toplantı odalarına büyük ekran televizyon koydu. 
     
     Kuruçeşme sıkıntısı 
     KURUÇEŞME Adası dünkü kongrenin ana temasını oluşturdu. Birçok üye, yönetimin yaptığı anlaşmayı eleştirirken, "En ucuz şekilde yapılmış. Bir - iki sene sonra kumarhaneler yeniden açılacak. Orasını da kumarhane yapacaklar. Anlaşmaya kumarhane şartı konmalı. Ona göre para almalıyız" diye konuştular. 
     
     İlginç öneri 
     BÜTÇE hakkında konuşan üyelerden biri ilginç bir öneri getirdi. Üye, Galatasaray’ın geleceği için Cansun ve Canaydın’ın birleşmesini istedi. 
     
     Yabancılar kaptı 
     HALKA Arz, sık sık gündeme getirildi. Ancak bu hisseleri alanlar arasında sadece 136 Galatasaray üyesinin bulunması "Gerisini yabancılar kaptı. Kulüp elden gidiyor" eleştirisine yol açtı. 
     
     Kulis çalışmaları 
     MART ayı sonunda yapılacak olan kongre için dün büyük bir kulis çalışması vardı. Cansun ve Canaydın’ın ekipleri koridorlarda kongre boyunca yoğun kulis savaşı yaptılar. 
     
     Politik eleştiri 
     GALATASARAY’ın eski yöneticilerinden Cengiz Özyalçın mali eleştiriler getirdi. Özyalçın, yaptığı konuşmada mali politika yüzünden, Galatasaray isminin Avrupa’da yara aldığını ve devalue edildiğini söyledi. 
     
     Gelirler azaldı 
     SARI-Kırmızılı eski yönetici Oğuz İmregün, AIG ve borsaya girdikten sonra kulübün gelirlerinin azaldığını, ama giderlerinin tamamını kulübün ödeyeceğini söyledi. İmregün, "Bunun bedeli yarın daha da ağır olacak. Dikkat etmeliyiz" dedi. 
     
     Kadro gideri 
     YÖNETİMİN, verdiği rakamlar bazen büyük alkış topladı, bazen eleştirilere neden oldu. Faruk Süren yönetimi de eleştirilirken, Başkan Mehmet Cansun, 1997 yılındaki 41 milyon dolarlık kadro giderinin şu anda 25 milyon dolara indiğini söyledi. 
     
     Tahkime zam 
     BÜTÇE kitapçığında en dikkati çeken rakamlar ise Tahkim Kurulu giderlerinin 90 milyardan 270 milyara çıkartılması oldu. Ayrıca Galatasaray yönetimi, transfer giderlerine de 33 trilyon lira ayırdı. 
     

</TEXT>
</DOC>
