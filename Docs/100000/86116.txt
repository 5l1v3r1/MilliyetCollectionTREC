<DOC>
<DOCNO> 86116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sonspo08.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilere Kore'de muhteşem karşılama... 
</HEADLINE>
<TEXT>

     Hong Kong'tan Ulsan'a geçen A Milli Takım kafilesinde, Güney Kore'deki elverişli hava şartları sevinç yarattı. 
     Ulsan'da, Hong Kong'a göre nem oranının daha düşük olması ve gecelerin daha serin geçmesi, millilerde sevinçle karşılandı. 
     
     MUHTEŞEM KARŞILAMA 
     Özel uçağı ile bugün Dünya Kupası Finalleri'ndeki ilk maçını yapacağı Güney Kore'nin Ulsan kentine gelen ay-yıldızlılar, Koreliler tarafından muhteşem şekilde karşılandılar. 
     Kafileyi, Ulsan Belediye Başkanı ile birlikte, Ulsan'da yaşayan Türkler ile çocuklar ellerinde Türk bayrakları ile karşıladı. 
     Koreli genç kızlar, folklorik giysilerle Türk kafilesinde yer alan herkesin boyunlarına çiçek takarken, futbolculardan imza aldılar, hatıra fotoğrafı çektirdiler. 
     Havaalanıyla milli takımın kamp yapacağı 5 yıldızlı Hyundai Oteli arasındaki yolları Türk bayrakları ile süsleyen Koreliler, karşılamada, ''Türkler 1 numara, tur atlamalarını istiyoruz. Gönlümüz ve kalbimiz Türklerle birlikte'' şeklinde açıklamalar yaptılar. 
     Türk kafilesine eşlik eden emniyet güçleri de araçlarına Türk bayrakları astılar. 
     
     İLK ANTRENMAN 
     A Milliler, Ulsan'daki ilk antrenmanını, deniz kenarında bulunan Kangdong Gu Jang Stadı'nda yaptı. 
     Teknik direktör Şenol Güneş yönetiminde, yaklaşık 1.5 saatlik hafif bir ter antrenmanı yapan ay-yıldızlılar, yarın yerel saat ile 11.00 ve 18.00'de iki çalışma yapacak. 
     Öte yandan, finallerde Türkiye ile aynı grupta yer alan Brezilya'nın, yarın Ulsan'a geleceği ve Kangdong Gu Jang Stadı'nda bir antrenman yapacağı öğrenildi. 
     





</TEXT>
</DOC>
