<DOC>
<DOCNO> 62073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko10.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2000 yılında iş kazalarından 1173 kişi oldü 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Türkiye'de 2000 yılında meydana gelen 74 bin 847 iş kazası ve 803 meslek hastalığından 1173 kişinin hayatını kaybettiğini, 1818 kişinin de sürekli iş göremez hale geldiğini bildirdi. 
     Okuyan, bakanlıkta düzenlediği basın toplantısında, İş Sağlığı ve İş Güvenliği Genel Müdürlüğü'nün çalışmalarını değerlendirdi. 
     İş sağlığı ve iş güvenliğinin yıllardan beri ihmal edildiğini belirten Okuyan, bu alana ayrılan para ve zamanın, milyonlarca işçinin hayatını kurtaracağını ve trilyonlarca işgücünün heba olmasını önleyeceğini belirtti. 
     ILO kaynaklarına göre, dünyada her yıl 1 milyon 200 bin kişinin iş kazaları ve meslek hastalıklarından öldüğünü ifade eden Okuyan, 250 milyon kişinin iş kazalarına, 160 milyon kişinin de meslek hastalarından ortaya çıkan zararlara maruz kaldığını söyledi. 
     Daha sağlıklı ve daha güvenli iş yeri ortamının, daha verimli çalışmanın önkoşulu olduğunu belirten Okuyan, ''Gelişmekte olan ülkelerin, iş sağlığı ve iş güvencesi alanında almak zorunda oldukları tedbirler, toplumsal kalkınmanın belirleyici unsurları olmuştur'' dedi. 
     Avrupa İş Sağlığı ve Güvenliği Ajansı'nın istatistiklerini de değerlendiren Okuyan, buna göre, sadece Avrupa ülkelerinde 5 bin 500 kişinin iş kazaları ve meslek hastalıklarından öldüğünü, 75 bin kişinin sürekli çalışamaz hale geldiğini, 179 milyon iş günü ve 20 milyar euro kayıp olduğunu belirtti. 
     Türkiye'de SSK istatistiklerine göre, 2000 yılında 74 bin 847 iş kazası ve 803 meslek hastalığı meydana geldiğini ifade eden Okuyan, 1173 kişinin öldüğünü, 1818 kişinin de sürekli iş göremez hale 
     geldiğini bildirdi. 
     Okuyan, 2000 yılında 1 milyon 697 bin 695 iş gününün kaybedildiğini, aynı yıl 4 bin 45 hak sahibine gelir bağlandığını ifade ederek, halen SSK'dan 122 bin 882 kişinin, iş kazaları ve meslek hastalıkları nedeniyle aylık aldığını söyledi. Okuyan, ''Bunlar, kayıtlı ekonomi içinde meydana gelen iş kazaları ve meslek hastalıklarıdır. Kayıt dışındaki çalışanları da dikkate aldığımızda bu sayı daha da yukarı çıkacaktır'' dedi. 
     Okuyan, iş kazaları ve meslek hastalıklarının toplam maliyetinin yılda yaklaşık 4 katrilyon lira olduğunu belirterek, ''Türkiye, bu konuda çok duyarlı olmak zorundadır. İyi örgütlenmek durumundadır. 
     Çalışmalarını en ileri düzeye getirmek durumundadır. Türkiye, bu faaliyetlere ayırmaktan kaçınacağımız zaman, kadro ve finans bedelini yüzlerce misli olarak ödemek durumunda kalır''diye konuştu. 
     Çalışma ve Sosyal Güvenlik Bakanı Okuyan, daha sonra gazetecilerin sorularını yanıtladı. 
     Bir gazetecinin, ''Verdiğiniz rakamlar çok dramatik. İş Sağlığı ve İş Güvenliği Genel Müdürlüğü kadro sorunu mu yaşıyor'' sorusuna Okuyan, ''Hayatımız dramatik. Genel müdürlüğün kadro sorunu var. 
     Kadrolarımızın yüzde 35'i doludur. Bu da Türkiye'nin gerçeği olarak önümüzde durmaktadır'' yanıtını verdi. 
     Okuyan, ''İstanbul'da 1200 iş yerinin, 50'nin üzerinde personel çalıştırdığı halde hekim bulundurmadığı yönünde şikayetler var. Bu konunda neler yapıldı '' şeklindeki soru üzerine, İstanbul Tabip Odası yöneticileri ile yaptıkları görüşmeler sonunda çalışma grubu oluşturduklarını belirterek, şöyle devam etti 
     ''İl Sağlığı Genel Müdürlüğü, SSK Sağlık İşleri Genel Müdürlüğü ve tabip odaları ile işyeri hekimliği alanındaki mevzuat eksikliklerini giderecek ve yeni bir yapılanmayı ortaya koyacak bir çalışma başlattık. Kanunen 50 kişi çalıştıran işyerinde, iş yeri hekimi olması gerekir. Birçok işyerinde yok. Bunları ya ihbar sonucunda ya da genel denetim sonucunda ortaya çıkarıyoruz. Aynı anda 700 civarında iş çalışma müfettişi ile denetlemek zor. Kayıtlı olan iş yerleri sayısı yaklaşık 900 bindir. Bu kadar da kayıtlı olmayan işyerleri var. SSK'da da 350 civarında denetleme elemanı ile bunu gerçekleştirmek durumundayız.'' Bir soru üzerine Okuyan, iş sağlığı ve iş güvenliği alanındaki sorunların en aza indirilmesi için işçi ve işverene eğitim verilmesi gerektiğini söyledi. 
     






</TEXT>
</DOC>
