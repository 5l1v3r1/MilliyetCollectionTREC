<DOC>
<DOCNO> 76030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo18.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, basına yine küstü... 
</HEADLINE>
<TEXT>

     Fenerbahçe Teknik Direktörü Werner Lorant, sarı-lacivertli takımın kapılarını basına kapattı. Fenerbahçe, Göztepe maçının hazırlıklarına bir gün izinin ardından bugün Samandıra Tesisleri'nde yaptığı antrenmanla devam ederken, Alman teknik adam, basın mensuplarını idmana almadı. 
     Lorant'ın, Gençlerbirliği maçı sonrası gece yaptırdığı idmanın basında ''ceza idmanı'' olarak değerlendirilmesine ve yasak olmasına rağmen basın mensuplarının gece antrenmanından görüntü almalarını oldukça sinirlendiği bildirildi. Alman teknik adamın, bu nedenlerle Göztepe ile 5 Nisan Cuma günü yapacakları lig maçına kadar sarı-lacivertli takımın tüm idmanlarını basına kapattığı öğrenildi. 
     Werner Lorant, sadece 4 Nisan Perşembe günü Göztepe maçı ile ilgili Samandıra Tesisleri'nde basın toplantısı düzenleyecek. 
     
     Eksiksiz idman 
     Fenerbahçe'nin, Göztepe maçı hazırlıklarına tam kadro başladığı bildirildi. 
     Lorant yönetiminde yapılan ve yaklaşık 1.5 saat süren idmanda futbolcuların, önce salonda ağırlık çalıştıkları, daha sonra sahada çift kale maç yaptıkları öğrenildi. 
     
     Biletler satışa çıktı 
     Fenerbahçe'nin, Göztepe ile 5 Nisan Cuma günü yapacağı lig maçının biletleri satışa çıktı. Biletix tarafından numaralı tribün 25 milyon lira, maraton alt 30 milyon, maraton üst 15 milyon ve kale arkası açık tribün biletlerinin de 5 milyon 250 bin liradan satışa sunulduğu bildirildi. 
     Bu arada, Fenerbahçe Kulübü Yönetim Kurulu, eski başkanlardan Hasan Özaydınlı'yı, ölümünün 1. yıldönümü nedeniyle resmi internet sitesi ''www.fenerbahce.org''da yayınladığı mesajla andı. 
     






</TEXT>
</DOC>
