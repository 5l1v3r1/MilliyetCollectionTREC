<DOC>
<DOCNO> 68531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur15.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi'nden borsada işlem yapan gazeteciye uyarı 
</HEADLINE>
<TEXT>

     Basın Konseyi Yüksek Kurulu, Kapital Dergisi Genel Yayın Müdürü M. Rauf Ateş'in "SPK'da 10 milyon dolarlık portföy yönettiği" iddiası üzerine, Rauf Ateş'in "uyarılmasına" karar verdi. 
     Basın Konseyi Yüksek Kurulu tarafından yazılı açıklamada, Kapital Dergisi Genel Yayın Müdürü Rauf Ateş'in "SPK'da 10 milyon dolarlık portföy yönettiği" şeklindeki haberler üzerine, Basın Konseyi Sözleşmesi'nin 11'inci maddesinin B ve C fıkralarına dayanarak başlatılan inceleme sonucunda Rauf Ateş'in uyarılmasına karar verildiği belirtildi. 
     Açıklamada, Rauf Ateş'in Konseye gönderdiği yazıda, "Türkiye'de hisse senedi yatırımı konusunda herhengi bir sınırlama yok. Herkes hisse senedi alıp satabiliyor. Benim bildiğim kadarıyla çık sayıda gazetecinin hisse senedi hesabı var. Ben de tasarruflarımı hisse senedinde değerlendirdim. 10 milyon dolar, 1 milyon dolar, 100 bin dolar... Tamamı hayal ürünü. Ben olmadığımı ispat edebilirim" dediği kaydedildi. 
     Açıklamada, borsa konusunda, gazetecilik yapan ve yayın politikasını yönlendiren bir kişinin hisse senedi alıp satmasının etik açıdan çok doğru olmadığı belirtilerek, sözkonusu gazetecinin şu anda kapalı olan "Para Doktoru" isimli bir internet sitesinde hisselerle ilgili bilgiler verdiği ifade edildi. Açıklamada, bu gelişmeler doğrultusunda, Basın Meslek İlkeleri'nden "Kamusal bir görev olan gazetecilik, ahlaka aykırı özel amaç ve çıkarlara alet edilemez" içerikli 3. maddesini ihlal ettiği için Rauf Ateş'in uyarılmasına oy birliği ile karar verildiği bildirildi. 
     






</TEXT>
</DOC>
