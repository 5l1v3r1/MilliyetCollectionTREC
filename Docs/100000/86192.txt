<DOC>
<DOCNO> 86192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/yazar/bila.html </URL>
<DATE> 2002/05/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
MGK’nın gündemi Kıbrıs 
</HEADLINE>
<TEXT>

     Gözler 30 Mayıs’ta toplanacak Milli Güvenlik Kurulu’na çevrilmiş durumda. Beklenti, idam cezasının kaldırılması ve anadilde televizyon yayını konularının MGK’da enine boyuna ele alınması. Beklenti böyle ama 30 Mayıs’ta yapılacak MGK’nın gündeminde bir tek konu var. O da Kıbrıs... MGK, Kıbrıs’ı Avrupa Birliği bağlamında masaya yatıracak. Kurulun resmi gündeminde başka konu yok. 
     MGK’nın 30 Mayıs toplantısında yanıt arayacağı sorular, şöyle sıralanabilir 
     1- Kıbrıs’ta ortak bir çözüme ulaşma olasılığı nedir 
     2- Rum tarafının tutumu ve önerileri gerçek amacın ortak çözüm yolunu tıkamak olduğu yönünde midir 
     3- Ortak bir çözüme ulaşmadan Güney Kıbrıs Rum yönetiminin Avrupa Birliği’ne alınması olasılığı nedir 
     4- Ortak çözüme varılmadan Güney Kıbrıs Rum yönetimi, Avrupa Birliği’ne alınırsa, Türkiye’nin ve KKTC’nin tutumu ne olmalıdır 
     Milli Güvenlik Kurulu, Kıbrıs konusunu bu açılardan değerlendirecek. Toplantıdan bir - iki gün sonra da Dışişleri Bakanı İsmail Cem, KKTC’ye gidecek. 
     Yunanistan ve Güney Kıbrıs Rum yönetiminin uzlaşmaya yanaşmayan tutumları ve Avrupa Birliği sözcülerinin, "Sonuca ulaşılmasa bile Güney Kıbrıs Rum yönetimi, Avrupa Birliği’ne alınacak" şeklindeki açıklamaları, Avrupa Birliği sürecinde Kıbrıs konusunu öne çıkarmış bulunuyor. 30 Mayıs toplantısının temel konusu bu... Ancak, kurul üyeleri idam cezası ve anadilde yayın gibi konuları açarlarsa konuşulacak. Aksi halde resmi gündemde yer almadığı için Kıbrıs konusu ile yetinilecek. 
     MGK’nın 30 Mayıs toplantısına Başbakan Bülent Ecevit, katılmayı düşünüyor. Sağlık durumunun engel oluşturmadığını ve MGK’ya katılma isteğini dün açıklamıştı. 
     MHP lideri ve Başbakan Yardımcısı Devlet Bahçeli ise yurtdışında bulunduğundan bu toplantıya katılamayacak. 
     MGK’nın 30 Mayıs toplantısında idam cezasının kaldırılması ve anadilde yayın konusunda mutlaka bir karar beklemek doğru değil. Konu gündem dışında açılsa bile MGK, bir karar almayabilir. 
     Öte yandan Cumhurbaşkanı Ahmet Necdet Sezer’in Avrupa Birliği konusunda liderlerle yapacağı toplantı da, MGK’dan sonra gerçekleşecek. 
     Bütün bu koşullar düşünüldüğünde idam cezası ve anadilde yayın konularının Sezer’in yapacağı toplantıdan sonraki Milli Güvenlik Kurulu’nda ele alınmasını beklemek daha gerçekçi olacak. 
     Özellikle idam cezasının kaldırılması konusunda MHP lideri Bahçeli’nin direnci sürüyor. Başbakan Ecevit, Bahçeli’nin zorluklarını anladığını, aynı zorlukların kendileri için de geçerli olduğunu yine de MHP liderinden, "cesur adımölar beklediğini Milliyet’e açıklamıştı. 
     Bahçeli’nin Başbakan Ecevit’in bu beklentisine vereceği yanıt, belirleyici olacaktır. Bahçeli’den Ecevit’e gelecek mesaj, MHP’nin kesin tutumu olarak da değerlendirilebilir. 
     Bahçeli, Ecevit’in beklediği, "cesur adımöları atarsa, sorun hükümet düzeyinde bir çözüme ulaşabilir. Aksi halde ise MHP’nin ve Bahçeli’nin zaman zaman dile getirdiği, "Meclis’te çözüm" yoluna gidilebilir. Bunun anlamı bu konularda yapılacak düzenlemenin koalisyon ortağı olarak MHP’nin desteğiyle değil, Meclis’te muhalefetin desteğiyle çözülmesidir. Bu noktada muhalefet desteği ise bir pazarlığa dönüşebilir. Hangi yola girileceği Bahçeli’nin yanıtına bağlı olacak. 
     
     







Sağım, solum, arkam sobe... 


Urfa notları 


MGK’nın gündemi Kıbrıs 


Seçim çare olmaz’ 


Ödünç gözler 


Tarasoff görevi 


Lise 3’ler niye hastalanıyor 


Kiraz mevsimi, çalışma değil aşk zamanı 


Bazılarına "Mazhar Osmalık " derlerdi 


Mondi skandalı üzerine 


27 Mayısçılar İSO’da Dinçkök’ü indirip Koç’u başkan yapmış 


Haritalar arası kaçak insanlar dünyası 


Size eski kanun uygulanacak 


Globalleşme 


"İstanbul Yaklaşımı" herkesi kurtarmayacak 


Sadun Hoca 80 yaşında 


</TEXT>
</DOC>
