<DOC>
<DOCNO> 84593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo07.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe nihayet Serhat ile imzaladı... 
</HEADLINE>
<TEXT>

     Fenerbahçe, iç transferde sözleşmesi bu sezon biten futbolculardan Serhat Akın ile 3 yıllık resmi sözleşme yeniledi. 
     Sarı-lacivertli yöneticiler, uzun süredir futbolcunun menajeri Alman Bischoff Firtz ile yaptıkları görüşmelerden sonuç alırken, genç futbolcu bugün kulüp binasına gelerek, kendisini 3 yıllığına daha Fenerbahçe'ye bağlayan sözleşmeye imza attı. 
     Kulüp asbaşkanı Murat Özaydınlı ve Alman menajeri ile birlikte basına açıklama yapan Serhat, hedeflerine yavaş yavaş ilerlediğini kaydederek, Fenerbahçe'de kaldığı için mutlu olduğunu söyledi. 
     Serhat, A Milli Takım aday kadrosuna çağrıldığı için Fenerbahçe ile anlaşmasının uzun sürdüğünü ifade ederek, ''Bana başka kulüplerden bazı teklifler geldi, ancak hiçbiriyle görüşmedim. Ben Fenerbahçe'de kalmak istiyordum. Her şey çok çabuk gelişti ve yeni başlıyor. A Milli Takım'a da seçildim. Hedeflerim daha büyük'' şeklinde konuştu. 
     Fenerbahçe Kulübü Asbaşkanı Murat Özaydınlı ise Serhat'ın geçen yılki şartların daha altında bir ücreti kabul ettiğini bildirerek, ''Serhat büyük bir olgunlukla Fenerbahçeli olduğunu gösterdi. Geçen yılki şartların altında olsa bile, özveride bulunarak teklifimizi kabul etti'' dedi. 
     
     ''WASHİNGTON İNDİRECEK, SERHAT ATACAK'' 
     Serhat'a yeni transfer Washington ile ilgili yöneltilen bir soru üzerine araya giren Özaydınlı, ''Washington indirecek, Serhat atacak'' diye konuştu. 
     Özaydınlı ayrıca, Serhat'ın A Milli Futbol Takımı ile birlikte 2002 Dünya Kupası Finalleri'nde başarılı olacağını da savunarak, 
     ''Milli Takım'da formasının hakkını vereceğine inanıyorum. Serhat'ın da başarılarıyla, Milli Takımımızın tur atlayacağını düşünüyorum. 
     Serhat aynı şekilde Fenerbahçe'de de Şampiyonlar Ligi'nde takımına tur atlatacak başarıyı gösterecek'' dedi. 
     





</TEXT>
</DOC>
