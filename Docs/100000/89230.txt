<DOC>
<DOCNO> 89230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko19.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Enflasyon hedefi yüzde 35, daha altında bir rakam değil'' 
</HEADLINE>
<TEXT>

     Devlet Bakanı Kemal Derviş, ''Enflasyonda hedef yüzde 35'tir, daha altında bir rakam değildir ve bu hedef programın diğer bileşenleriyle tutarlıdır'' dedi. 
     Derviş bu arada, 2002 yılı için ''yüzde 35 enflasyon ve yüzde 3'' büyümenin birarada hedeflendiğini, ekonomi yönetimi için her iki hedefin de eşdeğer önceliğe haiz olduğunu vurguladı. 
     Bakan Derviş, yaptığı yazılı açıklamada, Merkez Bankası'nın, yasası uyarınca para politikaları uygulamalarında bağımsız bir kurum olduğunu ve Devlet Bakanlığına bağlı bulunmadığını kaydetti. 
     Merkez Bankası gibi bağımsız ve Bankacılık Düzenleme ve Denetleme Kurumu BDDK gibi özerk kurumların, görevlerini yeterince güçlü olarak yerine getirebilmelerinin ekonomi açısından çok büyük önem taşıdığına dikkati çeken Derviş, şöyle devam etti 
     ''TCMB'nin para politikaları uygulamalarında bağımsız çalışabilmesi, ekonomide gerçekleştirmekte olduğumuz yapısal değişikliklerin önemli unsurlarından biridir ve enflasyona karşı mücadelenin devamında da teminat niteliği taşımaktadır. TCMB'nin bağımsızlığı, piyasalar açısından da önde gelen bir güven unsurudur.'' 
     
     "ENFLASYONDA HEDEF YÜZDE 35.." 

     Ekonomik programda, belli dengeler, olanaklar ve veriler gözönünde bulundurularak, 2002 yılı için ''yüzde 35 enflasyon ve yüzde 3'' büyümenin birarada hedeflendiğini de vurgulayan Bakan Derviş, ekonomi yönetimi için her iki hedefin de, eşdeğer önceliğe haiz oldugunu ifade etti. 
     Derviş, ''Yüzde 35'lik enflasyon hedefi, program bütünlüğünün bir parçasıdır. Hükümet ile birlikte 3 yıllık program kapsamındaki 'fiyat istikrarı'na kavuşma sürecinde optimal bir nokta olarak tespit edilen 2002 yılı sonunda yüzde 35'lik enflasyon hedefini, elindeki her türlü aracı bağımsız olarak kullanarak tutturmak TCMB'nin başlıca görevidir'' dedi. Merkez Bankası'nın bu hedefe ulaşma yolunda, geçtiğimiz sürede önemli bir başarı elde ettiğini de vurgulayan Devlet Bakanı, ''Enflasyonda hedef yüzde 35'tir, daha altında bir rakam değildir ve bu hedef programın diğer bileşenleriyle tutarlıdır'' açıklamasında bulundu. Merkez Bankası'nın bağımsızlığı ve üst kurulların özerkliğinin, orta ve uzun vadede çağdaş bir piyasa ekonomisine kavuşma yolunda hayati önem taşıdığını bir kez daha vurgulamakta yarar gördüğünü kaydeden Bakan Derviş, açıklamasının son bölümünde şu görüşlere yer verdi ''Aynı çerçevede, ekonomimizin uzun yıllar zaafa uğramasına neden olan enflasyonu orta vadede yenme sürecinde, ekonomi yönetimi ve bağımsız TCMB'nin verdiği çabalara, toplumumuzun, giderek gelişmekte olan bir bilinçle verdiği desteği sürdürmeleri büyük önem taşımaktadır.'' 
     





</TEXT>
</DOC>
