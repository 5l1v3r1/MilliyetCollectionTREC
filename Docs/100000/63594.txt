<DOC>
<DOCNO> 63594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/soneko11.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'dan geçen yıl 125 değişik ülkeden insan geçti 
</HEADLINE>
<TEXT>

     Türkiye'nin en önemli sınır kapılarından biri olan Atatürk Havalimanı Dış Hatlar Terminali'ni, geçen yıl Türk vatandaşlarının yanı sıra 124 ülke vatandaşı kullandı. 
     Atatürk Havalimanı Dış Hatlar Terminali'nin işletmecisi Tepe-Akfen-Vie TAV Konsorsiyumu'ndan alınan ''2000-2001 Yılı Karşılaştırmalı Ülkelerine Göre Yolcu Trafiği'' verilerine göre, geçen yıl 2 milyon 808 bin 222 Türk vatandaşları bu sınır kapısını kullandı. 
     Yolcu sayılarına bakıldığında, özellikle Almanya, Rusya, ABD, Fransa, İngiltere, İtalya, Japonya, İsrail, Ukrayna, İspanya, Hollanda vatandaşlarının havayolu ile yaptıkları seyahatlerde İstanbul'u tercih ettikleri görüldü. 
     Belarus, Ermenistan, Gambiya, Mozambik, Umman, Sierra Leone, Somali uyruklu hiçbir yolcunun 2000 yılında kullanmadığı havalimanından geçen yıl, 3 bin 670'i Ermenistan uyruklu olmak üzere bu ülkelerden toplam 4 bin 873 kişi yararlandı. 
     -ÜLKELERE GÖRE AZALMA VE ARTMA- Türk yolcu sayısı geçen yıl, 2000 yılına göre yüzde 23 oranında azalırken, bunda Türk vatandaşlarına uygulanan yurtdışına çıkış harcı ve ekonomik krizin etkili olduğu belirtildi. 
     Ayrıca, Fransa, İngiltere, İtalya, Finlandiya, Yunanistan, Arnavutluk, Japonya, KKTC, Çin, İran, Irak ve Romanya uyruklu yolcuların sayısında da düşüş yaşanırken, 11 Eylül'de terörist saldırılara hedef olan ABD'li yolcuların sayısı da yüzde 16 azaldı. 
     Havalimanı yolcu trafiğinde iki yıllık verilere göre, 48 ülkenin yolcu sayılarında düşüş görülürken, 72 ülkenin yolcularında artış yaşanması dikkat çekti. Ukrayna, Almanya, İsrail, İsviçre, İsveç, Güney Kore, Danimarka, Suudi Arabistan, Portekiz, İrlanda gibi ülkelerin yanı sıra az gelişmiş ülkeler olarak nitelendirilen, Sudan, Afganistan, Uruguay, Kolombiya, Venezüella, Peru, Gana, Tanzanya, Kostarika, Uganda, Guatemala uyruklu yolcularda da artış oldu. 
     






</TEXT>
</DOC>
