<DOC>
<DOCNO> 85340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/dunya/dun03.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri’nden Ankara’ya suçlama 
</HEADLINE>
<TEXT>
Sizin Çeçenler terörist’ 
     SEMA EMİROĞLU New York 

     ABD Dışişleri Bakanlığı’nın dün akşam yayımladığı yıllık terör raporunda, DHKP - C, Türk Hizbullah’ı ve PKK, terör örgütleri listesinde yerlerini korurken, Türkiye’de eylem yapan Çeçen militanlar da kara listeye girdi. 
     "2001 yılı terörizm" raporunun "Türkiye" bölümünde, "Çeçen ayrılıkçılar" ve sempatizanlarının da Türkiye’yi terörist saldırılara sahne olarak kullandığı yazıldı. Nisanda 13 Çeçen destekçisi silahlı adamın, Çeçen kökenli bir Türk vatandaşı olan Muhammed Tokcan liderliğinde, İstanbul’da bir oteli 12 saat rehin aldığı ve bu kişinin 1996’da bir Rus feribotunu Türkiye’den kaçırmaktan sadece 4 yıl hapis yattığı belirtildi. Tokcan’ın, aralarında 37’sinin Amerikalı olduğu 150 kişiyi otelde rehin aldığı ancak barışçı bir şekilde teslim olduğu, amacının ise Rusya’nın Çeçenistan’daki faaliyetlerine dikkat çekmek olduğunu belirttiği anlatıldı. 
     Raporda, "Türkiye’nin mahkeme sisteminin, Çeçen destekçisi teröristlere karşı, göreceli olarak yumuşak" davrandığı iddiasında bulunuldu. Raporda, Tokcan’ın, teröre giren asıl suçu yerine, daha az ciddi olan silah bulundurma ve özgürlüğü kısıtlama gibi suçlardan yargılandığı ileri sürüldü. 
     Bu arada raporda, uluslararası terör hareketlerini destekleyen ülkelerin başında İran’ın geldiği kaydedildi. 
     



 DÜNYA 












</TEXT>
</DOC>
