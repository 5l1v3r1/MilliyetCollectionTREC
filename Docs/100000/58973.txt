<DOC>
<DOCNO> 58973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur15.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kızın Türk koca arama macerası sona erdi 
</HEADLINE>
<TEXT>

     Bir Türkle evlenmek isteyen Japon kızı Kuni Nakazono'nun yaklaşık bir hafta süren koca arama macerası sona erdi. 
     Japon Nippon TV'nin hazırladığı kadınlara yönelik show programının ''Kim bir Türkle Evlenmek İster '' duyurusu üzerine seçilen ve İstanbul'a gelen Nakazono'nun yaşadıklarına ilişkin olarak programın yönetmeni Fuyuki İicima, Taksim'deki Saminal Oteli'nde bir basın toplantısı düzenledi. 
     ''Kuni Türkiye'de aşık olacak birini bulamadı'' diyen İicima, Nakazono'nun Türkiye'de gazetelere verilen ilan üzerine geçtiğimiz cumartesi günü Spica Bar'da tanıştığı adaylardan 10 tanesini çok beğendiğini belirtti. 
     Nakazono'nun bu adaylardan bazılarını ''çok yakışıklı'', bazılarını ''çok iyi kalpli'' bulduğunu belirten İicima, şöyle devam etti 
     ''Ama bir seçim yapamadı. Son 10 aday çok iyiydi. Onlardan birini seçmek çok zor geldi. Kuni, kendine fazla güven duymuyor. Beğendiği 10 adayı kendine göre fazla iyi buldu. Sizin gibi biz de böyle olacağını beklemiyorduk. Şaşkınlık içindeyiz. Tabii ki O'nun birini seçmesini istiyorduk. Ama Kuni istemedi. Biz onun kararına saygı gösteriyoruz. 
     Ama sonuçtan memnun olduğumu söyleyemem.'' Nakazono'nun seçim yapamaması nedeniyle çok üzgün ve ''şok içinde'' olduğunu, bunun için basın toplantısına getirmediklerini belirten İicima, Türkiye'de basın mensuplarından bu kadar ilgi görmelerinden duyduğu şaşkınlığı da belirtti. 
     İicima, Kuni Nakazono'yla birlikte bugün Japonya'ya döneceklerini kaydetti. 
     






</TEXT>
</DOC>
