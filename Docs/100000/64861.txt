<DOC>
<DOCNO> 64861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur23.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte evlilik şebekesi... 
</HEADLINE>
<TEXT>

     Yabancı uyruklu kadınları Türkiye'de kalmalarını sağlamak amacıyla evrak üzerinde Türk erkekleriyle evlendirdikleri öne sürülen 1 nüfus müdürü ve 2 muhtarın da aralarında bulunduğu 25 sanık hakkında 1 ile 15 yıl arasında ağır hapis cezası istemiyle dava açıldı. 
     İstanbul Cumhuriyet Savcısı Rasim Işıkaltın tarafından hazırlanan iddianamede, Fatih'te tercüme bürosu olan Kutbeddin Doru, eşi Filiz Doru ve yanlarında çalışan Naci Şenyüz ile arkadaşları olan bayan kuaförü Kemal Raci Oymak'ın, yabancı uyruklu kadınların Türkiye'de ikametini sağlamak amacıyla evrak üzerinde Türk erkekleriyle evliliklerini yapmak için ''çete'' kurdukları anlatılıyor. 
     Eylem birliği içerisinde ve süreklilik gösterir şekilde hareket eden sanıkların, evlilik tescilini sağlamak amacıyla evlendirme memurlarına ''bahşiş'' ve ''hediye'' adı altında 50 ile 100 dolar tutarında menfaat sağladıkları belirtilen iddianamede, bu şekilde 2001 yılı içerisinde 12 evlilik ve yabancı uyruklu bir kadının da soyadının değiştirilmesinin sağlandığı kaydediliyor. 
     Sanık Kutbeddin Doru'nun, ''çıkar amaçlı teşekkül oluşturmak ve bu teşekkülün yöneticisi olmak'' ve ''rüşvet vermek'' suçlarından 5.5 ile 15 yıl arasında ağır hapis cezasına çarptırılması talep edilen 
     iddianamede, Filiz Doru, Naci Şenyüz ve Kemal Raci Oymak'a da ''cürüm işlemek için teşekkül oluşturmak'' ve ''rüşvet vermek'' suçlarından 5 ile 14'er yıl arasında ağır hapis cezası verilmesi isteniyor. Yabancı uyruklu Svetlena Leu Kalender , Viorica Tudorache Tünel , Valentina Melniç Pehlivan , Elena İrgin, Vildan Konuk, Lilia Canıbeyaz, Özlem Altınsonda, Silvia Cretu Karabulut , Vera Gardalon Ömür ile bunlarla evlilik yapan Türk erkeklerinden Salih Ömür, Murat Kalender, Gökmen Karabulut, İsmail Konuk ve Necdet Ömür'ün de ''cürüm işlemek amacıyla teşekkül oluşturmak'' suçundan 1 ile 2'şer yıl arasında ağır hapis cezası alması istenen iddianamede, suç tarihinde Bakırköy Nüfus Müdürü olan Mecit Kurtoğlu, Eminönü Evlendirme Dairesi şefi Emel Keçeci, aynı dairede görevli Halit Akat, Fatih Evlendirme Dairesi şefi Havva Keleş, burada memurluk yapan Süleyman Demir, Fatih Tahtaminare Mahallesi Muhtarı Hüseyin Avni Akar ve Kürkçübaşı Mahallesi Muhtarı Hasan Duymaz'ın da, ''rüşvet almak'' suçundan 2 ile 6'şar yıl arasında ağır hapisle cezalandırılması öngörülüyor. İddianamede ayrıca, rüşvet alan ve veren sanıkların, aldıkları ya da verdikleri para miktarının 10 katı ağır para cezasına da çarptırılması talep ediliyor. Olayla ilgili 8 Aralık 2001 tarihinde tutuklanan Kutbeddin Doru, Filiz Doru, Naci Şenyüz ve Kemal Raci Oymak, dosya üzerinden yapılan inceleme sonucu, suç vasfı ve tutuklu bulundukları süre gözönüne alınarak tahliye edilirken, davanın görülmesine önümüzdeki günlerde İstanbul 4. Ağır Ceza Mahkemesi'nde başlanacak. 
     






</TEXT>
</DOC>
