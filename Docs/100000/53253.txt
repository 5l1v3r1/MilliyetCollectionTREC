<DOC>
<DOCNO> 53253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sonspo11.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'dan hocası Şenol Güneş'e destek... 
</HEADLINE>
<TEXT>

     İngiltere Süper Ligi takımlarından Aston Villa'da oynayan milli futbolcu Alpay Özalan, Dünya Kupası finallerinde Türkiye'nin büyük başarılara imza atacağını savundu. 
     Alpay, kendisine ait ''www.alpayozalan.com'' adlı web sitesinde yaptığı açıklamada, milli maçtan İngiltere'ye döndüğü günden beri yoğun tebrik aldığını vurgulayarak, şunları kaydetti 
     ''Avusturya karşısında 5-0 kazandığımız maçı TV'den izleyen buradaki tanıdıklarımız, ortaya koyduğumuz oyunu çok beğendiklerini söylediler ve hepimizi tebrik ettiler. Futbolumuz anlaşılan herkesi çok etkilemiş. Herkesin bir ortak düşüncesi daha var, o da takımızın Dünya Kupası'nda çok iyi işler yapacağı. Gerçekten buna ben de inanıyorum. Orada çok baş ağrıtacak, büyük başarılara imza atacağız. 
     Bunu yürekten söylüyorum.'' 
     
     Güneş'e destek 
     Alpay Özalan, Milli Takımlar Teknik Direktörü Şenol Güneş'e de tam destek vererek, şöyle dedi 
     ''Şenol hocamızın görevden ayrılacağı şeklindeki açıklamasının ben Türkiye'den ayrıldıktan sonra değiştiğini duyuyorum. Sanıyorum kendisi çarşamba günü bir basın toplantısı düzenleyecekmiş. Burada göreve devam edeceğini açıklayacaktır. Bunu diliyor ve tahmin ediyorum. Yola onunla çıktık, onunla devam etmek istiyoruz.'' Açıklamasında, formasını giydiği Aston Villa'nın İngiltere Süper Ligi'nde Middlesbrough ile yaptığı son lig maçına da değinen Alpay, ''Ne yazık ki sahamızda berabere kaldık ve önemli bir fırsat kaçırdık'' dedi. 
     






</TEXT>
</DOC>
