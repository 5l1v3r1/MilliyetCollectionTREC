<DOC>
<DOCNO> 61142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/yasam/ayas.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydarpaşa’dan Haydarwood’a 
</HEADLINE>
<TEXT>

Tarihi Haydarpaşa Garı, en çok izlenen reklamların, dizilerin platosu halini aldı.. Parasını verin, isterseniz tren kaldırın... 
     AYTEN GÖRGÜN İstanbul 

     Tarihi Haydarpaşa Garı, Garanti Bankası sponsorluğunda Basketbol Milli Takımını tanıtan 12 Dev Adam’ reklamının çekilmesinin ardından, Hollywood’un film setlerini aratmaz oldu. 
     Bu reklamın ardından Aria, Axa Oyak ve Metin Şentürk’lü Halk Sigorta televizyon reklamları ile Yılan Hikayesi’ ve Deli Yürek’ dizilerinin bazı bölümlerinin çekimleri de Haydarpaşa’da yapıldı. 12 Dev Adam’ın üç gün süren çekimleri için, TCDD’ye 3.5 milyar lira ödendi. Haydarpaşa’nın, reklam ve film çekimlerinden elde ettiği gelirin toplamı 15 milyar liraya ulaştı. Haydarpaşa’da reklam ya da dizi çeken yönetmenlerin en çok kullandığı mekanlar ise peronlar ve bekleme salonları. 
     
     Herşeyin tarifesi var 
     İçini kiralamanın birinci saati 100 milyon, daha sonraki saatler için 75 milyon lira olarak belirlenen tarihi Haydarpaşa Gar’ında herşeyin bir fiyatı var. Bir treni hareket ettirmenin, vagon ya da kompartıman kiralamının bedeli, kiralanan trene veya nereye kadar hareket edeceğine kadar farklı alternatifler nedeniyle değişiyor. Saat 23.50’de başlayıp sabaha karşı 04.30’a kadar süren çekimler sırasında tam bir film stüdyosuna dönen garda, çekimlerden elde edilen gelir, halka geri dönüyor. 
     Çekimlerden kazanılan paraların da yardımıyla yaptırılan yeni yön levhaları, bilet alma noktalarında sıramatik ve trenlerin kalkış saatini gösteren ışıklı panolar, yolcuların hayatını kolaylaştırıyor. 
     
     Geceleri başka bir dünya 
     Neredeyse 100 yıl önce, 1908’de hizmete giren garda, yemek bile sudan ucuz. Haydarpaşa Lokanta ve Cafe’sinde bir çorba 900 bin, içecek 1 milyon lira, meze 1.5 milyon lira, yemek ise 2.5 milyon lira. Küçük çaplı çekimler gündüz yapılabiliyor ancak büyük çekimlere yalnızca geceleri tren seferlerinin bitiminde izin veriliyor. 
     



 YAŞAM 






















</TEXT>
</DOC>
