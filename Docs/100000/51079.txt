<DOC>
<DOCNO> 51079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun14.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'dan itiraf "Şarbon soruşturmasında elimizden birşey gelmiyor" 
</HEADLINE>
<TEXT>

     Amerikan Federal Soruşturma Bürosu FBI , şarbon hastalığına yol açan mektupların kaynağı konusunda elinde hiçbir ipucu bulunmadığını itiraf etti. 
     FBI'ın terörizmle savaşım bölümü başkanı James Caruso, Senato'nun ilgili komisyonu önünde yaptığı konuşmada, şimdiye kadar 4 kişinin ölümüne yol açan şarbon bakterilerinin kaynağı konusunda FBI'ın yetersizliğini itiraf edince senatörlerin şimşeklerini üzerine çekti. 
     Demokrat Senatör John Edwards, ''Şarbonun nereden geldiğini bilmiyorsunuz ve bunu yapacak kişileri de belirleyecek durumda değilsiniz'' diyerek Caruso'ya yüklenirken, ''ABD'de kaç laboratuvarın şarbon bakterisi konusunda çalıştığını'' soran Senatör Dianne Feinsteine'a FBI yetkilisinin, ''şu anda bunu bilmediğini söylemesi'', komisyon toplantısında havanın iyice gerginleşmesine neden oldu. 
     Sert tartışmalara sahne olan komisyon toplantısında Caruso, FBI'ın soruşturmayı titizlikle sürdürdüğünü belirtmesine karşın, senatörleri ikna edemedi. 
     FBI Başkanı Robert Müller de, şarbon bakterisini kim veya kimlerin gönderdiğini bulmak için yüz kadarı yurtdışı kaynaklı olmak üzere binden fazla ipucunu izlediklerini söyledi. 
     






</TEXT>
</DOC>
