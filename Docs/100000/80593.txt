<DOC>
<DOCNO> 80593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sonspo06.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Asbaşkanı Erzik "Avrupa tarafından takdir ediliyorum" 
</HEADLINE>
<TEXT>

     Avrupa Futbol Federasyonları Birliği UEFA 1. Asbaşkanlığı'na yeniden seçilen Şenes Erzik, ''Yeniden seçilmem, Avrupa tarafından taktir edildiğimi gösteriyor'' dedi. 
     İsveç'in başkenti Stockholm'deki 26. UEFA Olağan Kongresi'nde 51 üyeden 31'inin oyunu alarak yeniden UEFA 1. Asbaşkanlığı'na seçilen Şenes Erzik, bu göreve yeniden seçilmesinin futbola verdiği emeklerinin karşılığı olduğunu vurgulayarak, ''Bu şekilde Avrupalı üyelerin beni takdir ettiğini görüyorum'' dedi. 
     Futbola verdiği hizmetlerin karşılığını, asbaşkanlığa yeniden seçilerek gördüğünü kaydeden Erzik, Avrupalı üyelerin de kendisini yeniden seçmesinin büyük onur olduğunu, seçimden alnının akıyla çıktığını dile getirdi. 
     
     ÜNLÜ VE ULUSOY'A TEŞEKKÜR 
     Erzik, Devlet Bakanı Fikret Ünlü ve Futbol Federasyonu Başkanı Haluk Ulusoy'un da seçimlerde kendisine büyük destek verdiğini söyledi. 
     Erzik, Devlet Bakanı Fikret Ünlü'nün verdiği desteğin kendisini onurlandırdığını vurgulayarak, sözlerini şöyle tamamladı 
     ''İlk defa bu kadar yakın bir destek gördüm. Futbol Federasyonu Başkanı Haluk Ulusoy ve ekibi de bana büyük destek verdi. Beni bir saniye yalnız bırakmadı. Bana verilen destek beni ilerisi için cesaretlendiriyor. Gelecek planlarım için beni daha da morallendirdi. 
     Bana destek veren herkese teşekkür ediyorum.'' 
     
     HEDEF BÜYÜTTÜ 
     4 yıl sonrasında durumun uygun olması durumunda başkanlığa aday 
     olacağını dile getiren Erzik, 3 dönem içinde 12 yıl boyunca bu görevde bulunduğunu belirterek, sözlerini şöyle sürdürdü ''Asbaşkanlığa seçilmem olağanüstü bir durum oldu. 12 yıl aradan sonra genelde bir değişim olur. Bu süre içinde görev yapanlar genelde bırakır. 4 dönem boyunca seçilen biri olarak bir daha aynı görev yerine durumun uygun olması halinde başkanlığa adaylığımı koyacağım.'' 
     





</TEXT>
</DOC>
