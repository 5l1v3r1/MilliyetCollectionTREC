<DOC>
<DOCNO> 80664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/siyaset/asiy.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TAYYİP UNUTMUŞ 
</HEADLINE>
<TEXT>

Erdoğan, Savcı Yüksel’e verdiği ifadede, Almanya’daki konuşmalarını hatırlamadığını söyledi. Kendi sözleri için, "Zaten söylenen sözler o derece tutarsız ve mantıksız" dedi 
     ERSAN ATAR Ankara 

     Ankara DGM Savcısı Nuh Mete Yüksel’e "Anayasal düzeni değiştirmeye eylemli kalkışmak" iddiasıyla ifade veren AKP Genel Başkanı Recep Tayyip Erdoğan, Atatürk’ten "komutan" ve "bu devletin kurucusu" diye söz ederken, Almanya’daki konuşmasını içeren kasetteki sözlerini "tutarsız" ve "mantıksız" bulduğunu söyledi. 
     Yüksel’in Erdoğan’a 1992’de Rize’de yaptığı konuşmayla ilgili sorduğu sorular ve Erdoğan’ın yanıtları şöyle 
     SAVCI Türk Silahlı Kuvvetleri’nin TSK intihar cellatlığı sözleri... 
     ERDOĞAN Bu sözleri sarfederken ben hiçbir zaman TSK’yı hedef almadım. Bu sözlerim Mehmetçik’e ve Türk ordusuna olan hassasiyetim nedeniyle söylediğim sözlerdir. Çünkü o günkü şartlarda 40 bin vatan evladı şehit oldu. Örgütün karşısına bu mücadele için özel eğitilmiş birliklerin çıkarılmasını dile getirmek istedik, zaten aynı eleştiri pek çok siyasi tarafından da yapılmış ve arşivlerde mevcuttur. 
     SAVCI İnsanlığın önündeki ineklerin kaldırılması ifadesi... 
     ERDOĞAN Burada kesinlikle Atatürk veya Atatürkçü düşünce kastedilmemiştir. Böyle bir yorum saçmadır. Atatürk bu devletin kurucusudur. Komutanıdır. Bizim için bir put değildir. Zaten sözlerimde kesinlikle Atatürk geçmemiştir. Ben, insanlığın önündeki inekler sözünü söyledim. Türklerin veya Türkiye’deki halkın lafını söylemedim. Bu nedenle burada Atatürk’ün kastedildiği ve Atatürk’ün Türkiye önünde düşünce olarak engel teşkil ettiği yolundaki yorumları reddediyorum. 
     SAVCI Afganistan’da inekler kalktı. Afganistan İslam Cumhuriyeti kuruldu. Hayırlı olsun bu mücadele devam edecek’ şeklindeki sözler... 
     ERDOĞAN O yıllarda Afganistan Ruslara karşı savaş veriyordu. Rabbani’nin başkanlığında Afganlar bu mücadeleyi kazanarak bağımsızlıklarını ilan ettiler ve devlet Afganistan İslam Cumhuriyeti olarak bu isim altında kuruldu. Ben bunu söylemek istedim. Yoksa Afganistan’daki daha sonra kurulan Taliban rejimini kastetmedim. Zaten o yıllarda Taliban yoktu. 
     SAVCI 2000’li yıllarda dine dayalı sistemlerin kurulacağı sözleri... 
     ERDOĞAN Ben burada dinimize birey planında, şahsımızda yaşayabilmeliyiz demek istedim. Yoksa dine dayalı bir sistemden bahsetmedim. Biz AKP olarak da dini eksenli bir parti olmayacağımızı baştan belirttik. Kurulurken bunu ifade ettik. Zaten çağımızda ideolojik partiler bitmiştir. Bu itibarla dini esaslara dayalı bir devleti istememiz, müdafa etmemiz de mümkün değildir. Bunu kabul etmiyorum. 
     
     Sözlü değil, yazılı istedi 
     Savcı Yüksel, sorgunun sonunda Erdoğan’a Almanya’nın Ausburg kentindeki konuşmasını anımsattı. Erdoğan, "Ben bu kasedi hiç anlayamadım. Böyle bir konuşmamı da hatırlamıyorum. Zaten söylenen sözler o derece tutarsız ve mantıksız. Ben ayrıca yazılı bir savunma vermek istiyorum" dedi. 
     Erdoğan’ın, 1993’te Almanya’da yaptığı konuşmasında, "...Türkiye’yi paramparça ettiler. Sen yıllarca Ne mutlu Türk’üm diyene’ dersen, kaidedir, etki tepkiyi doğurur. Öbürü de Ne mutlu Kürt’üm’ diyecek..." ifadeleri yer alıyor. 
     
Köşk’ten Tayyip’e TSK, gözbebeğimiz      ANKARA Milliyet 

     Cumhurbaşkanlığı Basın Başdanışmanı Metin Yalman, Tayyip Erdoğan’ın Rize konuşmasını, "Her ne sebeple olursa olsun Türk Silahlı Kuvvetleri’ni hedef alan sözler kabul edilemez" diye değerlendirdi. Yalman, Çankaya Köşkü’nde düzenlediği basın bilgilendirme toplantısında Erdoğan’ın Rize konuşmasına ilişkin Cumhurbaşkanı’nın görüşünün sorulması üzerine şunları söyledi "Konu yargıya intikal etmiştir, bu aşamada Sayın Cumhurbaşkanımızın söyleyeceği herhangi bir husus yoktur. TSK, ulusumuzun gözbebeği olan bir kurumumuzdur. Her ne şekilde olursa olsun Türk Silahlı Kuvvetleri’ni hedef alan sözler kabul edilemez." 
     
Emniyet, Rize kasedini arıyor      ANKARA Milliyet 

     Emniyet Genel Müdürlüğü sözcüsü Feyzullah Arslan, AKP Genel Başkanı Recep Tayyip Erdoğan’ın Rize konuşmasının emniyet tarafından kayda alınmadığına dair iddialar üzerine, İçişleri Bakanı Rüştü Kazım Yücelen’in talimatıyla inceleme başlatıldığını söyledi. Arslan, "İlk gelen bilgi, konuşmanın kayda alındığı, ancak çözümünün yapılmadığı şeklindeydi. Konuyla ilgili araştırmadan sonra olay aydınlığa kavuşacak" dedi. Bu arada Rize Başsavcılığı’nın başlattığı inceleme de soruşturmaya dönüştürüldü. Kasedin Emniyet’ten istendiği ve başsavcılığa ulaştırıldığı öğrenildi. 
     
Erdoğan askere taziye gönderdi      ANKARA Milliyet 

     Recep Tayyip Erdoğan, dün Genelkurmay Başkanı Orgeneral Hüseyin Kıvrıkoğlu’na Sincan’daki jandarma mühimmat deposunda meydana gelen patlama nedeniyle bir taziye mesajı gönderdi. Erdoğan, Kıvrıkoğlu’na gönderdiği mesajında şu ifadelere yer verdi "Mühimmat deposunda patlama olduğunu ve Jandarma Onbaşı Murat Al ve Jandarma Er İlker Akkaya’nın şehit olduğunu, ayrıca sivil işçi İlhan Siber’in hayatını kaybettiği olayda beş askerimizin de yaralandığını derin üzüntüyle öğrenmiş bulunuyoruz. Şahsınızda Türk Silahlı Kuvvetleri’nin tüm mensuplarına derin taziyelerimizi sunar, başsağlığı dileriz." 
     



 SİYASET 














</TEXT>
</DOC>
