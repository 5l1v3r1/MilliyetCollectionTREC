<DOC>
<DOCNO> 66537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/spor/spo03.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon tehlikesi 
</HEADLINE>
<TEXT>

Galatasaray, Kolombiyalı kalecinin bonservisi için Metz’in 3 milyon dolar istemesi üzerine sıkıntıya düştü. Fransa’daki mahkemenin serbest bırakması halinde tecrübeli file bekçisi ile yollar ayrılacak 
     ERHAN TELLİ 

     Bonservisi yüksek 
     SARI - Kırmızılı kulüpte bu sezon kiralık olarak forma giyen ve başarılı bir grafik çizen Mondragon’u kadrosunda tutmak isteyen yönetimin planları alt üst oldu. Sezon başındaki kiralama anlaşmasına göre Mondragon’u opsiyonlu olarak almayı kabul eden Galatasaray, sözleşme gereği yaklaşık 4.5 milyon dolar bonservis ödeyerek, bu oyuncuyu transfer etme hakkına sahip oldu. Ancak doların hızla yükselmesi nedeniyle bu fikrinden vazgeçti. 
     
     Tek umut ceza 
     METZ’LE pazarlık masasına oturan yönetim, Fransız kulübünün 3 milyon dolar bonservis istemesi üzerine geri adım atmak zorunda kaldı. Tek umudunu Fransa’da sahte pasaport nedeniyle mahkemesi devam eden Mondragon’un ceza almasına bağlayan Galatasaray, duruşmalardan olumlu bir karar çıkarsa, yeni kaleci aramaya başlayacak. Sarı - Kırmızılılar, yüksek maliyeti nedeniyle Kolombiyalı file bekçisi ile yollarını ayırmak zorunda kalacak. 
     
     Duruşma Nisan’da 
     MONDRAGON’UN iki yıllık cezası, Nisan ayında yapılacak olan duruşmada kalkmazsa, yönetim rahat bir nefes alacak. Tecrübeli file bekçisi ile bir yıl için kiralık olarak 660 bin dolara yeni bir anlaşma yapılacak. Böylece Mondragon, bir sezon daha Sarı - Kırmızılı formayı giyecek. Metz ile yapılan görüşmelerde bonservisin aşağıya çekilmesi için bastıran Galatasaray, Fransız kulübünün buna yanaşmaması nedeniyle zor duruma düştü. 
     
Yeniler şaşkına döndüYönetimin, FIFA’dan kendileri için bir türlü izin belgesi alamaması, Niculescu ve Gonzales’i şoke etti 
     GALATASARAY yönetimi, yeni transferleri Rumen Radu Niculescu ve Kolombiyalı Gonzales’e FIFA’nın koyduğu yasak nedeniyle bir türlü izin belgesi çıkaramıyor. Real Sociedad’ın Arif için açtığı davanın sonuçlanmasına rağmen avukatların istediği 150 bin dolarlık masraf nedeniyle pürüz çıkması ve bürokratik engellemeler işin uzamasına yol açtı. 
     NICULESCU ve Gonzales, uzun süredir idmanlara çıkmalarına rağmen halen kendilerine izin belgesinin alınmaması nedeniyle şaşkınlık yaşıyor. Malatya maçına da iki oyuncunun izin belgelerini yetiştiremeyen yönetim, Genel Sekreter Sinan Kalpakçıoğlu’nu bu işi çözmesi için görevlendirdi. İki oyuncu için gelecek hafta izin alınması bekleniyor. 
     
Tek eksik Hasan Şaş      SARI - Kırmızılı kulüpte zorlu Malatyaspor maçı öncesinde Hasan Şaş dışında eksik futbolcu kalmadı. Kemik zarında kanama ve zedelenme oluşan yıldız oyuncunun, tedavisine devam edilerek, Fenerbahçe maçına yetiştirileceği açıklandı. Malatyaspor sınavının hazırlıklarını dün akşam yapılan antrenmanla noktalayan Galatasaray, Florya’da kampa çekilerek, maçın saatini beklemeye başladı. 
     
PAF’tan çıktı Sion’a uçtu      AVRUPA’YA birçok futbolcu gönderen Galatasaray’ın yeni ihracatı bu kez PAF takımından oldu. Tugay, Hakan Şükür, Okan, Emre, Ümit Davala gibi İzzet de yurt dışına açıldı ve İsviçre 1. Ligi takımlarından Sion ile anlaştı. PAF Takımı’ndan beğenilmeyip, yaşı dolduğu için gönderilen İzzet, bugün sağlık kontrolünden geçip, pazartesi de imza atacak. Yaklaşık bir ay önce Nimes’e transfer olan Ufuk da başarıyla forma giyiyor. 
     
Ümit Davala alacak peşinde      MİLAN’A transferinden Galatasaray’a 4 milyon dolar kazandıran Ümit Davala da alacak peşine düştü. Sarı - Kırmızılı kulüpten 450 bin dolarlık alacağının verilmediğini belirten Ümit, "Yabancıların parası ödenmesine rağmen bana param verilmiyor" diyerek, tepki gösterdi. Yönetici Özer Saraçoğlu ise, "Başkan onay versin ödeyelim. Sadece Ümit’in değil, Taffarel’in de parasını henüz ödeyemedik" dedi. 
     
Cim - Bom zirveye abone      SÜPER Lig’in son 10 sezonunda liderlik koltuğuna en çok oturan takım Galatasaray oldu. Toplam 319 haftanın 142’sini Galatasaray zirvede kapattı. Aynı süre içinde Fenerbahçe 59, Beşiktaş 52, Trabzon ise 31 hafta liderlik koltuğunda oturdu. Sarı - Kırmızılılar, son 10 sezonda liderlik keyfini yaşayan tek takım unvanını da elinde bulunduruyor. 
     

</TEXT>
</DOC>
