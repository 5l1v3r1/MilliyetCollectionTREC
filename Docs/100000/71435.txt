<DOC>
<DOCNO> 71435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/yasam/yas06.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emire Hanım sahile Çin Seddi’ çekti 
</HEADLINE>
<TEXT>

Tarikat şeyhi Ali Kalkancı’nın eski eşi Emire Ersoy’un çalıştıracağı disko için Bodrum Torba sahili duvar örülerek kapatıldı... 
     YAŞAR ANTER DHA 

     Bodrum Torba’da, beş yıldızlı Voyage Tatil Köyü, sahile, tarikat şeyhi Ali Kalkancı’nın eski eşi Emire hanımın çalıştırması için diskobar yapıyor. Tatil köyünün sahibi Haydar Ersoy’un kızı Emire Ersoy’un işleteceği diskobar için sahilin 25 metrelik duvar örülerek kapatılması tepki yarattı. Voyage Tatil Köyü Genel Müdürü Ali Hazar, müşterilerin güvenliği için sahili kapattıklarını belirterek, "Muhtar ve çevreciler üzerimize gelmesin, gerekirse biz de zor kullanırız" dedi. 
     Hazar ile tartışan Torba Güzelleştirme ve Koruma Derneği Başkanı Asiye Gençağaoğlu ve Torba Muhtarı Adnan Öztok ise tehdit edildiklerini söyleyerek jandarmaya başvurdu. 
     Muhtar Öztok, tesisin Emire Ersoy tarafından işletileceğine dikkati çekerek şunları söyledi "Kamuya terk edilmiş, Bodrum Belediyesi tarafından sahil yürüyüş bandı yapılacak yol, duvarla kapatıldı. Duvarların kaldırılmasını istediğimizde Genel Müdür Ali Hazar tarafından tehdit edildik." 
     Asiye Gençağaoğlu da tatil köyü yöneticilerinin Çin Seddi gibi duvar örerek kamunun kullanım hakkına tecavüz ettiğini söyledi. 
     



 YAŞAM 



















</TEXT>
</DOC>
