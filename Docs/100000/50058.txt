<DOC>
<DOCNO> 50058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur13.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Agah Oktay Güner de istifa etti 
</HEADLINE>
<TEXT>

     ANAP Balıkesir Milletvekili Agah Oktay Güner, partisinden istifa etti. 
     İstifasını TBMM'de düzenlediği basın toplantısında açıklayan Güner, ANAP ve hükümete ağır eleştiriler yöneltti. 
     Güner, TBMM'de düzenlediği basın toplantısında, milletvekili olarak her zaman gerçekleri ve doğruları söylediğini ifade ederek, parti felsefesini korumaya gayret ettiğini kaydetti. Güner, şöyle konuştu 
     ''Ancak bütün iyi niyetlerin ve hizmet heveslerim aşiret düzenine dayalı, aşiret ağası zihniyetine dayanan parti yönetimini uyandırmaya yetmedi. Bugün eğer siyaset kurumu yıpranmış, itibar kaybetmişse bunun sorumluluğu aşiret ağası zihniyetiyle hareket eden siyasi partilerin genel başkanlarıdır. Mevcut siyasi düzenimizde genel başkanlık padişahlıktan ileri bir keyfilik sergiliyor.'' Güner, ANAP'ın son beş yıldır ''kendi felsefesini inkar eder'' durumda olduğunu öne sürerek, ''Sayın Yılmaz'ın başbakanken başlayan Ecevit'e tabiyet zaafı ANAP'ı bitirmiştir. İktidarda bulunan bir parti liderinin, kendi partisinin felsefesine tamamen zıt bir diğer partinin genel başkanı için O Başbakan olur ben de yardımcısı dediği görülmemiştir. Bu siyasi intihar şerefi ne yazık ki Sayın Mesut Yılmaz'a aittir'' şeklinde konuştu. 
     
     Hükümete eleştiri 

     Hükümet uygulamalarını da eleştiren Güner, ''Bu Hükümetle bütün memleket akıbeti meçhul bir uçuruma sürükleniyor. Uçuruma gidişin sorumlusu ehliyetsiz Başbakan ve ona destek verenlerdir'' dedi. 
     Güner, Türkiye'nin dış politikada, ekonomi yönetiminde, Türk Dünyası ile ilişkilerde, Avrupa Birliği ilişkilerinde ''perişan ve tahrip edildiğini'' öne sürdü. 
     ''Cehaleti aşan, ihanet çapında yanlışlıklar işlenmiştir'' diyen Güner, şöyle devam etti 
     ''Kendi halkına sefaleti layık gören bu Hükümet'i desteklemek halka zulmedilsin demektir. Bu zulüm son bulmalıdır. Hükümet istifa etmelidir. Aksi takdirde her doğan günün yeni çile ve elemlerin şahidi olması mukadderdir. 
     Milletvekilliği yeminimin gereğini yapıyor ve bu acı gerçekler ışığında 11 yıl bünyesinde hizmet verdiğim ANAP'tan istifa ediyorum. 
     Bağımsız bir milletvekili olarak yine aziz milletimin hizmetinde olacağım.'' 
     
     Sistemin içinde kalmak 

     Güner, gazetecileri yanıtlarken, bir milletvekili olarak konuştuğunu belirterek, yaşanan sorunlardan kurtulmak için milli koalisyon, azınlık hükümeti, diğer partilerin katılımıyla bir hükümet kurulması veya seçimin alternatif olduğunu söyledi. 
     Bir gazetecinin ''Hükümet'in alternatifimiz yok demesinde 28 Şubat sürecinin etkisi var mı '' şeklindeki sorusunu, ''Öyle şey olur mu O, TBMM'yi inkar etmek olur. Türkiye'de milli iradeyi temsil eden sadece TBMM'dir. Türk Silahlı Kuvvetleri'nin başkomutanlığı da TBMM'nin manevi şahsiyetidir. Siyasiler anayasanın kendilerine verdiği şahsiyetli tavrı benimseselerdi TSK'dan daha büyük saygı görürlerdi'' şeklinde yanıtladı. 
     Güner, başka bir partiye katılıp katılmayacağına ilişkin soru üzerine, ''Sistemi kurtarabilmek için sistemin içinde güçlü olmaya mecburum. Elbette ki hangi partiye gideceğime karar vereceğim'' dedi. 
     Agah Oktay Güner, bir gazetecinin ''Şu anda DYP'ye gitmeyeceğim demiyorsunuz'' sözlerine, ''Evet, demiyorum'' karşılığını verdi. 
     
     Meclis aritmetiği 

     ANAP Balıkesir Milletvekili Agah Oktay Güner'in partisinden istifası, TBMM'deki sandalye sayısını yeniden değiştirdi. 
     ANAP'ın sandalye sayısı, Güner'in istifasıyla 80'e düşerken, bağımsız milletvekillerinin sayısı 23'e çıktı. Meclis'teki üye dağılımı, en son 18 Ekim 2001 tarihinde Ak Parti Konya Milletvekili Hüseyin Arı'nın partisinden istifası üzerine değişmişti. 
     Güner'in istifasından sonraki sandalye dağılımı şöyle 
     DSP 131 MHP 126 DYP 82 ANAP 80 AK Parti 51 SP 48 Bağ 23 Boş 9 
     






</TEXT>
</DOC>
