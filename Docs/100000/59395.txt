<DOC>
<DOCNO> 59395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/siyaset/siy05.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doç. Sezginer Rektör akrabam değil 
</HEADLINE>
<TEXT>

     Dış Ticaret Müsteşarlığı Müsteşar Yardımcısı Doç. Dr. Murat Sezginer, Milliyet'in dünkü sayısında "Dayısı olana Kadro" başlığıyla yayımlanan haberle ilgili bir açıklama yaptı. 
     Sezginer, açıklamasında şunları kaydetti 'Dayısı olana kadro' başlıklı haberde şahsımla ilgili olarak gerçek dışı bir haber yayınlanmıştır. Haberde 'MHP'ye yakınlığıyla bilinen Gazi Üniversitesi rektör yardımcısı Rıza Ayhan'ın hukukçu yeğeni Murat Sezginer, MHP'li Devlet Bakanı Tunca Toskay'a bağlı Dış Ticaret Müsteşarlığı'nda Müsteşar Yardımcısı oldu. Sezginer'e Türk Telekom yönetim kurulu üyeliği de verildi' denmektedir. Gazi Üniversitesi Rektörü olan Sayın Prof. Dr. Rıza Ayhan ile hiçbir dereceden akrabalık ilişkim yoktur. Kendisiyle ilk kez 1987'de görev yaptığım Selçuk Üniversitesi Hukuk Fakültesi'nde Dekan yardımcısı olması sıfatıyla tanıştım. Böyle bir akrabalık ilişkisinin varlığı mevcut olsaydı şüphesizki bunu saklamaya gerek olmazdı. Ancak, Sayın Bakanımız Toskay'ın, tanıştığım ve saygı duyduğumbir hocamın ve benim adımın bu tür spekülasyon yaratma amacına yönelik haberde yer alması son derece üzücüdür. Günlük olarak okuduğum ve saygı duyduğum gazetenizde böyle bir haberin yer almasına da ayrıca üzüldüğümü ifade etmek isterim." 



 SİYASET 











</TEXT>
</DOC>
