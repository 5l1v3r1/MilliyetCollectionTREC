<DOC>
<DOCNO> 95221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/siyaset/siy09.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başı dönen AB, ziyareti iptal etti 
</HEADLINE>
<TEXT>

AB Komisyon Başkanı Romano Prodi’nin ilk kez yapması öngörülen Türkiye ziyareti gerçekleşmiyor 
     GÜVEN ÖZALP Brüksel 

     Ankara’da yaşanan siyasi deprem ve istifa yağmuruyla başı dönen Avrupa Birliği AB , Türkiye’ye yönelik son derece önemli bir ziyareti iptal etti. Komisyon Başkanı Romano Prodi’nin ilk kez yapması öngörülen Türkiye ziyareti gerçekleştirilmeyecek. 
     Son dakikaya kadar ziyarete ilişkin değerlendirmelerini sürdüren komisyon yetkilileri, dün sabaha kadar Prodi ve AB Komisyonu’nun Genişlemeden Sorumlu Üyesi Günter Verheugen’in 18 - 19 Temmuz için öngörülen ziyareti gerçekleştirmesinden yana tavır benimsediler. Ancak İsmail Cem’in Dışişleri Bakanlığı’ndan istifa ettiği haberinin Brüksel’e ulaşmasıyla birlikte, konu, ilgili birimlerce tekrar ele alındı. Yapılan değerlendirme sonucunda Komisyon Sözcüsü Jonathan Faull, siyasi belirsizlik, olası erken seçim ve istifalar nedeniyle ziyaretin iptal edildiğini açıkladı. 
     Gerek ilerleme Raporu ve Kopenhag Zirvesi öncesine gelmesi, gerekse Prodi’nin, Komisyon Başkanı olarak Türkiye’ye gerçekleştireceği ilk ziyaret olması nedeniyle önem verilen ziyaretin ertelenmesine Türk yetkililerle varılan ortak tutum çerçevesinde karar verildiği belirtildi. Komisyon, siyasi taşların yerinden oynamaya başlamasıyla birlikte ziyarete şüpheyle bakmaya başlamıştı. "Muhatap bulamama" ve "Havanda su dövme" riskinin gelen önemli istifalarla giderek yükselmesi ise AB’yi ziyaretten soğuttu. Komisyon, "sular durulduktan sonra" yeni bir ziyaretin en kısa zamanda gündeme gelebileceğini bildirdi. 
     



 SİYASET 























</TEXT>
</DOC>
