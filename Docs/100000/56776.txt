<DOC>
<DOCNO> 56776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/yazar/tamer.html </URL>
<DATE> 2001/12/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye için tehlikeli fırsatlar var 
</HEADLINE>
<TEXT>

     Eczacıbaşı Yaratıcılık ve Yenilikçilik Günü için Türkiye’de bulunan ABD’nin önde gelen fütüristlerinden Dr. Stan Davis’e göre "Sanayi çağı çoktan bitti. Bilgi çağının da yarısı geride kaldı Şu sıralar 3. çeyreğini yaşamaktayız . Hatta bir sonraki biyoloji çağı çoktan başladı bile..." Ayrıntılar için bakınız dünkü Milliyet . 
     Dr. Stan Davis’le çıktığımız kısacık ufuk turunda Türkiye’nin AB üyeliğinden ABD Başkanı George Bush’un 11 Eylül saldırısı sonrasında nasıl değiştiğini, İslamdan internete, Hindistan’dan Arjantin’e daldan dala konuştuk. 
     Davis’i dinlerken bana çarpıcı gelen, daha önce dinlediğim dünyaca ünlü guruların aksine Türkiye hakkında epeyce düşündüğü, yüzeysel geçiştirmeler yerine derinlemesine analizler yaptığı oldu. 
     Türkiye’ye bu ilgisinin, 11 Eylül ile birlikte dünyada aniden parlayıveren yıldızımızla bağlantılı olup olmadığını sorduğumda ise beklemediğim bir yanıt aldım. Sovyetler Birliği dağıldığı dönemde annesi bir yıl süreyle Türkiye’de yaşamış. Kendisi 1989’da bir iş için gelip bir hafta kalmış. Anlayacağınız Stan bizi sahiden seviyor. 
     Ve Türkiye’nin 11 Eylül sonrasında eline geçen fırsatı çok iyi kullanması gerektiği uyarısında bulunarak diyor ki "Bu fırsat, ülkelerin karşısına öyle sık sık çıkmaz. Çinliler böyle dönemlere ilginç zamanlar der. Ben, tehlikeli olanaklar diye tanımlamayı tercih ediyorum. Böyle dönemler en fazla 5 yıl sürer, 1 - 1.5 yılda da sona erebilir. Ne yapacaksanız bu süre içinde yapın. Önünüze hiç beklemediğiniz anda müthiş bir stratejik imkan sunuldu. Eğer iyi kullanırsanız kayda değer bir sıçrama yapabilirsiniz." 
     Stan Davis’in de dediği gibi bu tür tehlikeli fırsatlar, İkinci Dünya Savaşı ile Sovyetler’in dağılışı arasında geçen 50 yıl içinde hiç doğmadı. 
     Davis’in tavsiyesine kulak verelim, yakaladığımız şansı iyi kullanalım. 
     
Kennedy ve 11 Eylül      ABD eski devlet başkanı John Kennedy’nin ölüm haberini duyduğunuzda ne hissettiğinizi hatırlıyor musunuz Bu soruya çoğunuzun yanıtının evet olacağından kuşkum yok Tabii yaşı tutanlar . Haber tüm dünyayı öylesine şoke etmişti ki... 
     Dr. Stan Davis’e göre Amerikalılar Kennedy’nin öldürülmesinden bu yana ilk kez benzer bir şoku 11 Eylül günü yaşadılar. Yani ancak 50 yılda bir olabilecek bir şok bu. Davis, "İkinci uçağın ikiz kulelere daldığı anı ve kulelerin yerle bir olmasını hiçbirimizin ömür boyu unutmasına imkan yok" saptamasını yapıyor. Hiç böyle düşünmemiştim ama çok haklı. Bir kenara not edin. 
     
Yaratıcılık Günü      Eczacıbaşı Topluluğu çalışanları, üç yıldır aralık ayı içinde bir tam günü deneyimlerini ve başarılarını birbirleriyle paylaşmak için ayırıyorlar. Yönetici ve patronları da bu toplantılara katılıyor. Aralık ayı, iyi bir zamanlama. Ulusal Kalite Kongresi sonrası, yılbaşı öncesi. 
     Bu toplantılara dünyanın önde gelen düşünürlerinden biri de konuşmacı olarak davet ediliyor. Yeni bir yıla yeni ufuklarla girmek için iyi bir vesile yaratılıyor. 
     İlk iki yıl bu toplantılar Kalite Günü adı altında yapıyorlardı. Bu yıl ve bundan böyle Yaratıcı ve Yenilikçi Buluşmalar başlığı altında bir araya gelecekler. 
     Eczacıbaşı Holding Yönetim Kurulu Başkanı Bülent Eczacıbaşı, önceki gün Swissotel’de yapılan toplantıda dedi ki "Önümüzdeki dönemde yalnızca yaratıcı ve yenilikçi olan, fark yaratabilen, kendilerini rakiplerinden farklılaştırabilen kuruluşlar ayakta kalabilecektir ve başarılı olacaktır. Rekabette üstünlük yaratacak farklılığı sağlamak için tutunacağımız halka yenilikçilik ve yaratıcılığın geliştirilmesinden başka bir şey olamaz." 
     
     







Türklerin alfabeleri 


Varlık Vergisi... 


İlkokul çocukları süte doyacak 


Yürekler taşlaşıyor, yarın çok geç olabilir 


İnce zevk ve işkence 


Seçim bitti gözler Çankaya'da 


Arjantin’de tango ağlatıyor 2 


Kadının gözü, erkeğin cimciği 


AGSP çıkmazı 


Alacakaranlık kuşağı gibi... 


Hangisi doğru 


Nemaların geleceği 


Yazarları da soyarlar 


Türkiye için tehlikeli fırsatlar var 


Niye bir ömür eşittir bir hayata 


Markı değiştirmek için tahvil çıktı 


</TEXT>
</DOC>
