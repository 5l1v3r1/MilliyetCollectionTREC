<DOC>
<DOCNO> 82521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/siyaset/siy05.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli ittifak suçlaması 
</HEADLINE>
<TEXT>

DGM Savcısı Yüksel, AKP lideri Erdoğan hakkındaki Rize soruşturmasını gizli ittifak kurmaya yöneltti 
     ERSAN ATAR Ankara 

     AKP lideri Erdoğan, Rize’de 1992’de yaptığı konuşma nedeniyle açılan soruşturmadan "zamanaşımı" nedeniyle kurtulmayı beklerken, Ankara DGM Savcısı Nuh Mete Yüksel’in soruşturmayı "gizli ittifak kurmaya" yönelttiği bildirildi. 
     Erdoğan hakkında Rize’deki konuşması nedeniyle, TCK’nın, "anayasal düzeni zorla değiştirmeye kalkışmak" suçunu tanımlayan 146 2. maddesinden soruşturma yürüten Yüksel’in soruşturmayı AKP’nin üst düzey yöneticilerini de kapsayabilecek yönde genişlettiği öğrenildi. 
     Alınan bilgiye göre, AKP Grup Başkanı Bülent Arınç başta olmak üzere, AKP’lilerin kasetlerinin Ankara DGM’ye ulaşması üzerine Savcı Yüksel, konuşmalardaki "söylem birliğini" dikkat çekici buldu. Konuşmaların ortak yönünün, Türk Silahlı Kuvvetleri başta olmak üzere güvenlik birimlerine yönelik olduğu tespitini yapan Yüksel, bu durumu, "devletin güvenliğine karşı birkaç kişi arasında gizli ittifak" olarak yorumladı. Bu nedenle soruşturmanın TCK’nın 171 2. maddesinde tanımlanan "devletin güvenliğine karşı gizli ittifak oluşturma"ya yönelebileceği belirtildi. 
     
     Zamanaşımı 15 yıl 
     Yüksel soruşturmayı TCK’nın 171. maddesindeki "gizli ittifak" hükümlerine göre yürütürse, Arınç başta olmak üzere, konuşmaları DGM’ye ulaşan AKP’liler hakkında da dava açılabilecek. Soruşturma 171. maddeden yürütülürse zamanaşımı sorunu da yaşanmayacak. Çünkü bu maddede tanımlanan suçun ceza üst sınırı 12 yıl olduğundan zamanaşımı süresi de 15 yıl. 
     



 SİYASET 
















</TEXT>
</DOC>
