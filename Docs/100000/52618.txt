<DOC>
<DOCNO> 52618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko03.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Hepimiz bugünü bekledik. Bugün güzel bir gün...'' 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, IMF'nin Türkiye'nin daha fazla desteklenmesini görüşmek üzere toplanacağını hatırlatarak, ''Bugün güzel bir gün. Hepimiz büyük bir sevinçle bugünü bekledik'' diye konuştu. 
     Derviş, bugün başlayan 8. Türk-Alman İşbirliği Konseyi Toplantısı nedeniyle, Dışişleri Bakanlığı Müsteşarı Uğur Ziyal tarafından Conrad Otel'de verilen akşam yemeğine katıldı. 
     Burada yaptığı konuşmada, gerçekleştirilen yapısal reformlarla, geleceğe dönük projeksiyonlarda bulunan Derviş, konukların sorularını yanıtladı. 
     Derviş, Almanca olarak yaptığı konuşmasında, IMF yönetiminin Washington'da TSİ 03.30'da yapacağı toplantıya değindi. Toplantının ardından 1-2 saat içinde detaylı bilgilerin alınacağını belirten Derviş, şöyle dedi 
     ''Bugün güzel bir gün. Hepimiz büyük bir sevinçle bugünü bekledik. 
     IMF Yönetim Kurulu TSİ 03.30'da toplanarak, Türkiye'nin daha fazla desteklenmesini prensip olarak görüşecek. Piyasalar da bunu bekliyordu.'' Derviş, toplantının sonuçlarının elde edilmesinin ardından, son günlerde uyuduğundan çok daha rahat uyuyacağını kaydetti. 
     2001 yılında hayatın çok zor olduğunu ve bu dönemde iki alanda 
     önemli çalışmalar yapıldığını hatırlatan Derviş, yapısal reformların da bu çerçevede önem taşıdığını anlattı. 
     Türkiye'nin yaşanan ekonomik krizi fırsata dönüştürmek istediğini ve bunu denediğini ifade eden Derviş, insanların özel yaşamlarında da bu girişimlere örnek olabilecek gelişmelerin yaşandığını kaydetti. 
     Derviş, 6 aydan bu yana uygulanan yeni programın, yapısal değişim programı olduğunu vurguladı ve ''Sadece stabilizasyon programı yapsak ve bu arada yapısal yapıya el atmasak çok yazık olurdu'' dedi. Derviş, pek çok tartışma ve fikir ayrılıklarına karşın, TBMM'nin Nisan 2001'den bu yana, 17 adet çok önemli yapısal değişiklik yasası onayladığını söyledi. 
     Bunlardan birinin Merkez Bankası'nın bağımsızlığına ilişkin olduğunu belirten Derviş, ''Bu çok önemli bir yasadır ve uzun vadeli enflasyonla mücadele edecekseniz, çok daha büyük önem taşır'' diye konuştu. 
     
     'Siyasetin kalitesi..' 

     Türkiye'nin özel sektör olarak artık rekabet içindeki bir ticaretin üstesinden çok daha rahat gelebilecek durumda olduğunu kaydeden Derviş, bankacılık sisteminde yapılan değişikliklere de değindi. 
     Derviş, şunları söyledi 
     ''Bütün hükümetler, devlet bankalarını maalesef ikinci bir bütçe olarak kullandılar. Bütçenin içinde yapamadıklarını gayri resmi olarak kamu bankalarıyla yaptılar ve böylelikle diyelim, tarımı desteklediler. Bu kötü bir şey değil, ama kamu bankaları böyle bir sistemde, hemen hemen 40 milyar dolar kadar zarar yaşadılar. 
     Haziran'da geçen yasadan sonra, kamu bankaları bir reform yaşamaktadırlar. Son 10 yılın reformudur bu. Artık bu bankalar 6 ay içinde kar eder duruma gelmişler. Bu kolay olmadı. Pek çok kredi geri alındı. Ama başka türlü olamazdı zaten, böyle olması lazım. Kamu bankaları şimdi artık devletten bağımsız olarak, kendileri ekonomiye daha iyi yardımcı olabileceklerdir. Bu çok önemli Türkiye için ve Türkiye'de siyasetin kalitesi de böylelikle değişecektir artık.'' 

     
</TEXT>
</DOC>
