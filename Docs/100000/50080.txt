<DOC>
<DOCNO> 50080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/ekonomi/eko02.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İkili destek de gelecek 
</HEADLINE>
<TEXT>

IMF Dış İlişkiler Direktörü Dawson, Türkiye’nin kaynak ihtiyacının kapatılması için ülkelerden Fon desteği dışında ilk kez ikili katkı gelebileceğini söyledi 
     Uluslararası Para Fonu IMF Dış İlişkiler Direktörü Tom Dawson, Türkiye’nin finansman açığının kapatılmasında IMF katkısı dışında ülkelerden "çoklu ve ikili katkı" gelebileceğini söyledi. Dawson böylece ilk kez IMF yardımı dışında ülkelerden katkı yapılabileceğine dikkat çekti. 
     Dawson, dün Washington’daki IMF Merkezi’nde düzenlediği basın toplantısında, merakla beklenen IMF heyeti konusunda, "Hafta sonundan önce Türkiye’de olacak. Bugün perşembe olduğuna göre herhalde gitmek üzerelerdir" dedi. 
     
     Finansman için seçenek var’ 
     Heyetin amaçlarından bir tanesinin Türkiye’nin finansman açığına ilişkin daha iyi fikir sahibi edinmek olduğunu vurgulayan Dawson, politik önlemlerin alınmasının ardından, geriye kalan açığın kapatılması için çeşitli seçenekler bulunduğunu bildirdi. Bu seçenekler arasında "Çoklu ve ikili" yöntemler bulunduğuna işaret eden Dawson, böylece ilk kez Türkiye’nin 2002 dış finansman açığının kapatılmasında, IMF katkısı dışında, ülkelerden ikili katkı gelebileceğine de dikkati çekmiş oldu. 
     Toplantıda, IMF Başkanı Horst Köhler’in üç gün önceki açıklamasını da hatırlatan Dawson, heyetin Türkiye’de ekonomik politikaların güçlendirilmesi konusunda hükümet yetkilileri ile görüşmelerde bulunacağını ve bu çerçevede, Türkiye’ye nasıl en iyi destek verileceği konusunda Fon yönetimine tavsiyelerde bulunacağını belirtti. 
     
     Önlemler bekleniyor 
     Dawson, 10. gözden geçirme döneminin sonuçlanmasından önce, Türk hükümetinin, 2002’de yüzde 6.5 olarak açıklanan faiz dışı fazlanın GSMH’ye oranı hedefini nasıl tutturulacağına ilişkin önlemler paketini açıklamasını beklediklerini de ifade etti. 
     IMF Dış İlişkiler Direktörü Dawson, heyetin Türkiye çalışmalarını kasım ortasına doğru tamamlaması ve IMF İcra Direktörleri Kurulu’nun Türkiye’ye ilişkin toplantısının ay sonu gibi yapılmasının beklendiğini kaydetti. Kurul toplantısında, 3 milyar dolarlık 4. kredi diliminin serbest bırakılması ve gelecek yılki dış finansman durumunun kesinlik kazanması bekleniyor. 
     



 EKONOMİ 
























</TEXT>
</DOC>
