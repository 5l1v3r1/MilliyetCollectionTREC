<DOC>
<DOCNO> 66045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko26.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi Kuruluşu Fitch, Türkiye'nin notunu yükseltti 
</HEADLINE>
<TEXT>

     Kredi derecelendirme kuruluşlarından Fitch, Türkiye'nin TL cinsinden B eksi olan notunu B'ye yükseltirken, uzun vadeli döviz notunu B olarak teyit etti. Ülke görünümünü ise negatiften durağana çevirdi. 
     Fitch'den yapılan açıklamada, Türkiye'nin TL cinsinden notunun yukarı doğru revize edilmesi ve görünümünün durağana çevrilmesi kararında, Hükümetin ''sıkı bütçe hedeflerine bağlı kalması ve başta bankacılık olmak üzere, yapısal reformlara devam edilmesinin etkili olduğu'' kaydedildi. 
     Kararda, ''TL'nin istikrarı, reel faiz oranlarındaki gerileme ile IMF'nin 12 milyar dolarlık mali destekte bulunma taahhüdünün'' de belirleyici olduğu ifade edildi. Yeni IMF desteğinin, Türkiye için olumlu bir gelişmeyi ifade ettiği de belirtildi. 
     Açıklamada, IMF'nin desteğinin, Hazine'nin bu yılki mali yükünü hafifleteceği ve piyasalardaki güveni daha da pekiştirebileceği vurgulandı. 
     Türkiye'nin, büyük hacimli faiz dışı fazla ve dış piyasalara tahvil ihracıyla, halihazırdaki döviz kurlarıyla 72 milyar doları aşan iç borç ödemelerini karşılayabileceği, iç borçların döndürülebilme oranının, azalan iç borç stoku çerçevesinde bu yıl yüzde 75 düzeyinde olabileceği kaydedildi. 
     2001 yılı sonunda, yüzde 101.8 olan Gayri safi yurtiçi genel 
     hükümet borcunun, Gayri Safi Yurtiçi Hasıla'nın yüzde 91'ine düşeceğinin tahmin edildiği ifade edildi. 
     
     Programın gerçekleşmesinin hayati önemi 

     Bütün bu olumlu gelişmelere rağmen, IMF destekli programın gerçekleştirilmesinin hayati öneme sahip olduğu, özel bankaların sermayelerinin güçlendirilmesi operasyonunun maliyetinin, tahmin edilen 4 milyar doları aşabileceği, ayrıca mali ve düzenleyici sistemin daha çok kuvvetlendirilmesi gerektiği kaydedildi. 
     Reyting notunun yükseltilmesinde, yıl sonu için ''yüzde 35 olarak hedeflenen enflasyon hedefine ulaşılması, para politikası çerçevesinin güçlendirilmesi, sürdürülebilir ekonomik canlanma, sosyal ve siyasi tansiyonun hafiflemesi'' gibi unsurların etkili olacağı da vurgulandı. 
     






</TEXT>
</DOC>
