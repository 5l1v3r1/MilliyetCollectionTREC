<DOC>
<DOCNO> 83345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/ekonomi/aeko.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun vadeli düşünün 
</HEADLINE>
<TEXT>

İşadamlarına kısa vadeli piyasa hareketlerinden etkilenmemeleri uyarısında bulunan Bakan Derviş, "Moral kaybetmeden, uzun vadeli düşünenler haklı çıkacak" dedi 
     İSMAİL ŞAHİN Bursa 

     Devlet Bakanı Kemal Derviş, çeşitli açılışlar ve fabrika ziyaretleri için gittiği Bursa’da işadamlarına, finans piyasalarındaki anlık hareketlerden etkilenmeden, uzun vadeli düşünmelerini tavsiye etti. 
     Bursa’da ilk önce Bosch’un Unit Injektion Üretim Tesisleri’nin açılışına katılan Derviş, kısa vadeli sorunlar çıkabileceğini, Ortadoğu’da bazı gerginlikler yaşanabileceğini belirterek, şöyle konuştu "Fakat, bunlara fazla üzülmeyelim. Böyle bir tesis, böyle bir teknoloji, böyle bir girişim ruhuyla bir araya gelebilirse, Türkiye’nin önü çok açıktır." 
     Derviş, "Bütün zorluklara rağmen, 2001’de yaşanan bütün sorunlara rağmen yatırımcı geliyor, Türkiye’de yatırımını yapıyor" dedi. Büyüme ortamına dönüldüğüne de dikkat çeken Derviş, "Türkiye bu sene mutlaka büyüyecektir" diye konuştu. 
     Bosch Sanayi ve Ticaret AŞ Yönetim Kurulu Başkanı Franz Fehrenbach da, bu yıl da 2.2 milyon dizel motorlu araç için dünyaya Bursa’dan enjeksiyon sistemleri sevk etmeyi hedeflediklerini söyledi. Bosch, 2004 sonuna kadar 240 milyon euro tutarındaki ilave yatırımlarla, Türkiye’deki toplam yatırımını 445 milyon euro’ya çıkaracak. 
     
     İyi bir ilkbahar geliyor 
     Derviş, yeni üretim tesislerinin hizmete açıldığı Durmazlar Makine Sanayii’nde yaptığı konuşmada da, günlük olaylardan çok fazla etkilenmemek gerektiğini belirterek, şöyle dedi "İniş çıkışlı günlerde, moral kaybetmeden, uzun vadeli perspektifle Türkiye’nin uzun vadeli gücüne dayanarak üretim, yatırım, ihracat yapanlar çok haklı çıkacaklardır." 
     Ekonomideki iyileşme işaretlerine de dikkat çeken Derviş, "Gerçekten, iyi bir ilkbahara giriyoruz. Üretim artıyor, enflasyon düşüyor... Tabi daha sıkıntılar bitmedi. Birikmiş borçların yükü var üstümüzde. Fakat bu yükü yavaş yavaş atıyoruz. Ülkemiz bu sefer, daha emin adımlarla, daha sürdürülebilir bir büyümeye doğru gidiyor" diye konuştu. 
     
     DİE’yi değil hayatı görmeli 
     Bakan Kemal Derviş, Devlet İstatistik Enstitüsü’nce DİE açıklanan büyüme rakamlarının, topluma moral verdiğini, ancak bu büyümenin hayattaki yansımalarını görmenin daha mutululuk verici olduğunu söyledi. 
     
Otomotivde ilk 10’a gireceğiz’      Bakan Derviş, Türkiye’nin, dünya otomotiv sanayi sektöründe büyük 10’ların arasına gireceğini söyledi. Dün, 39.9 trilyon lira ile Bursa’da Kurumlar Vergisi rekortmeni olan OYAK Renault Otomobil fabrikasını ziyaret eden Derviş, Yönetim Kurulu Başkanı Manuel Gomez ve Genel Müdür Dominique Correze ile birlikte, incelemelerde bulundu. Derviş, makro ekonomik dengelerin oturduğunu ve bir daha kolay bozulamayacağını belirterek, kısa vadede iniş çıkışların olabileceğini söyledi. Gomez ise zorlukların geçici olduğunu düşündüklerini belirterek, Türk ekonomisini iyi tanıdıklarını, imalatçı ve çalışanlarına inandıklarını kaydetti ve "İnanıyorum ki, Türkiye büyük bir otomobil ülkesi olma yolunda" dedi. 
     

</TEXT>
</DOC>
