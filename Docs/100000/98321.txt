<DOC>
<DOCNO> 98321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/yazar/dundar.html </URL>
<DATE> 2002/07/27/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Omnibüs partisi 
</HEADLINE>
<TEXT>

     Önceki gün Antalya’da yeni çıkan pırıl pırıl baskılı "Antalya Life" dergisinin son sayısına göz atarken ilginç bir söyleşiye takıldım. 
     Türkiye turizmine büyük katkılar yapan Vural Öger, siyaset konuşuyor, çoğuna katıldığım saptamaların ardından çare sorulunca şöyle diyordu 
     "Kişi başına geliri, 7 bin doların altına düşen ülkelerde demokrasi çalışmaz. Ama 7 bin dolara ulaşmak için de otoriter bir rejim gerekir." 
     Öger söyleşisinde Tayvan ve Güney Kore örneğini veriyordu. 
     Ayrıca Alman, Fransız, İngiliz ekonomilerinin de hep otoriter rejimler döneminde geliştiğini vurguluyor, "Biz 50 senedir demokrasi içinde gelişmeye çalışıyoruz" diye yakınıyordu. 
     Bu "sopayla kalkınma" formülünü "ziyadesiyle faşizan" bulsam da hayli taraftar toplayan bu yaklaşımın Avrupa’daki gibi partileşmesi gerektiğini düşündüm. 
     Dün dönüş uçağında gazeteleri görünce gözlerime inanamadım 
     Vural Öger, İsmail Cem’in Yeni Türkiye Partisi’ne girmişti. 
     
     Fransız siyaset bilimci Maurice Duverger, 1950’lerin başında partileri "kitle partileri" ve "kadro partileri" diye sınıflandırmıştı. 
     Ancak sonraları, buna yeni türler eklendi. Bunlardan en ilgincini Otto Kirchheimer ortaya atmıştır 
     "Catch - all Party" yani "Hepsini Yakala Partisi" . 
     Bu "yeni oluşum", sınıf çizgilerini muğlaklaştırarak mümkün olduğunca geniş bir seçmen kitlesine hitap etmeye çalışan, ideolojik yönünden çok pragmatik eğilimi ağır basan bir parti modelidir. 
     Bu yeni türe "Omnibüs Partisi" de denir. 
     Münci Kapani, "Politika Bilimine Giriş" kitabında Bilgi, 1989, s. 176 İtalyan Hıristiyan Demokrat Partisi gibi merkez sağ partilerle Alman Sosyal Demokrat Partisi gibi ılımlı sol partileri bu sınıfa sokar. 
     Türkiye’de "omnibüs" tipine en iyi örnek Anavatan Partisi’dir. 
     
     Ancak bilindiği gibi ANAP, bir olağanüstü hal çocuğudur. 
     Onu doğuran koşullar ortadan kalktığında bünyesindeki 4 eğilimin 4’ü de kendi evlerine dönmüştür. 
     Siyasi partiler koalisyonlarda yer alabilirler, ama normal koşullarda kendileri bir geniş koalisyon gibi kurulmazlar. 
     Bu, onların iç tutarlılığını zedeler. 
     Ancak ilkeli bir birliktelik, partilileri aynı çatı altına toplar. 
     Yoksa, birbirine taban tabana zıt görüşleri alelacele ve rasgele bir araya toplamak, bir "çıkar birlikteliği" görüntüsü yaratır ki, acısı sandıkta çıkar. 
     
     İsmail Cem’e güvenenlerden biri olarak, şu andaki popülaritesine ışığa koşan böcekler gibi üşüşenlerin hem ona, hem partisine zarar vereceği inancındayım. 
     Zaten yanında, fikriyatını kimselerin bilmediği bir Özkan, ne yapacağı belirsiz bir Derviş ve birbiriyle alakasız kökenden gelen iki grup başkanvekili varken, bu "çorba"ya "ne olursan ol yine gel" mantığıyla her gün yeni baharatlar katmanın yararını göremiyorum. 
     "Yenileşmenin başlıca engeli, insanımıza güvensizliktir" diyerek yola çıkan sosyal demokrat bir genel başkanın partisine, manifestosunun tamamen aksini savunanlar "yeni isim" diye alınıyorsa, o "omnibüs"ün yeniliğinden ve yönünden kuşkulanmamak elde değil. 
     
     







En büyük değişim 


Sel baskını, Irak ve seçimler... 


Derviş ne yapacak 


Ne kadar ayıp Hala neredeyiz 


Genç kurmaylarla 


Omnibüs partisi 


Patronumla gurur duyuyorum 5 . Çünkü... 


Vuracak, ama neden 


Türk toplumunun gelişme isteği hiç bitmeyecek 


Bu milletvekilleri uzaydan gelmedi ya 


Yeni ruh hali 


25 milyar doları olan, Türkiye’yi satın alır’ 


Kendiliğinden çıkmış 


Ankara’da politika krizi var, otomobil krizi yok 


</TEXT>
</DOC>
