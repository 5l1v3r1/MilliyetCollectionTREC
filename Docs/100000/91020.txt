<DOC>
<DOCNO> 91020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo16.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Futbol Federasyonu abarttı "Kore hakemi satın aldı" 
</HEADLINE>
<TEXT>

     17. Dünya Kupası'ndan elenmenin şokunu halen üzerinden atamayan İtalya, Güney Kore maçındaki Ekvadorlu hakem Byron Moreno'nun Koreliler'den rüşvet aldığını öne sürdü. 
     Corriere dello Sport gazetesi, İtalya Futbol Federasyonu'nun, ''Ekvadorlu hakemin satın alındığına'' ilişkin duyum aldığını, bunu ispatlamak için izleri takip ettiğini ileri sürdü. 
     32 yaşındaki Moreno için, ''Şişman, beceriksiz, toy'' ifadelerini kullanan İtalyan medyası, Ekvadorlu hakemin İtalya-Güney Kore maçından sonra ülkesine geri gönderildiğini belirtti. 
     Bu akşam saatlerinde İtalya'ya dönecek İtalyan kafilesinde Federasyon Başkanı Carraro'nun, cuma günü basın toplantısı düzenleyerek, olanları anlatacağı bildirildi. 
     Bu arada İtalyan gazetelerinde yer alan demeçlerinde Ekvadorlu hakem Moreno, ''Ben iyi hakemlik yaptım. FİFA'dan teşekkür aldım. İtalya az gol attı, çok hata yaptı. Totti'nin aldatmacası vardı, ben gördüm. Tommasi'nin pozisyonunda yan hakemin kararını uyguladım. Benimle ilgili bir sorun değil. Kızgınlıkla konuştuğunuzu biliyorum. Hayal kırıklığı yaşıyorsunuz, ama geçecek'' dedi. 
     





</TEXT>
</DOC>
