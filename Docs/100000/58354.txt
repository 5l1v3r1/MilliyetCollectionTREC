<DOC>
<DOCNO> 58354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur11.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Reformlar yapılırsa 2003'te en hızlı büyüyen biz oluruz" 
</HEADLINE>
<TEXT>

     Başbakan Yardımcısı Mesut Yılmaz, Türkiye'nin 2002 yılında ekonomik programın gereklerini idari 
     reformlarla birlikte gerçekleştirmesi ve Avrupa Birliği AB 
     ulusal programında yeralan kısa vadeli taahhütlerini başarıyla tamamlaması durumunda 2003'te dünyanın en hızlı büyüyen ülkesi konumuna geleceğini söyledi. Yılmaz, TÜSİAD'ın Yüksek İstişare Kurulu toplantısında yaptığı konuşmada, AB'ye tam üyelik ve güncel ekonomik, siyasi ve idari konular hakkında görüşlerini dile getirdi. Yılmaz, Türkiye'nin AB'ye tam üyeliği konusunun Cumhuriyet tarihinin en önemli projesi olduğunu belirterek, bunun ülkede yaşayan ve bundan sonra yaşayacak herkes açısından birinci derecede öneme sahip olduğunu kaydetti. Türkiye'nin bugün AB'ye tam üyelik yolunda en önemli sayılabilecek bir dönemece girdiğini vurgulayan Yılmaz, "Aşağı yukarı 40 yıla yaklaşan inişli çıkışlı ilişkilerimizin kronolojisi içinde tam üyelik yolumuz hiçbir zaman bugünkü kadar belirgin olmamıştır" diye konuştu. Laeken Zirvesi'nde Türkiye'nin AB'ye tam üyeliği konusunda müzakerelerin açılmasına ilişkin vadenin yaklaştığının kabul edildiğini vurgulayan Yılmaz, Leaken Zirvesi'yle birlikte ilk kez Türkiye'nin üyelik görüşmelerine resmi olarak atıfta bulunulduğunu kaydetti. Bunun AB ve Türkiye açısından büyük bir öneme sahip olduğuna işaret eden Yılmaz, sözkonusu gelişmenin AB'ye katılım sürecinde ortaya çıkan bazı zihni tereddütlerin aşılmasında da etkili olduğunu kaydetti. Yılmaz, bu gelişmelerin Türkiye politikalarını uluslararası ve AB normlarında belirlediğinde sonuç alabileceğini, bu normlara aykırı davrandığında ise izolasyona sürükleneceğini ortaya çıkardığını ifade etti. Halkın büyük çoğunluğunun AB üyeliğini desteklediğini belirten Yılmaz, AB'ye tam üyelik için başlanacak müzakerelerin ön koşulu olan Kopenhag siyasi kriterlerinin demokrasi, hukukun üstünlüğü ve insan haklarına saygı anlamına geldiğini ve bunların kağıt üzerinde değil bilfiil uygulamaya konulmasının önemli olduğunu belirtti. Yılmaz, kapsamlı bir Anayasa değişikliği yapan Türkiye'nin öngörülen bu koşulların gereğini yerine getirmekte zorlanmayacağını kaydetti. 
     
     Türk toplumu öfkeli 
     Başbakan Yardımcısı Yılmaz, Türk toplumunun çok öfkeli olduğunu ve öfkenin de ağırlıklı olarak siyasilere ve en fazla da hükümeti oluşturan partilere yöneldiğini vurguladı. 
     Siyasetteki yeni oluşumlara da bu öfkenin cesaret verdiğini kaydeden Yılmaz, Türk siyasi tarihinde öfke dalgasının iktidara taşıdığı bir partinin de görülmediğini söyledi. 
     Yaşanan ekonomik ve siyasi sorunlar nedeniyle ortaya çıkan bu öfkeyi haklı bulan Yılmaz, bu öfkenin ekonomik sorunlar ve geleceğe yönelik umutsuzluk ile mevcut olumsuzluklardan çıkış yolunun bilinememesinden ortaya çıktığını söyledi. 
     Yılmaz, öfkeyle gidilebilecek bir yolun alınabilecek bir sonucu bulunmadığına dikkat çekerek, herkesin karanlığa karşı bir lamba yakması gerektiğini söyledi. 
     
     2003'te en hızlı büyüyen oluruz 
     Başbakan Yardımcısı Mesut Yılmaz, Türkiye'nin ekonomik programın gereklerini idari reformlarla birlikte gerçekleştirmesi ve AB ulusal programında yeralan kısa vadeli taahhütleri 2002 yılında başarıya ulaştırması durumunda 2003'te dünyanın en hızlı büyüyen ülkesi konumuna yükselebileceğini vurguladı. 
     
     Türkiye Arjantin'den farklı 
     Mesut Yılmaz, Türkiye'nin son aylarda Arjantin'den ayrı üst bir kategoride değerlendirilmeye başlandığını belirterek, "Arjantin hızla moratoryumun eşiğine doğru giderken Türkiye'yi bu çizgiden ayıran gelişmeler aslında bu değerlendirmenin ardından yaşanmıştır. Önemli miktardaki dış kaynağın garanti altına alınması da bunun bir sonucudur" diye konuştu. Türkiye ile Arjantin arasındaki en önemli farklılığın bütçe hedefleri olduğuna dikkat çeken Yılmaz, Arjantin'in yüzde 2'lik faiz dışı fazla ile yetinirken Türkiye'nin yüzde 6.5'luk bir faiz dışı fazla hedefi belirlediğini söyledi. 
     Yılmaz yeni Özelleştirme Yasası'nı bu hafta hükümet tarafından ele alınacağını ve ocak ayı içinde de Meclis'in gündemine getirileceğini bildirdi. 
     Yılmaz, AB üyeliği konusunda ortaya atılan bazı görüşler nedeniyle bu alanda atılan aımların "taviz" gibi algılandığına işaret ederek, oluşan psikoloöjik duruma bağlı olarak AB yolunda atılacak her adımın cesaret ister hale geldiğini söyledi. Bu durumdan etkilenerek gerekenlerin yapılmaması durumunda "Bizler de mızıkçılar korosuna katılmış oluruz" diyen Yılmaz, AB'ye üyeliğe karşı duruşun en önemli gerekçesinin ülkenin bölünmesi iddiası olduğunu söyledi. Yılmaz, AB'ye üye olan hiçbir ülkenin bölünmediğini aksine ekonomik ve siyasi alanda gelişmesini tamamladığın söyledi. 
     






</TEXT>
</DOC>
