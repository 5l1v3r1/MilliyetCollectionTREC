<DOC>
<DOCNO> 85230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun08.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Penthouse Benettonlarla anlaştı 
</HEADLINE>
<TEXT>

     Erkek dergisi ''Penthouse'', üstsüz fotoğraflarını bastığı Benettonların gelininin açtığı davada, karşı tarafı anlaşma yapma konusunda ikna etmeyi başardı. 
     Benettonların gelini Judith Soltesz-Benetton, kendisinin üstsüz resimlerini basan, ancak bunların Rus tenisçi Anna Kurnikova'ya ait olduğunu öne süren Penthouse dergisi aleyhine 10 milyon dolarlık tazminat davası açmıştı. 
     Tarafların, mahkemenin derginin Haziran sayısının toplatılması yolunda karar vereceği gün anlaşmaya vardıkları bildirildi. 
     Anlaşmanın mali hükümleri konusunda açıklama yapılmadı. Ancak Benettonların avukatı Judd Burstein, Penthouse'un sahibi Robert Guccione'nin Judith Soltesz'e bir özür mektubu yolladığını ve henüz dağıtılmamış olan 18 bin adet dergiyi imha etmeyi kabul ettiğini belirtti. Derginin daha önce piyasaya verilen nüshalarından kaç tanesinin satıldığı ise tam olarak bilinmiyor. 
     Avukat, bununla birlikte bayan Benetton'un ''hatanın masum bir yanlışlıktan ibaret olduğuna inanmadığını'' sözlerine ekledi. 
     4 aylık hamile olan Benettonların gelini, fotoğrafların bundan 7 
     yıl önce Miami'de üstsüz olarak güneşlendiği sırada, kendisinden habersiz çekildiğini ifade ediyor. O tarihlerde profesyonel mankenlik yapan Judith Soltesz, ''çıplak fotoğraflarının oğlunun ya da doğacak çocuğunun eline geçmemesi için derginin toplatılmasını talep ettiğini'' söyledi. Öte yandan 21 yaşındaki Rus tenisçi Kurnikova'nın California mahkemesinde Penthouse aleyhine açtığı dava devam ediyor. Kournikova'yı temsil eden New Yorklu avukat Randy Mastro, ''Bizim davamız daha yeni başlıyor'' açıklamasında bulundu. 
     





</TEXT>
</DOC>
