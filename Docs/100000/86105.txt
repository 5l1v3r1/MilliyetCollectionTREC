<DOC>
<DOCNO> 86105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/soneko09.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Sermayenin tabana yayılması için güven en önemli unsur" 
</HEADLINE>
<TEXT>

     Devlet Bakanı Kemal Derviş, sermayenin tabana yayılmasında en önemli unsurun güven olduğunu söyledi. 
     Derviş, Niğde Organize Sanayi Bölgesinde bugün Birko İplik Fabrikası'nın açılışında yaptığı konuşmada, insanların bankacılığa, halka açılmış şirketlere güvenmesi gerektiğini belirterek, şunları kaydetti 
     ''2001 yılındaki krizin temelinde son on yılda finans sektörü ve bankacılığın yetersiz denetimi yatıyor. Türkiye Büyük Millet Meclisi yapısal reformlarla temel oluşturuyor. Devletin bazı kuruluşları halka ve piyasalara güven vermelidir. Bu güvende bağımsız kurullara büyük önem düşmektedir. Bu kurumlara deneyimli dürüst ve tarafsız insanlar gelmeli ve bu kurullar tarafsız ve güven verecek şekilde görev yapmalıdır. Örneğin Devlet İstatistik Enstitüsü'nün üreteceği veriler içerde ve dışarda Türkiye'yi izleyen insanlar için önem taşıyor.'' Birko fabrikasının açılmasının önemli olduğunu belirten Derviş, ''bu tür fabrikaların sayısının 10 bine çıkarılması lazım ki Türkiye hızla gelişsin'' dedi. 
     Derviş, 2002 yılının ilk 4 ay rakamlarına bakıldığında Türkiye ekonomisinin yavaş yavaş büyümeye geçtiğinin görüldüğünü ifade ederek, ''Mart ayında başlayan büyüme süreci önümüzdeki aylarda hızlanarak devam edecek. Büyüme sürecinde kamu gider-gelir dengesini iyi götürmek gerekir'' diye konuştu. 
     Yatırımda öncelikle verimliliği esas almak gerektiğini anlatan Derviş, yeni proje olmasa dahi mevcut yatırım projelerinin tamamlanması için 25 yıla gereksinim olduğunu söyledi. 
     -''BU YAZ BÜYÜMENİN HIZLANDIĞINI, ENFLASYONUN DÜŞTÜĞÜNÜ GÖRECEĞİZ''- Derviş, ''Bu yaz, büyümenin hızlandığını, enflasyonun düştüğünü göreceğiz'' dedi. 
     Türkiye'de dünyanın birçok yerinde olmayan dinamik bir girişimci ruhu olduğunu anlatan Derviş, Birko örneğinde insanların birbirine güvendiğini belirterek, ''büyüme insanların birbirine güvenine bağlı. 
     Buradaki insanlar birbirine gerçekten güvenmiştir'' şeklinde konuştu. 
     Türkiye için orta ve uzun vadede yabancıların iyimser olduklarını vurgulayan Derviş, kısa vadedeki belirsizlikler aşıldığında Türkiye'nin yüzde yıllık 6-7'lik büyüme hızını yakalayacağını belirtti. 
     Devlet Bakanı Derviş, fabrika açılışına gelmeden önce Niğde Valiliği'ni ziyaret ederek Vali Refik Arslan Öztürk'ten ilin sorunları hakkında bilgi aldı. 
     -MALİYE BAKANI ORAL- Maliye Bakanı Sümer Oral da açılan tesisin Türk özel sektörünün devlete olan güveninin canlı bir örneği olduğunu kaydederek, devletin de özel sektörün önünü açması ve yatırım iklimini oluşturması gerektiğini söyledi. 
     Türkiye'nin zor bir dönemi geçirmek üzere olduğunu belirten Oral, ekonomik hedeflere ulaşmanın lafla değil, icraatla mümkün olacağını vurguladı. 
     2000'li yıllara geldiğinde Türkiye'nin kamu maliyesi dengesini 
     güçlü bir yapıya yaklaştırmak için önemli yapısal reformların yapıldığını hatırlatan Oral, devletin daha verimli çalışmak zorunda olduğuunu kaydetti. Türkiye'nin satın alma gücü bakımından ekonomik büyüklükte dünyanın ilk 20 ülkesi arasında bulunduğunu hatırlatan Oral, şunları söyledi ''Türkiye dünyanın en gelişmiş ve gelişmekte olan ülkelerini bir araya getiren G20 grubunun şerefli bir üyesidir. Türkiye güçlü bir ülkedir, özel sektörü de dinamiktir.'' Türkiye'nin geçmişte çok istikrarsız dönemler yaşadığını kaydeden Oral, ''Hepimiz siyasetin içinden geliyoruz. Ben Niğde'ye çok geldim. Her seçimde bu seçimde istikrar çıksın dedik. İstikrar olmadan hiçbir şey olmaz. Sık sık hükümet değişsin isteklerinden ve her gün seçim laflarından Türkiye çok sıkıntı çekmektedir'' diye konuştu. Türkiye'de hiçbir şekilde karamsar olmamak gerektiğini belirten Maliye Bakanı Oral, Avrupa Birliği'ne aday olan ülkeler arasında bir ikisinin dışında Türkiye'nin diğerlerine bedel olduğunu söyledi. ''Sıkıntımız kamu maliyesi'' diyen Oral, bunu da aştığında Türkiye'nin önde gelen gelişmiş ülkelerden biri olacağını ifade etti. TOBB Başkanı Hisarcıklıoğlu da fabrikanın özel sektör ve yatırımlar açısından önemine dikkat çekerek, model olarak çok ortaklılığı açısından Birko'nun incelenmesi gerektiğini söyledi. Derviş ve Oral açılışı yaptıktan sonra fabrika tesislerini gezdiler. 
     





</TEXT>
</DOC>
