<DOC>
<DOCNO> 98046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/ekonomi/eko06.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fast food zinciri Burger King satıldı 
</HEADLINE>
<TEXT>

Dünyanın en büyük ikinci fast - food zinciri Burger King, 2 milyar 260 milyon dolara ABD’li Texas Pacific şirketinin de içinde bulunduğu bir konsorsiyuma devredildi 
     EKONOMİ SERVİSİ 

     McDonald’s’tan sonra dünyanın ikinci büyük fast - food zinciri olan Burger King, ABD’li yatırım şirketi Texas Pacific’in liderliğini yaptığı konsorsiyuma 2 milyar 260 milyon dolara satıldı. İngiliz içecek üreticisi Diageo bünyesindeki Burger King’i alan konsorsiyumda, Boston merkezli Bain Capital’in yanında ABD’li yatırım bankası Goldman Sachs da bulunuyor. Satış anlaşmasına göre Burger King Başkanı John Dasburg ve yönetimi görevinin başında kalacak. 
     Diageo uzun süreden bu yana Burger King’in elden çıkarılmasını planlıyordu. 
     Şirket CEO’su Paul Walsh, geçtiğimiz mart ayında, Burger King’in performansından memnun olmadıklarını, daha çok içki üretimi işinde yoğunlaşmak istediklerini ve bu çerçevede zincirin satışını düşündüklerini açıklamıştı. Şirket yetkilileri satıştan gelen parayla bu markalara daha çok yatırım yapacaklarını açıkladılar. 
     
     İçkide yoğunlaşacaklar 
     Dünyanın en büyük içki üretisi niteliğindeki Diageo’nun en tanınmış markaları arasında, ünlü viski markası Johnnie Walker, bira üreticisi Guinness, Bailey’s Irish Cream likörleri ve Smirnoff Vodka da bulunuyor. 
     Satışın açıklanmasının ardından Diageo’nun hisseleri Londra Borsa’sında yüzde 6.5 oranında yükseldi. 
     ABD’nin Miami kentinde 1954 yılında kurulan Burger King, halen 57 ülkede 11 bin 435 restorana sahip. Bu arada Burger King’in franchise vericileri şirketin Diageo’nun elindeyken bayilere çok az kar marjları verdiğini bunun da etkin bir pazarlamayı zora soktuğunu belirttiler. 
     



 EKONOMİ 


















</TEXT>
</DOC>
