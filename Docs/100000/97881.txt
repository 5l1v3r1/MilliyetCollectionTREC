<DOC>
<DOCNO> 97881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/yazar/bila.html </URL>
<DATE> 2002/07/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İdamsız AB yasaları 
</HEADLINE>
<TEXT>

     Meclis 29 Temmuz pazartesi günü açılacak. Siyasi partiler arasındaki temaslar sonucunda 3 Kasım’da erken seçim yapılması eğilimi ağırlık kazandı. 
     DYP lideri Çiller ile ANAP lideri Yılmaz arasında "önce seçim mi AB yasaları mı" tartışması da sonuçlandı. ANAP lideri Yılmaz, Çiller’in, "önce seçim" yaklaşımını kabul etmiş görünüyor. 
     Şimdi tartışılan, seçim kararı alındıktan sonra AB yasalarının çıkarılıp çıkarılamayacağı... 
     Başbakan Bülent Ecevit, seçim kararı aldıktan sonra Meclis’in gündemine diğer konuların girmesinin zor olduğunu düşünüyor. Ancak ortam uygun olursa, AB yasaları konusunda DSP’nin katkı vereceğini de ekliyor. 
     ANAP, DYP ile yaptığı temasta seçim kararından sonra AB yasalarının geçirilmesi konusunda destek sözü almış durumda. 
     ANAP ve DYP’nin yanı sıra Yeni Türkiye Partisi de AB yasaları lehine oy kullanma kararı aldı. AK Parti de, Saadet Partisi de AB yasalarından yanalar. Ancak her partinin kendine özgü bazı koşulları var. Örneğin, idam cezasının kaldırılması konusunda AK Parti ve DYP, Anayasa düzenlemesi yapılmasını belirtiyorlar. İdam cezasının kaldırılmasından yararlanacak olanların af ve şartlı salıverilmeden yararlanmalarını önleyecek bir hükmün Anayasa’ya konulmasını istiyorlar. 
     Kürtçe yayın ve öğrenim konusunda da henüz partiler arasında tam bir uzlaşma sağlanmış değil. 
     Bu koşullarda idam konusunu dışarıda bırakarak Başbakanlık Avrupa Birliği Genel Sekreterliği tarafından hazırlanan 13 uyum yasasının bir paket halinde Meclis’e getirilmesi düşünülüyor. İdam, Kürtçe yayın ve öğrenim gibi tartışmalı konuları seçim sonrasına bırakarak, iktidar ve muhalefet partileri isterlerse AB yasalarını çıkarabilirler. Bu amaçla ANAP, DYP ve Yeni Türkiye Partisi arasında yoğun bir temas sürdürülüyor. İdam konusunda Anayasa değişikliği gerçekleştirmenin zorluğunu dikkate alan ANAP ve DYP, Yeni Türkiye Partisi’nin de desteğiyle bir uzlaşma ortamı oluşturmaya gayret ediyorlar. İdam ve Kürtçe sorununun paket dışında bırakılmasına yeni Türkiye Partisi de sıcak bakıyor. İsmail Cem ve Hüsamettin Özkan, partiler arasında tartışma yaratan değil, uzlaşma sağlanmış konuların ön plana alınması halinde seçim kararı alındıktan sonra da AB uyum yasalarının çıkarılabileceğini vurguluyorlar. 
     Seçim kararı alındıktan sonra parti yönetimlerinin gruplarına hakim olabilirlerse, tartışmalı konular dışında 13 AB yasasının daha Meclis’ten geçirilme olasılığı bulunuyor. 
     İdamın orta vadeli olması nedeniyle de seçim sonrasına bırakılmasında partiler uzlaşma sağlamış gibi görünüyorlar. 
     Pazartesi seçim kararı ile birlikte, Meclis’in, çıkaracağı yasalarla AB konusunda bir adım daha atması mümkün. 
     
     







HADEP 


Yahu sıkmayın canınızı... 


İdamsız AB yasaları 


Kabus senaryosu ne anlama geliyor 


Bir ihtilalin oluşumundan anılar .. 


Midye siyaseti 


Posof İnternet Cafe 


Nereye gidiyoruz 


Erdoğan’ı beğenenler askere güveniyor 


İsmail Cem’in pastırma sorunu 


Paşabahçe kapanmasın 


TEAŞ’ın zararı, Demirel - Çiller döneminden... 


Ayşe Teyze ABD’nin batıklarından bana ne 


Oğullar Cola’da yetişiyor 


</TEXT>
</DOC>
