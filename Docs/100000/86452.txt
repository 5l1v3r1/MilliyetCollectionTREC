<DOC>
<DOCNO> 86452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/guncel/gun01.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Herşeyi bilen adam’ döndü ve tutuklandı 
</HEADLINE>
<TEXT>

Kırmızı bültenle aranan Şükrü Karahasanoğlu İtalya’da yakalanmış daha sonra serbest bırakılmıştı 
     SİNAN TOROS, DİNÇER ŞEREF İstanbul 

     Batık bankalarla ilgili davaların kilit isimlerinden, konuşması halinde karanlıkta kalan birçok noktayı aydınlatacağı öne sürülen Etibank ve Sümerbank’ın eski genel müdürü Şükrü Karahasanoğlu dün İtalya’dan Türkiye’ye döndü. Karahasanoğlu, tutuklanarak Kartal Cezaevi’ne gönderildi. Tedavi için İtalya’ya giden Karahasanoğlu, hakkındaki kırmızı bülten nedeniyle çıkarıldığı mahkemece tutuklanmış ancak daha sonra serbest bırakılmıştı. Karahasanoğlu’nu taşıyan İtalyan Havayolları Alitalia uçağı, dün saat 14.55 sıralarında Atatürk Havalimanı’na indi. 
     Karahasanoğlu, polisler tarafından Havalimanı Pasaport Kısım Amirliği’ne götürüldü. 
     Avukatı Şener Atılgan ile kardeşi Cengiz Karahasanoğlu da, Karahasanoğlu ile birlikte Milano’dan İstanbul’a geldiler. 
     Atılgan, "Karahasanoğlu, kendi istek ve arzusuyla ülkesine dönmüş, kendi iradesi ve kendi arzusuyla da Türkiye devletine teslim olmuştur. Bundan sonra yargı safhası devam edecektir" dedi. 
     Hakkında üç gıyabi tutuklama kararı bulunan Karahasanoğlu, geniş güvenlik önlemleri arasında İstanbul Adliyesi’ne getirilerek İnfaz Savcılığı kalemine çıkarıldı. Sümerbank davasının görüldüğü İstanbul 6. Ağır Ceza Mahkemesi ve Etibank davasının görüldüğü İstanbul 5. Ağır Ceza Mahkemesi’ne sevk edilen Karahasanoğlu, hakkında İstanbul DGM’nin aldığı gıyabi tutuklama kararları vicahiye çevrilerek Kartal Cezaevi’ne gönderildi. 
     



 GÜNCEL 













</TEXT>
</DOC>
