<DOC>
<DOCNO> 95374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur17.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Derviş'in devam kararı olumlu'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Devlet Bakanı Kemal Derviş'in hükümetteki görevini sürdürecek olmasının, ''Türkiye'de ekonomik istikrarın korunması açısından olumlu bir gelişme'' olduğunu söyledi. 
     AB Konvansiyon toplantıları için Brüksel'de bulunan Yılmaz, İMKB FEAS Salonu'nda video-konferans sistemi aracılığıyla basın mensuplarının sorularını yanıtladı. 
     Yılmaz, Devlet Bakanı Kemal Derviş'in istifa edip, daha sonra istifasının geri almasıyla ilgili soru üzerine, şunları söyledi 
     ''Sayın Derviş'in hükümetteki görevini sürdürecek olması, Türkiye'de ekonomik istikrarın korunması açısından bence olumlu bir gelişmedir. Ben Sayın Derviş ile önceki gün yaptığım görüşmede de, kendisinin siyasi bazı arayışlar nedeniyle hükümetteki görevinden ayrılmasının, Türk ekonomisini olumsuz etkileyebileceği konusundaki endişelerimi dile getirmiştim. 
     Özellikle dış çevrelerde, bunun Türkiye'nin ekonomik programdan vazgeçebileceği şeklinde yorumlanması konusundaki endişemi dile getirmiştim. Dün varılan sonucu, bu açıdan çok olumlu görüyorum. Sayın Derviş'in hem gelecekte siyasette rol alma projesinden vazgeçmeden hem de şu andaki ekonomik programı yürütme misyonunu sürdürmesini, fevkalede yararlı bir uzlaşma olarak görüyorum.'' 
     





</TEXT>
</DOC>
