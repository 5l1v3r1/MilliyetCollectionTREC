<DOC>
<DOCNO> 55105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/dunya/adun.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganlar muharip Türk istemiyor 
</HEADLINE>
<TEXT>

Bonn'daki Afganistan Konferansı'na katılan Türk gözlemci Aydemir Erman, Afgan delegelerin Türk askerini muharip olarak değil, insani yardımda bulunan asker olarak görmek istediğini söyledi 
     MEHMET AKTAN Bonn 

     Almanya'da Bonn yakınlarında yapılan Afganistan Konferansı'nı "gözlemci" statüsüyle izleyen 19 ülke diplomatı arasındaki Dışişleri Bakanlığı Müsteşar yardımcısı ve Afganistan Koordinatörü Aydemir Erman, "Afganlılar bir anlaşma sağlamak için bu fırsatı kaçırmamalı" dedi. Erman, üzerinde günlerden beri konuşulan geçici hükümet ve konseyin kimlerden oluşacağı, çalışma takviminin nasıl işleyeceği açık şekilde belirlenmeden anlaşma yapılırsa, bunun zayıf kalacağı uyarısında bulundu. 
     Türkiye'nin bu konferanstan Afgan halkının 20 yıldan fazla zamandan beri çektiği ıstıraba son verecek ve Afganistan'ı uluslararası camiada hak ettiği yere ulaştıracak bir sonuç beklediğini ifade eden Erman, "Geniş tabanlı, bütün grupların serbestçe temsil edildiği, ülke sorunlarına eğilebilecek bir hükümetin kurulması, hiç bir ülkenin Afganistan'ın içişlerine karışamayacağı bir düzenin sağlanması bizim en samimi arzumuzdur" dedi. 
     
Türk askerine ilgi      Babasının 1950 - 53 arasında Türkiye'den Afgan ordusuna yardım amacıyla yarbay olarak görevlendirildiğini ve böylece kendisinin de çocuk yaştan beri Afgan halkını tanıyıp sevdiğini belirten Aydemir Erman, "Birçok toplantıda Afganlılardan gördüğümüz yakın ilgiyi, Petersberg konferansında da istisnasız bütün gruplardan gördüm" dedi. 
     Erman, Milliyet'in "Türk askerinin barış gücünde olmasını da istediler mi " sorusu üzerine, uluslararası barış gücü konusunun bu konferansta bütün ayrıntılarıyla ele alınmadığını belirtti ve böyle bir güç için Afgan halkının genel rızasının alınması ve BM'nin bir karar çıkarması gerektiğini hatırlattı. 
     Erman "Ama edindiğim izlenim, eğer barış gücüne katılım söz konusu olursa, Afganların, Türk askerinin dost ve kardeş olarak geleceğinin bilinci içinde olduğu ve bize kuçak açacağı yönündedir. Ancak Türk askerini Afganistan'da 'muharip' olarak değil, halka insani yardımın dağıtılması ve çeşitli hizmetlerin sunulmasına yardım edecek asker olarak görmek istediklerini dile getirdiler" dedi. 
     
Gözlemcilere kolaylık      Hafta başından beri konferansı izleyen 'gözlemci' statüsündeki diplomatlar, Afgan gruplarının kendi aralarında veya kendi içinde yaptığı müzakerelere katılmayarak, sadece görüşmelere verilen aralarda, yemek sırasında Afgan delegelerle biraraya geldiler. Ayrıca her gözlemci diplomat, konuşmak istediği Afgan delegeye BM görevlileri aracılığıyla mesaj gönderip rahatça temas kurdu. 
     Bu arada devlet konuk evindeki BM sekretaryası da, görüşmelerin akışı hakkında 19 ülkenin gözlemcisini sık sık bilgilendirdi. Müsteşar yardımcısı Aydemir Erman, ev sahibi Almanların bütün katılımcılara her bakımdan rahatlık sağladığını, görüşmeler hakkında gerekli bilgiye sahip olduklarını dile getirdi. 
     



 DÜNYA 










</TEXT>
</DOC>
