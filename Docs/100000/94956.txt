<DOC>
<DOCNO> 94956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur29.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nda Derviş ile Gürel tartıştı... 
</HEADLINE>
<TEXT>

     Başbakan Bülent Ecevit'in 72 günün ardından başbakanlık ettiği Bakanlar Kurulu toplantısında tartışmalar yaşandı. 
     Bakanlar Kurulu'nun bir saat 15 dakika süren toplantısı üç ayrı tartışmaya sahne oldu. Toplantıda ilk olarak ekonominin genel durumu hakkında bilgi veren Kemal Derviş dün başbakanlık yardımcılığı görevine atanan Şükrü Sina Gürel ile tartıştı. 
     Başbakan Yardımcısı ve Devlet Bakanı Şükrü Sina Gürel, Başbakan Ecevit'e toplantı süresince sürekli bilgi verdi. Bu sırada konuşmakta olan Derviş, Gürel'e dönerek, "Ne kadar çok konuşuyorsunuz" diyerek müdahale etti. Gürel ise "Hayır. Sizi dinliyorum" dedi. 
     Kemal Derviş Bakanlar Kurulu toplantısından sonra Dışişleri Bakanı İsmail Cem ile görüştü. Görüşme çıkışında gazetecilerin Bakanlar Kurulu'ndaki tartışmayı hatırlatması üzerine "önemli birşey değil" dedi. 
     Tartışma sonrasınra iki bakan arasında ufak bir gerginlik yaşandığı kaydedildi. 
     Toplantıda memur maaşları ve memurların özlük hakları konusunun ele alındığı sırada ise, Maliye Bakanı Sümer Oral ile İçişleri Bakanı Rüştü Kazım Yücelen arasında polis maaşları konusunda tartışma yaşandığı bildirildi. 
     Bakanlar Kurulu'ndaki son tartışmanın ise, Dünya Kupası'nda üçüncü olan Türk Milli Futbol Takımı oyuncuları ile teknik kadroya verilecek Devlet Üstün Hizmet Madalyası konusunda yaşandığı ifade edildi. Çalışma ve Sosyal Güvenlik Bakanı Yaşar Okuyan'ın Futbol Federasyonu yetkililerine de madalya verilmesi konusunu dile getirdiği belirtilirken, spordan sorumlu Devlet Bakanı Fikret Ünlü'nün yönetmeliklerin buna uygun olmadığını anlattığı ve bunun üzerine Okuyan'ın ikna edildiği bildirildi. 
     Öte yandan Devlet Bakanı Kemal Derviş, Başbakanlıktan ayrılırken Bakanlar Kurulu'ndaki tartışmaların önemli olmadığını ifade etti. 
     





</TEXT>
</DOC>
