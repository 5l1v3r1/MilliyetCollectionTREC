<DOC>
<DOCNO> 87954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/ekonomi/eko04.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel faiz borsayı zora sokuyor’ 
</HEADLINE>
<TEXT>

İstanbul Borsası Başkanı Osman Birsen, reel faizlerin hiçbir ülkede olmadığı biçimde İMKB’yi zor bir rekabetin içine ittiğini söyledi 
     EKONOMİ SERVİSİ 

     İstanbul Menkul Kıymetler Borsası İMKB Başkanı Osman Birsen, Türkiye’deki reel faizlerin yüksekliğine dikkat çekerek, "Borsaların kendi yapıları içinde yeni yatırımcıya sağladığı getiri ile yüksek reel faizlerin karşılaştırılması, hiç bir ülkede olmadığı şekilde bizi zor bir rekabetin içine itiyor" dedi. 
     Marmara Üniversitesi MÜ Bankacılık ve Sigortacılık Enstitüsü ile Bankacılık ve Sigortacılık Yüksek Okulu tarafından düzenlenen ’Türk Sermaye Piyasasının Gelişimi ve Yeniden Yapılanma Çalışmaları Konferansı’’nda konuşan Birsen, son 15 yılda yüksek bir enflasyonist yapı olduğunu,kendilerini en çok baskı altında tutan olgunun da yüksek reel faizler olduğunu söyledi. 
     
     Faiz düşerse... 
     Borsaların kendi yapısı içinde reel faizlerin hiçbir ekonomiyle karşılaştırılmayacak kadar yüksek olduğunun görüldüğünü belirten Birsen, "Reel faiz, kamunun borçlanma ihtiyacının azalmasıyla birlikte makul düzeylere geldiği zaman, borsadaki hisse senetlerinin getirilerinin hem artacağını hem de bu getirilerin diğer getirilere göre daha avantajlı hale geleceğini kaydetti. 
     Birsen, "Rakamlara bakıldığında önemli bir gelişmeyi yaşadığımız görülüyor. 2001 yılı sonu itibariyle dünya sıralamasında likidite ve işlem hacminde de borsamız 23. sırada yer almaktadır. Gelişen borsalar açısından da 4. sırada bulunuyor" dedi. 
     SPK Başkanı Doğan Cansızlar da İMKB’nin özelleştirilmesinin gündeme gelebileceğini, bu konuda çalışmaların devam ettiğini söyledi. Cansızlar, kamu kesiminin toplam menkul kıymet stoku içerisindeki payının yüzde 92.1, özel sektörün de yüzde 7.9 olduğunu belirterek, ’Bu, sermaye piyasalarının istenilen seviyede olmadığının bir göstergesidir’’ dedi. 
     



 EKONOMİ 
























</TEXT>
</DOC>
