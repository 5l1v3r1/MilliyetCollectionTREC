<DOC>
<DOCNO> 77548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun31.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta ve zengin Amerikalı kopyalanıyor mu 
</HEADLINE>
<TEXT>

     Amerika'da, tedavisi mümkün olmayan bir hastalığa yakalanan ve ölüm döşeğinde bulunan zengin bir Amerikalının, merkezi Kanada'da bulunan Rael tarikatından, kendini kopyalamasını istediği bildirildi. 
     Rael tarikatına yakınlığıyla bilinen ve daha önce insan kopyalama çalışmalarına başladığını açıklayan Clonaid adlı şirketin sözcüsü Nadine Gary yaptığı açıklamada, ''Yeni aday 59 yaşında çok zengin, bekar ve çocuğu olmayan bir Amerikalı. Bu kişi tedavisi mümkün olmayan bir hastalığa yakalanmış ve hastalığı artık son aşamada' dedi. 
     Rael tarikatının bildirisinde ise kimliği gizli tutulan adamın ''servetinin yarısını kendi kopyasına hamile kalacak taşıyıcı anneye, diğer yarısını ise doğacak kopyasına bırakmayı'' vasiyet ettiği kaydedildi. 
     Bildiride, ''bünyelerinde şu anda birçok taşıyıcı anne bulunduğu, bu annelerin arasında Clonaid araştırma şirketinin bilim müdürü 
     Brigitte Boisselier'in kızının da bulunduğu'' belirtildi. 
     Clonaid şirketinin sözcüsü Gary ayrıca, ''Kopya bebek doğar doğmaz, bu kişi görmekte olduğu tedaviyi kesecek ve büyük bir olasılıkla ölecek, çünkü bu hastalık yüzünden çektiği acılar dayanılmaz boyutlara ulaştı'' dedi. 
     Dünyada 55 bin üyesi olduğu açıklanan ve UFO'cular olarak da adlandırılan Rael tarikatı üyeleri, yeryüzündeki yaşamın uçan dairelerle uzaydan gelen zeki varlıklar tarafından yaratıldığına, insanın da genetik kopya ürünü olduğuna inanıyorlar. 
     Kanada'da yaşayan tarikat lideri eski gazeteci Claude Vorilhon adlı Fransız, peygamber olduğunu iddia ediyor ve genetik kopyalamanın, insanlığa sonsuz yaşam olanağı vereceğini söylüyor. 
     






</TEXT>
</DOC>
