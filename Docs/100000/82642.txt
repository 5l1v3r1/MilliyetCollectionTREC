<DOC>
<DOCNO> 82642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/soneko27.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkallar kepenk kapatma eylemine destek arıyor 
</HEADLINE>
<TEXT>

     Bursa Bakkallar ve Benzerleri Odası BBBO Başkanı Nedim Sezer, Bakkallar ve Bayiler Federasyonu'nca belirlenecek bir tarihte yapılacak ''kepenk kapatma'' eylemine, diğer esnaf kesimlerinin de desteğini beklediklerini söyledi. 
     Sezer, Bursa Esnaf ve Sanatkar Odaları Birliği BESOB Başkan Vekili Hüseyin Köse ile bazı esnaf odaları başkanlarının da katılımıyla düzenlediği basın toplantısında, bakkalların, cumhuriyet tarihinin en büyük mağduriyetini yaşadıklarını savunarak, çekilen sıkıntıların hükümet tarafından görmezden gelindiğini öne sürdü. 
     Bakkallar ve Bayiler Federasyonu Genel Kurulu'nda, ''Marketler Yasası''nın bir an önce çıkarılması gerektiğini vurgulamak amacıyla 1 günlük kepenk kapatma eylemi yapma kararı alındığını hatırlatan Sezer, şöyle konuştu 
     ''Bütün sorunlarımızı kamuoyuna ve yetkililere duyurmak ve Marketler Yasası'nı hızlandırmak amacıyla federasyonca belirlenecek tarihte bir gün kepenk kapatacağız. Marketlerin, 57 dalda esnaflık yapan üreten, alın teri döken meslektaşlarımızı üzdüğünü biliyoruz. Bu yüzden, eylemimize diğer esnaf arkadaşların da desteğini bekliyoruz. 
     Hiç olmazsa o gün, kapılarını yarıya kadar kapatarak eylemimize katkıda bulunmaya çağırıyoruz.'' BESOB Başkan Vekili Hüseyin Köse de, birlik olarak tüm esnaf kesimlerinin kepenk kapatmasından yana olduklarını belirterek, bu yönde Türkiye Esnaf ve Sanatkarlar Konfederasyonu tarafından karar alınmasının söz konusu olduğunu, ancak kararın çıkmaması halinde bile bu konuda Bursa'nın önderlik yapabileceğini belirtti. 
     





</TEXT>
</DOC>
