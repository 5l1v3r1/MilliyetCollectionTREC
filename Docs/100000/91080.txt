<DOC>
<DOCNO> 91080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/ekonomi/eko03.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en zengin Türk’ü iki milyar maaşa bağlandı 
</HEADLINE>
<TEXT>

İki yıl önce dünyanın en zengin 29’uncu kişisi gösterilen ve iki bankası ile ilgili karar nedeniyle mal varlığına tedbir konulan Karamehmet mahkeme kararıyla 2 milyar lira maaşa bağlandı 
     ERSAN ATAR Ankara 

     Amerikan Forbes dergisinin, "2000 yılı en zenginleri listesinde 8 milyar dolarlık servetiyle dünyanın en zengin 29 işadamı" arasında gösterdiği Pamukbank’ın sabihi olan Çukurova Grubu’nun sahibi Mehmet Emin Karamehmet’e mahkeme kararıyla 66 milyon 666 bin lira günlük "harçlık" verilecek. 
     Bankacılık Düzenleme ve Denetleme Kurumu BDDK tarafından Pamukbank’a el konulmasının ardından Kurul’un başvurusu üzerine önceki gün Ankara 1. Asliye Ticaret Mahkemesi tarafından, Karamehmet’in yanı sıra, Çukurova Holding’in Yönetim Kurulu Başkanvekili Osman Berkmen, Yönetim Kurulu üyeleri Sezer Bilgili ve Fikret Aktekin ile eski Genel Müdür Orhan Emirdağ’ın taşınır - taşınmaz mallarına ihtiyati tedbir konuldu. Bu kararın ilginç bir ayrıntısının olduğu ortaya çıktı. 
     
     Günlük 66 milyon 
     Tebdir kararını veren Ankara 1. Asliye Ticaret Mahkemesi, bu kişilerin "mağdur olmamaları ve günlük yaşamlarını sürdürebilmeleri için" her birinin, banka hesaplarındaki paralarından aylık olmak kaydıyla, 2’şer milyar lira harcama yetkisi tanıdı. 
     Buna göre, mal varlıklarıyla ilgili tedbir kararı alınan Karamehmet, holdingin diğer yöneticileri ve bankanın eski yöneticileri ayda 2 milyar lira, yani günlük 66 milyon 666 bin lira harcama yapabilecek. 
     
Grup kredileri tespit edilecek      Pamukbank’a el konulması ve Çukurova Holding’in yöneticilerinin mallarına tedbir getirilmesine dayanak olan BDDK raporlarında da "bildik bir yöntemöden bahsedildiği belirtildi. 
     Alınan bilgiye göre BDDK raporlarında, Pamukbank’ın sermaye açığının önemli bir bölümünün Çukurova Holding’in diğer yan kuruluşlarına aktarılan paradan kaynaklandığı saptaması yapıldı. Raporlarda, holdingin hangi kuruluşuna ne kadar aktarım yapıldığının yer almadığı, bu bilgilerin ayrıntılı murakıp raporlarında "işleneceği" kaydedildi. 
     



 EKONOMİ 






















</TEXT>
</DOC>
