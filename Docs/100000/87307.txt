<DOC>
<DOCNO> 87307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/siyaset/asiy.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit çekilecek peki kim gelecek 
</HEADLINE>
<TEXT>

Sağlık sorunları giderek artan Başbakan Ecevit’in çekilmesiyle gündeme gelecek hükümet alternatifleri, Ankara kulislerinde konuşulmaya başlandı. İşte senaryolar 
     SERPİL ÇEVİKCAN Ankara 

     Başkentte Ecevit’in bu yazı Başbakan olarak geçirmesi ya da çekilmesi halinde hükümeti ve DSP’yi bekleyen gelişmelere ilişkin olarak şu alternatifler konuşuluyor 
     
     ECEVİT ÇEKİLMEZSE... 
     Ecevit, ekim ayına kadarki süreyi "Başbakan" olarak geçirecek. 
     1. Bu süreçte hükümet işleri, başta Hüsamettin Özkan olmak üzere, başbakan yardımcılarının idaresinde, diplomasi ve AB ile ilişkiler Cumhurbaşkanı Sezer ve Dışişleri Bakanı İsmail Cem’in, ekonomi de Kemal Derviş’in eliyle yürütülecek. 
     2. Ecevit yaz aylarını Başbakan olarak geçirirse koalisyon ortakları en uygun "erken seçim" tarihini belirleyecek. Kulislerde 2003 başı seçeneği konuşuluyor. 
     Ecevit sağlık sorunlarının iyice ağırlaşması halinde başlangıçta reddettiği "vek let" formülüne razı olabilir. Vek let için Bahçeli’nin adı geçiyor. 
     
     EĞER ÇEKİLİRSE... 
     Başbakan’ın görevini bırakması ya da bırakmak zorunda kalması halinde anayasa gereği hükümet "düşmüş" sayılacak. Bu durumda Cumhurbaşkanı bir milletvekilini hükümeti kurmakla görevlendirecek. Sezer’in bu aşamada üç seçeneği bulunuyor 
     1. Meclis’te en fazla sandalyeye sahip olan DSP’den bir ismi görevlendirecek. 
     2. Parlamentodan "uzlaşmacı" bir ismi görevlendirebilecek. 
     3. Bu süreçte MHP sandalye sayısını artırarak birinci parti olabilir, Sezer Bahçeli’ye görev verebilir. 
     Görevlendirme sürecinde "güvenoyu alabilecek kombinasyon" arayışları olacak. DYP’li koalisyon formülleri de tartışılacak. 
     Uzlaşma sağlanırsa, seçimlere azınlık hükümeti ile de gidilebilecek. 
     45 gün içinde hükümet kurulamazsa ya da kurulan hükümet güvenoyu alamazsa Cumhurbaşkanı ülkenin seçime gitmesine karar verecek. 
     
     DSP’DE NELER OLUR 
     Görevden çekilmesi halinde DSP Genel Başkan Yardımcısı Rahşan Ecevit bayrağı taşımaya çalışacak. 
     Ecevit çifti, partiyi güvendiği bir isme bırakmaya çalışacak. Bu isim sürpriz bir isim olabilecek. Genel Başkan yardımcıları Tayfun İçli, Zeki Sezer ve Orman Bakanı Nami Çağan aday isimler arasında. 
     Ecevit, görevini hükümette beraber çalıştığı ve kamuoyunda öne çıkan isimler için de düşünebilir 
     KEMAL DERVİŞ Ekonomideki yetkinliği ve kamuoyunda yarattığı güven en büyük şansı olarak görülüyor. 
     İSMAİL CEM Dışişleri Bakanlığı görevinde yüksek performansıyla öne çıktı. CHP geçmişi DSP için handikap, ancak sol siyasette önemli bir geçmişi var. 
     HÜSAMETTİN ÖZKAN 11 yıldır Ecevit’in en yakınındaki isim. Koalisyon kültürü ve parlamento ilişkilerinde uzman. Ancak Rahşan Ecevit’le arasındaki gerginlik sorun. 
     DSP kulislerinde Ecevit sonrası için, "Özkan, Derviş ve Cem üçlüsüyle açılacak bir cephe Rahşan Ecevit’in tek tek belirlediği delegelerden bile oy alarak kongreden çıkabilir. Bu üç isimden biri genel başkanlığı üstlenir" görüşü de öne çıkıyor. 
     



 SİYASET 














</TEXT>
</DOC>
