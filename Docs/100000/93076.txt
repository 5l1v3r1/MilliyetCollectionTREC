<DOC>
<DOCNO> 93076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/spo04.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor FIFA’ya gitti 
</HEADLINE>
<TEXT>

     Sambacı krizi 
     BREZİLYALI futbolcularla ilgili sıkıntılar yaşayan Trabzonspor, şimdi de Da Silva’nın kulübü Atletico Portuguesa’dan davacı oldu. Brezilyalı futbolcunun eski kulübünün, ödemesi yapılan 250 bin dolarlık transfer taksidini yine istemesi, yönetimi kızdırdı. Genel Sekreter Mahmut Ören, "Ödemeyi yaptık, halen parayı istiyorlar. Evrakları ve dekontu, FIFA’ya yolladık" dedi. 
     
     PAF’a gönderdiler 
     GEREDE kampında, 1 haftadır devam eden çalışmalara katılmayan Brezilyalı futbolcuların, bir süre PAF takımla antrenmanlara çıkacağı bildirildi. Teknik Direktör Samet Aybaba, "Önceki gün gelen Jarro’yu kampa almadım. Da Silva’nın da geleceğini duyduk. O’nu da Trabzon’a göndereceğim. İkisi de, PAF takımımızla birlikte antrenman yapacaklar" diye konuştu. 
     
Nefes almak bile yasak      TRABZONSPOR’UN Gerede kampında, ipler iyice sıkılıyor. Dün sabah kros çalışması yapan Bordo - Mavililer, akşam da topla çalıştılar. Teknik Direktör Samet Aybaba’nın, bugünden itibaren, antrenman sayısını üçe çıkaracağı öğrenildi. Öğlen saatlerine koyulan ekstra idmanda, kondüsyona ağırlık verilecek. Aybaba, "Bu kamp bizim için çok önemli" dedi. 
     
Özkan Sümer’in en zor gecesi      BAŞKANLIĞA geldikten sonra ilişkileri ile sürekli olarak gündeme gelen Özkan Sümer, yönetim kurulu üyesi Yusuf Reha Alp’in düğününde huzursuz anlar yaşadı. Zorlu Otel’de yapılan nikah töreninde, konuşmadığı isimlerle karşılaşan Sümer’in keyfi kaçtı. Arasının bozuk olduğu Sadi Tekelioğlu ve Hami ile bir araya gelmemeye çalıştı. 
     



 SPOR 



























</TEXT>
</DOC>
