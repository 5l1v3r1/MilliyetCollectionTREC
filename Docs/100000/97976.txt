<DOC>
<DOCNO> 97976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko32.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi bürokrasisi İstanbul'da toplandı... 
</HEADLINE>
<TEXT>

     Ekonomi bürokrasinin zirvesi, ekonomideki son gelişmeleri değerlendirmek üzere İstanbul'da biraraya geldi. 
     Amerikan aylık ekonomi dergisi Global Finance tarafından düzenlenen yuvarlak masa toplantısı, Hilton Oteli'nde saat 15 15'de başladı. 
     Global Finance Dergisi Genel Yayın Yönetmeni Mark Johnson'ın ev sahipliğinde gerçekleştirilen toplantıya, Merkez Bankası Başkanı Süreyya Serdengeçti, Bankacılık Düzenleme ve Denetleme Kurulu BDDK Başkanı Engin Akçakoca, Hazine Müsteşarı Faik Öztrak, Sermaye Piyasası Kurulu SPK Başkanı Doğan Cansızlar, Yabancı Sermaye Derneği YASED Yönetim Kurulu Başkan Yardımcısı Nutki Aksoy katıldılar. 
     Verilen bilgiye göre, basına kapalı yapılan toplantıda, Türkiye'nin şu anki durumu, önemli makro ekonomik ve yeniden yapılanma hedefleri, bankacılık sektörünün durumu, Türkiye'nin yabancı sermayeyi teşvik için neler yaptığı ve AB üyeliğinin Türkiye için önemi konuları ele alınacak. 
     SPK Başkanı Doğan Cansızlar, toplantıya ilişkin olarak gazetecilere yaptığı açıklamada, ekonomideki son gelişmeleri ve bu gelişmelerin sermaye piyasasına etkisini değerlendireceklerini söyledi. 
     Global Finance Türkiye Temsilcisi Demir Baran Sarol, A.A muhabirine yaptığı açıklamada, her yıl böyle bir toplantıyı Merkez Bankası başkanlığında bankacılık sektörünün temsilcileriyle yaptıklarını, bu yıl ise BDDK Başkanı Akçakoca'nın önerisi üzerine toplantıya Hazine, SPK ve YASED temsilcilerinin de katıldığını belirtti. 
     Basımı ve dağıtımı Amerika'da gerçekleştirilen Global Finance Dergisi'nin 50 bin abonesi bulunduğunu belirten Sarol, derginin dünya genelinde bulunan 9,820 adet belli başlı yabancı yatırımcılara gönderildiğini söyledi. 
     





</TEXT>
</DOC>
