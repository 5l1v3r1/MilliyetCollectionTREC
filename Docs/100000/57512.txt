<DOC>
<DOCNO> 57512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sonspo06.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'dan istifa eden Rıza Çalımbay'a destek 
</HEADLINE>
<TEXT>

     İngiltere Süper Ligi takımlarından Aston Villa'da forma giyen milli futbolcu Alpay Özalan, çok değer verdiği Göztepe Teknik Direktörü Rıza Çalımbay'ın istifasıyla adeta yıkıldığını açıkladı. 
     Alpay, internette kendisine ait ''www.alpayozalan.com''adlı sitede yaptığı açıklamada, Göztepe'ye olan sevgisini vurgulayarak, şunları kaydetti 
     ''Rıza Çalımbay, Göztepe Teknik Direktörü olduğunda çok sevinmiş ve sarı-kırmızılı takımın en doğru seçimi yaptığını düşünmüştüm. 
     Nitekim Rıza hoca da kendine güvenenleri yanıltmadı ve İkinci Lig'den yeni çıkmış bir takımı Birinci Süper Lig'de hiç de fena sayılmayacak bir yerlere getirdi. Zaman zaman telefonla görüşüyorduk ve kısıtlı imkanlarla bir şeyler yapmaya çalıştığını dile getiriyordu. Sürekli Daha iyi olacağız, henüz işin başındayız diyordu. Buna rağmen ben başarılı buluyordum.'' Rıza Çalımbay'ın, 6-0'lık Beşiktaş yenilgisi sonrası görevinden istifa ettiğini öğrendiğini anlatan Alpay, şunları kaydetti 
     ''Açıkcası yıkıldım ve çok üzüldüm. Rıza Çalımbay benim Türkiye'de en sevdiğim insanların başında gelir. Gerek insan olarak, gerekse teknik adam olarak bilgisine sonsuz güvendiğim ve inandığım biridir. 
     Herkesin saygı gösterdiği, kişilikli, anlayışlı, sabırlı ve ölümüne dürüst bir kişidir. Kısacası adam gibi adamdır. Yıllarca Beşiktaş formasını sırtında taşımış kaptanlık pazubandını takmış ardından teknik adam olarak milli takım çatısı altında çeşitli başarılara imza atarak rüştünü ispatlamıştır. 
     Bence Göztepe camiası ne olursa olsun Rıza hocaya sahip çıkmalıydı ve O'nu bu kararından döndürmeliydi. Sarı-kırmızılı takım bence değerli bir insanı kaybetti. Eğer biraz sabırlı olunabilseydi ve Rıza hocaya destek verilebilseydi, gelecekte Göztepe kazanırdı gibi geliyor bana. Umarım Rıza hoca bundan sonraki meslek yaşantısını büyük bir takımda sürdürür ve başarılı olur. Çünkü O bunu hak ediyor.'' 
     






</TEXT>
</DOC>
