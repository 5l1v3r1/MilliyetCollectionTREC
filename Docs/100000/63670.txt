<DOC>
<DOCNO> 63670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/ekonomi/eko02.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABN AMRO Yatırım’a yerliler talip 
</HEADLINE>
<TEXT>

Geçen yıl Yunanistan’daki aracı kurumunun yüzde 80’ini satan ABN AMRO Bank, Türkiye’deki aracı kurumunu da satışa çıkardı. ABN AMRO’nun talipli Dundas Co ile görüşme yaptığı belirtiliyor 
     SONGÜL HATISARU 

     Avrupa’da toptan bankacılıkta yoğunlaşma kararı alan ABN AMRO Bank, Türkiye’deki aracı kurumu ABN AMRO Yatırım Menkul Değerler’i satıyor. 
     Aracı kuruma şirket evliliklerine danışmanlık yapan yabancı ortaklı yatırım danışmanlık şirketi Dundas Ünlü Co’nun talip olduğu ve görüşmelerin sürdüğü belirtiliyor. Bu arada, ABN AMRO Yatırım Menkul Değerler’in birisi yabancı olmak üzere iki taliplisi daha olduğu belirtiliyor. 
     
     Köksal’ı transfer etti 
     Dundas Ünlü’nün geçtiğimiz günlerde İnter Yatırım ve Demir Yatırım’ın eski genel müdürü Atilla Köksal’ı da bu amaçla bünyesine kattığı söyleniyor. ABN AMRO, 15 Kasım 2001’de de Yunanistan’daki aracı kurum hizmetlerinin yüzde 80’ini Yunanistan Genel Bankası’na General Bank of Greece satmıştı. 
     Fon’un satışa çıkardığı aracı kurumlardan K Yatırım ve Sümer Yatırım’a teklif veren Dundas Ünlü Co’nun, bir aracı kurum alarak sermaye piyasasında faaliyet göstermek istediği ve bazı aracı kurumlara daha teklif verdiği biliniyor. 
     
Es Menkul Değerler’i, Soufraki aldı      Tasarruf Mevduatı Sigorta Fonu TMSF Es Menkul Değerler’i daha önce Türk Nippon Sigorta’yı alan Hüssein Numan Soufraki’ye sattı. Dubai, İngiltere, Kanada, ABD gibi birçok ülkede inşaat ve turizm yatırımları olan HNS Group’un sahibi Hüssein Numan Soufraki’nin, Türkiye’de finans, sigortacılık, aracı kurum hizmetleri gibi alanlarda büyümeyi planladığı belirtiliyor. Daha önce Global’in de talip olduğu Es Menkul için Soufraki’nin yaklaşık 3.6 trilyon lira teklif ettiği belirtiliyor. 
     
     



 EKONOMİ 




















</TEXT>
</DOC>
