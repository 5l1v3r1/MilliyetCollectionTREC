<DOC>
<DOCNO> 66464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur13.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon'da depremzedeler Sezer'in yolunu kesti 
</HEADLINE>
<TEXT>

     Deprem bölgesindeki incelemelerini sürdüren Cumhurbaşkanı Ahmet Necdet Sezer, Sultandağı'ndan Eber'e geçerken, Deresenek beldesindeki vatandaşlar, yolu trafiğe kapattılar. Sezer, ilgisizlikten yakınan vatandaşların isteği üzerine, beldeyi ziyaret etti. 
     Sezer, Sultandağı'ndaki incelemelerinin ardından, Genelkurmay Başkanı Orgeneral Hüseyin Kıvrıkoğlu ve Bayındırlık ve İskan Bakanı Abdülkadir Akcan ile birlikte, Eber'e hareket etti. 
     Sezer ve beraberindekilerin bulunduğu araç konvoyunun önü, Deresenek beldesinde vatandaşlar tarafından kesildi. 
     Yolu trafiğe kapatan vatandaşlar, ilgisizlikten şikayet ettiler. 
     Sezer, makam arabasından inerek, vatandaşlarla görüştü. Vatandaşlar, deprem sonrasında beldelerinin adının geçmediğini, hasar tespit için çalışma yapılmadığını ve yardımlar konusunda ilgi gösterilmediğini bildirdiler. 
     Cumhurbaşkanı Sezer ise hasar tespitinin yapılacağını, vatandaşların endişe etmemesini istedi. Sezer, tekrar aracına binerek, hareket etmek istedi, ancak Deresenekliler, konvoyda bulunan araçların önlerine yatarak, hareket etmelerini önlediler. Vatandaşlar, polisin müdahalesine rağmen, dağılmadılar ve ısrarla Sezer'in beldelerine gelmesini istediler. 
     Bunun üzerine Sezer, Orgeneral Kıvrıkoğlu ve Akcan, beldeye gittiler. Belde meydanındaki vatandaşlar, Sezer'i alkışlarla karşılarken, hoparlörden de ''Sayın Cumhurbaşkanımız hoşgeldiniz'' anonsunun yapıldığı duyuldu. 
     Vatandaşlar, burada da ilgisizlikten yakındılar, hasar tespiti ve yardım konusundaki isteklerini yinelediler. 
     Cumhurbaşkanı Sezer de Afyon Valisi Ahmet Özyurt'a talimat verdiğini, yarın hasar tespiti için beldeye teknik elemanların geleceğini söyledi. Sezer, ''Yarın herkes evinin başında olsun'' dedi. 
     Cumhurbaşkanı Sezer, yeterli teknik eleman bulunmadığı için her yerde aynı anda hasar tespiti yapılamadığını belirtti. 
     Bu arada, Bayındırlık ve İskan Bakanı Abdülkadir Akcan da hasar tespitine ilişkin bilgi verdi. 
     Hasar tespitinin yapılarak ilan edildiğini, vatandaşların buna yaptığı itirazın değerlendirildiğini anımsatan Akcan, ''Hasar tespiti kesinleştikten sonra enkaz kaldırma çalışmalarını başlatırız. 
     Amacınız, enkaz kaldırma çalışmasını bir an önce başlatmak olduğuna göre, hasar tespitini bir an önce sonuçlandırmak zorundasınız. Bütün herşeyi buraya yığma söz konusu olamaz. Sabırlı olun, bu iş, 10 gün içinde bitmiş olacak'' diye konuştu. 
     Cumhurbaşkanı ve beraberindekiler daha sonra, Eber'e hareket ettiler. Bu sırada, vatandaşların Sezer'i alkışladığı görüldü. 
     






</TEXT>
</DOC>
