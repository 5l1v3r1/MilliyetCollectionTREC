<DOC>
<DOCNO> 71557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur22.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'den ilginç anılar.. 
</HEADLINE>
<TEXT>

     9. Cumhurbaşkanı Süleyman Demirel, Harp Akademileri Komutanlığı'nca düzenlenen ''Türkiye'nin Etrafında Barış Kuşağı Nasıl Oluşturulur'' konulu sempozyumun ikinci gününde konuştu. 
     Demirel, 1992 yılında Başbakan olarak Şam'a giderek, zamanın Cumhurbaşkanı ile konuştuğunu ve ona ''Sizinle komşuyuz, bin kilometrelik sınırımız var. Halklarımız Müslüman. Siz burada oturuyorsunuz, sizinle beraber Öcalan da oturuyor. Sınırdan Türkiye'ye kışkırtılmış insanları sokuyor, 'kurtaracağım' dediği insanları şehit ediyor. Bu dostluğa, komşuluğa, Müslümanlığa sığar mı'' dediğini anlattı. 
     Demirel, Cumhurbaşkanı'nın ''hayır bu adam burada yok'' demesi üzerine cebinden bir telefon numarasının bulunduğu kağıdı çıkararak, ''Şu telefonu ara, orada'' dediğini, ancak Cumhurbaşkanı'nın kağıdı cebine koyarak telefonu aramadığını söyledi. 
     Süleyman Demirel, 6 yıl sonra Türkiye ''Artık sabrım bitmiştir'' dediğinde, Öcalan'ın bulunduğu yerden apar topar çıkmak zorunda kaldığını hatırlattı. 
     
     Benim sorunum sizinle 

     Ermenistan Cumhurbaşkanı ile de bu ülke bağımsızlığını kazandıktan sonra İstanbul'da biraraya geldiğini söyleyen Demirel, ona ''Türkiye ile iyi geçinin, Trabzon limanından, İstanbul'dan faydalanın'' dediğini, Ermenistan Cumhurbaşkanı'nın '' Türkiye'nin değerini biliyoruz'' demesi üzerine de ''Biliyorsunuz ama, size ait olmayan topraklara taşıp, katliam yapıyor ve 1 milyon insanı oradan çıkartıyorsunuz. Bu konuları barış yoluyla halledin'' dediğini anımsattı. 
     Demirel, Ermenistan Cumhurbaşkanı'nın bu söylediklerine itiraz etmediğini vurguladı. 
     Daha sonra Ermenistan'ın bugünkü Cumhurbaşkanı Koçaryan'la biraraya geldiğini ve aynı şeyleri ona da söylediğini kaydeden Demirel, Koçaryan'ın kendisine ''Benim aradığım bu değil, jenosit . Siz jenosit yaptınız. Benim sorunum Azerbaycan'la değil, sizinle'' dediğini söyledi. 
     Demirel bunun üzerine kendisinin de Koçaryan'a ''Hadi bakalım yolunuz açık olsun'' dediğini ifade etti. 
     Demirel, her zaman işlerin bilindiği gibi yürümediğini söyleyerek, ''Trafik kazası sadece sizin iyi araba kullanmamamızdan kaynaklanmaz. 
     Karşıdan gelenin ruhsatsız, alkollü ve uykusuz olmasından da meydana gelebilir'' dedi. 
     
     AB üyeliği 

     AB üyeliği konusunda Türkiye'de yapılan referandumun sonucuna göre halkın yüzde 77'sinin AB'ye üyeliği istediğini vurgulayan Demirel, şöyle devam etti 
     '' Burası Hristiyan kulübüdür diyenler varolmasına rağmen Varsın olsun diyorlar. Niye böyle diyor. Ben buraya girdiğim zaman dinimi mi kaybedeceğim, ama zengin olmak istiyorum diyor. Buraya girip de zengin olmayan yok. Buraya girip de bölünen de yok.. Bir de karşı taraf var. Orada, Türkiye AB'ye girsin diyenlerin oranı yüzde 35. Olay nereden çıkıyor. Viyana Müzesinden çıkıyor. Ne var orada. 
     Merzifonlu Kara Mustafa Paşa'nın Viyana Kuşatması... ve adam hala onun tesiri altında.'' 
     






</TEXT>
</DOC>
