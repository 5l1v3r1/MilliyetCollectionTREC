<DOC>
<DOCNO> 57389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur04.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da kar yağışı sürüyor 
</HEADLINE>
<TEXT>

     Doğu Anadolu Bölgesi'nde dün gece başlayan kar yağışı sürüyor. 
     Meteoroloji Bölge Müdürlüğü'nden alınan bilgiye göre, doğuda dün gece başlayan kar yağışı etkisini sürdürürken, kar kalınlığı Erzurum ve Ağrı'da 29, Kars'ta 19, Erzincan'da da 5 santimetreyi buldu. Yüksek kesimlerde ise kar kalınlığının 50 santimetreyi geçtiği kaydedildi. 
     Bölgede yarın ve Pazartesi günü de parçalı bulutlu ve sisli bir havanın hakim olacağını belirten yetkililer, kar yağışının Salı gününden itibaren yeniden kendisini göstereceğini kaydettiler. 
     Bölgedeki en düşük hava sıcaklığının ise eksi 5 derece ile Ardahan'da görüldüğü kaydedildi. 
     Karayolları 12. Bölge Müdürlüğü yetkilileri, kar yağışı nedeniyle trafiğe çıkacak vatandaşlara uyarılarda bulunarak, sürücülerin yanlarında takoz, çekme halatı ve zincir bulundurmalarını istedi. 
     Yetkililer ayrıca, yol açma ve kar temizleme çalışmalarının aralıksız devam ettiğini belirttiler. 
     






</TEXT>
</DOC>
