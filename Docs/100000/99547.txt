<DOC>
<DOCNO> 99547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/spor/ysenay.html </URL>
<DATE> 2002/08/02/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Çin işkencesi ve Galatasaray 
</HEADLINE>
<TEXT>

     Galatasaray’ın Olympiakos önünde ortaya koyduğu futbol kalitesi Terim’den kalma bir Cim - Bom klasiği gibiydi adeta. 
     Avrupa’da önemli bir şöhret olan komşunun Olympiakos’u, Galatasaray orta alanını şöyle keyfi ile aşıp doğru dürüst bir gol atağını bile sergileyemedi, yeni açılan olimpiyat stadımızda. Sebep neydi ki Olympiakos’un böylesine kilitlenip kalması için... Sebep basit. Bir maçı kazanmak yahut en azından kaybetmemek istiyorsanız eğer bu değerli saha mesaisinin adı "PRESötir sadece... Ama sahanın her yerinde PRES... Adınız ne olursa olsun, futbol şöhretiniz hangi kıtaya sarkmış olursa olsun eğer PRES’te yoksanız Fatih Terim’in kadro portföyünde de hiç boşuna aramayınız kendinizi. 
     İşte sezon başlarken ilk ciddi Galatasaray fotoğrafının saha içi çekimi bu bende... Şimdi böylesine ciddi bir futbolu çok önemli bir rakip önünde resimleyen, topu çok çabuk ve en rahat arkadaşına pas yaparak rakibini topsuzluğa terkeden ve böylece hem gole çıkma yollarını kolayca arayıp, hem de PRES yorgunlarını dinlendiren bir Fatih Terim klasiği Cim - Bom’a karşı, gelin de rakip olarak tüm futbol düşüncelerinizi geliştirin bakalım. 
     Düşüne durup, siz kafa yormaya devam ederken Fatih’in TAY’lar gibi çabuk kadrosu çoktan atı alır da Üsküdar’ı aşar bence... Ayrıca aksini düşünenler varsa hodri meydan... Haftaya lig başlıyor. Herkes eteğindeki taşları döksün de etraf biraz futbolla şenlensin bakalım. 
     
     Olimpiyat Stadı ve tribünlere gidip dönenlere yapılanlar tam bir ÇİN İŞKENCESİ... Sinan Erdem - Togay Bayatlı - Erdoğan Arıpınar ve daha adını bilemediğimiz onlarca, yirmilerce yönetici veya teknik adam halindeki "kahramanlar insanlar". Şu dev spor anıtını bitirmek için on yıllarca ömür tüketip stadı İstanbul’un hizmetine sundular. Peki de karayolları, anakent ve ilgili ilçe belediyeleri ne yaptılar Üç beş ciddi toplantı ile basit yolları bile planlayıp hizmete sunamadılar. 
     Ama aynı zaat - ı muhteremler en kritik lig ve Avrupa maçlarında şeref tribününe kurulur ve kasıla kasıla maç seyrederler. Ben bir İstanbul yorgunu olarak çok utandım. Yollarda sürünen vatandaşlarımızı gördükçe... Ya ulaşım kabahatlilerinin yüzleri biraz kızardı mı dersiniz, çarşamba gecesi olimpiyat stadı yollarındaki rezaletten... 
     



 SPOR 





















</TEXT>
</DOC>
