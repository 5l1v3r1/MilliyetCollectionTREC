<DOC>
<DOCNO> 90384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur09.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede ekonomi alarmı... Ecevit, Derviş ve bürokratlar toplanıyor 
</HEADLINE>
<TEXT>

     Başbakanlık Basın Merkezi'nden yapılan açıklamada, ekonomik programın uygulama sürecinde enflasyonun aşağıya çekildiği ve büyümenin yeniden başladığı önemli bir dönüm noktasına gelindiği belirtilerek, ''Ancak, son haftalarda genel bir belirsizlik değerlendirilmesi içine girilmesi, mali göstergelerde dalgalanmaları artırmıştır. Bu dalgalanmaların uzun sürmesinin ekonomiye maliyeti olacaktır'' denildi. 
     Başbakan Bülent Ecevit'in, Devlet Bakanı Kemal Derviş ve ekonomi bürokratlarıyla, ekonomideki gelişmeleri değerlendirmek üzere bugün saat 13.30'da Çalışma Ofisi'nde bir toplantı yapacağı bildirildi. 
     Başbakanlık Basın Merkezi'nden ekonomik gelişmelere ilişkin yazılı bir açıklama yapıldı. 
     Açıklamada, ekonomik programın uygulama sürecinde enflasyonun aşağıya çekildiği ve büyümenin yeniden başladığı önemli bir dönüm noktasına gelindiği belirtildi. 
     Bahar aylarında orta vadede tek haneli makul bir enflasyonla istikrarlı, sürdürülebilir ve yurttaşlar arasında hakça dağılan büyüme sürecine geçişte, programın başarılı olduğu ve tavizsiz sürdürülmesi gerektiğinin görüldüğü kaydedilen açıklamada, 2002 yılında hedeflenen yüzde 35'lik enflasyon ve yüzde 3'lük büyüme hedeflerinin tutarlı olduğunun da anlaşıldığı ifade edildi. 
     Açıklamada, şöyle denildi 
     ''Enflasyonun son 20 yılın en düşük seviyelerine gerilemiş olmasının yanı sıra sanayi üretimi, kapasite kullanım oranı, açılan işyeri sayısı ve anketlerdeki olumlu beklentilerin artması da üretim ve büyüme konusundaki hedeflerin gerçekleşebileceğine, hatta aşılabileceğine işaret etmektedir. Bunun yanı sıra, başta dış satım ve turizm olmak üzere diğer pek çok alanda da olumlu gelişmeler yaşanmaktadır. Kamu maliyesinde yılın ilk 5 ayında hedeflere ulaşılmış, hatta bir miktar da aşılmıştır. Ayrıca Meclisimiz ekonomik alanda Haziran ayı için öngörülen gerekli kararları onaylamıştır. Ancak, son haftalarda genel bir belirsizlik değerlendirilmesi içine girilmesi, mali göstergelerde dalgalanmaları artırmıştır. Bu dalgalanmaların uzun sürmesinin ekonomiye maliyeti olacaktır. Reel sektörde, kamu maliyesinde, fiyatlarda bahar aylarında yaşanan olumlu gelişmelerin meyvelerinin alınabilmesi için ortaya çıkan genel belirsizliğin giderilmesi önem taşımaktadır. 
     Bu çerçevede, ekonomideki gelişmeleri değerlendirmek üzere Başbakanımız Bülent Ecevit bugün saat 13.30'da Devlet Bakanı Kemal Derviş ile bir değerlendirme toplantısı yapacaktır. 
     Toplantıya, Hazine Müsteşarı Faik Öztrak, Merkez Bankası Başkanı Süreyya Serdengeçti ve Bankacılık Düzenleme ve Denetleme Kurumu BDDK Başkanı Engin Akçakoca ile diğer yetkililer de katılacaktır.'' 
     
     SEZER'İ TELEFONLA ARADI 

     Öte yandan, Başbakan Ecevit'in, Cumhurbaşkanı Ahmet Necdet Sezer'i dün akşam saatlerinde telefonla arayarak, Sezer'in bugün İran'a yapacağı ziyaret konusunda iyi dileklerini ilettiği ve Türkiye-İran İş Konseyi Toplantısı konusunda görüş alışverişinde bulunduğu bildirildi. 
     

     
</TEXT>
</DOC>
