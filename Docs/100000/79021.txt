<DOC>
<DOCNO> 79021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/spor/spo17.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Yavuz’dan destek      FAAL Futbol Hakemleri ve Gözlemcileri Derneği Başkanı Metin Tokat’ın, "Kişiliğimize yönelik saldırılar son bulmazsa ligi boykot edebiliriz" görüşüne MHK Başkanı Bülent Yavuz destek verdi. Yavuz, "Bu açıklama bıçağın kemiğe dayandığının göstergesidir. Dernek gerekirse üyelerinin haklarını savunmak adına böyle bir yola başvurabilir" dedi. 
     
Şaibe meclis gündeminde      DYP Karabük Milletvekili Mustafa Eren, Süper Lig’de şaibe konusunu bir soru önergesiyle TBMM gündemine taşıdı. Eren, Devlet Bakanı Fikret Ünlü’nün yanıtlaması istemiyle TBMM Başkanlığı’na sunduğu soru önergesinde, görsel ve yazılı basında yer alan "Bu lig şaibelidir" haberleri üzerine ne gibi işlem yapmayı düşündüklerini sordu. 
     
Protokol krizi aşıldı      FENERBAHÇE Başkanı Aziz Yıldırım’a verilen ceza ile gündeme gelen protokol tribünü krizi sona erdi. GSG Müdürü Kemal Mutlu ile Federasyon Başkanvekili Ata Aksu’nun imzaladığı protokolle, genel müdürlük personelinin ceza alan kulüp yetkililerinin stadlara girmesini engelleme görevi ortadan kalktı. Ayrıca milli maçlarda müdürlüğe kira parası verilmeyecek, stadlardaki protokol tribünün yarısı federasyona tahsis edilecek. 
     
Aybaba’dan neşter      GAZİANTEPSPOR’UN hocası, takımda yeni bir operasyon yaparak, disiplinsiz davranışları gerekçesiyle Fatih, Mehmet Polat, Mustafa Şahintürk ve Hasan Yurt’u kadro dışı bıraktı. Samet Aybaba, "Takım disiplinine uymadılar. Gençlere iyi örnek olmadılar, ağabeylik yapmadılar" dedi. 
     
Schumacher geliyor      FORMULA 1 yarışlarının ünlü pilotu Michael Schumacher, rol aldığı yeni Palio’nun reklam filminin prömiyeri için özel uçağıyla Türkiye’ye gelecek. Başarılı sporcu, 22 Nisan’da Türkiye’ye gelip, hayranlarıyla buluşacak. Schumacher, daha sonra helikopterle Tofaş’ın Bursa’daki fabrikasına gidecek. 
     



 SPOR 

























</TEXT>
</DOC>
