<DOC>
<DOCNO> 67288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo10.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Viola'ya kırmızı kart gösterilmesi doğruydu" 
</HEADLINE>
<TEXT>

     Beşiktaş'ın golcü futbolcusu İlhan Mansız, kendisine agresifliği nedeniyle yapılan eleştirilere yanıt verdi. 
     Siyah-beyazlı futbolcu, kendisine ait ''www.ilhanmansiz.org'' internet sitesinde yaptığı açıklamada, her yiğidin bir yoğur yiğişi olduğunu söyleyerek, ''Her futbolcunun kendine ait bir imajı ve oyun kimliği vardır. Benim de saha içinde ortaya koyduğum, hırslı ve agresif bir yapı var. Bu agresif kimliğim bazılarını rahatsız ediyor olabilir, ama bu benim futbolumun bir parçası. Oyun kuralları çerçevesinde olduğu müddetçe, bana kimse karışamaz'' ifadelerini kullandı. 
     
     "Viola'ya kırmızı kart olayı doğruydu" 
     İlhan, Gaziantepspor maçında Brezilyalı futbolcu Viola'ya gösterilen ve saha içinde ortamın gerginleşmesine de yol açan kırmızı kartın son derece doğru bir karar olduğunu iddia etti. 
     Bu kararın herkes tarafından farklı yorumlandığını kaydeden İlhan, ''Hakemin vermiş olduğu yüzde yüz doğru bir karardı. Maç içinde benimle sürekli olarak dalaşan ve fırsatını bulduğu bir anda yumruk atan bu futbolcu, daha sonra da sanki ona sataşan ve yumruk atan benmişim gibi feryat figan bağırdı. Olayı görüp görmediğini sormak için yardımcı hakeme yönelmiştim ki, orta hakemi yanına çağırdı ve olanı biteni tüm çıplaklığı ile anlattı. Orta hakemde hiç tereddüt göstermeden Viola'yı cezalandırdı'' dedi. 
     
     "Tutarlı olsunlar" 
     İlhan, kendilerini eleştiren insanların tutarlı olmaları gerektiğini de belirterek, '' Bizleri eleştiren insanlardan tek bir ricam var, tutarlı olmaları. Davranışları, yaşam tarzları ve ahlakları ile bize örnek olmaları, iğneyi kendilerine, çuvaldızı bizlere batırmaları'' diyerek açıklamsaını tamamladı. 
     






</TEXT>
</DOC>
