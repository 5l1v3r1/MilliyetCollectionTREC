<DOC>
<DOCNO> 59762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sontur19.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan ''İş güvencesi yasa tasarısı Mart sonuna kadar çıkacak'' 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, İş Güvencesi Yasa Tasarısı'nın yasalaşmasının vazgeçilmez hedefleri arasında olduğunu belirterek, tasarıyı, Mart ayı sonuna kadar çıkarmayı hedeflediklerini bildirdi. 
     Okuyan, Yalova Öğretmenevi'nde düzenlediği basın toplantısında, 2001 yılının sıkıntılı geçtiğini, gelecek yılın ilk 6 aylık bölümünde de benzer sıkıntıların yaşanabileceğini, ancak yılın ikinci yarısında olumlu gelişmeler sağlanacağını söyledi. Gelecek yıl, çalışma hayatıyla ilgili yıllardır ihmal edilmiş veya ülke gündeminde tartışıldığı halde hayata geçirilmemiş birçok konuda önemli mesafeler katedileceğine inandığını dile getiren Okuyan, şöyle devam etti ''50 yıldır tartışılan ve talep edilen İşsizlik Sigortası uygulamasına, Mart ayından itibaren geçeceğiz. İş Güvencesi Yasa Tasarısı'nın yasalaşması da vazgeçilmez hedeflerimiz arasındadır. Bu tasarıyı da büyük ihtimalle Mart ayı sonuna kadar çıkarmayı hedefliyoruz. Hazırladığımız yasa tasarısı, sosyal tarafların tam mutabakat sağladığı bir tasarıdır... Yine önümüzdeki yıl içinde düşündüğümüz yasalar arasında Teşkilat Yasası var. Bağkur, SSK ve Türkiye İş Kurumu yasaları, Sosyal Güvenlik Kurumu Başkanlığının kurulmasıyla ilgili yasa tasarıları. Çocuk İşçiliğiyle Mücadele kanun tasarımızı da büyük ihtimalle parlamentoya sevk etmiş ve çıkması konusunda önemli adımlar atmış olacağız.'' 
     






</TEXT>
</DOC>
