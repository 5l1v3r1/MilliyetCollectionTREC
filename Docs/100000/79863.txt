<DOC>
<DOCNO> 79863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/ekonomi/eko05a.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB’a THY destekli Türk-Jet daveti 
</HEADLINE>
<TEXT>

Atıl havaalanlarının değerlendirilmesi için özel sektör işbirliğiyle kurulması planlanan yeni havayolu şirketine THY uçak ve ikram desteği verecek. Bakan Vural, kurulacak şirkete TOBB’dan destek istedi 
     SİNAN TOROS İstanbul 

     Ulaştırma Bakanlığı’nın atıl ve işlevsiz olduğu gerekçesiyle kapatılan havaalanlarının yeniden faaliyete geçmesi için ortaya koyduğu bölgesel havacılık projesi Türk - Jet’e Türkiye Odalar ve Borsalar Birliği’nden TOBB destek geliyor. 
     Ulaştırma Bakanı Oktay Vural, geçen hafta THY yetkilileriyle birlikte TOBB Yönetim Kurulu Başkanı Rıfat Hisarcıklıoğlu’nu ziyaret ederek Türk - Jet projesi hakkında bilgi verdi. Yetkililer, "THY ile kurulacak olan yeni havayolu şirketi ile maliyetler en aza indirilerek yolcu azlığı nedeniyle kapatılan havaalanları yeniden işlerlik kazanacak. Bu konuda işadamları ve turizmcilerden destek bekliyoruz" dedi. 
     TOBB Başkanı Rıfat Hisarcıklıoğlu ise Vural ile yapılan görüşmenin olumlu geçtiğini ve projeyi mantıklı bulduklarını belirtti. ABD, Almanya ve İsviçre gibi gelişmiş ülkelerin hemen hemen hepsinde bu tür organizasyonların olduğunu ve başarıyla yürütüldüğünü ifade eden Hisarcıklıoğlu, şöyle konuştu 
     "Bu konudaki fizibilite çalışmasının tamamını henüz inceleyemedik. Oda başkanlığı seçimleri sonrası biraraya gelerek bu konuda detaylı bir görüşme yapacağız. Biz de atıl havaalanlarının bir an önce daha verimli hale getirilmesi konusunda üzerimize düşeni yapmak isteriz." 
     Türk - Jet Projesi’ne THY de sekiz adet RJ - 70 ve RJ - 100 tipi uçağı ile destek verecek. THY, bu projenin hayata geçmesiyle birlikte Ankara çıkışlı uçuşlarını kurulacak yeni şirkete devredecek. Türk - Jet’e yılda 1 milyon 200 bin yolcu bırakmayı hedefleyen THY, ayrıca pilot, hostes, ikram, rezervasyon ve yer hizmetleri konusunda da desteğini sürdürecek. 
     
     Devlet en çok yüzde 49 ortak 
     Projedeki en önemli unsur da, şirketteki devletin en fazla yüzde 49 oranında temsil edilmesi. Bu oran yükseldiği takdirde THY bu projeye olan desteğini de çekecek. Proje hayata geçtiği taktirde uçak biletleri otobüs fiyatlarından biraz yüksek olacak ama, biletler daha önce uçulan fiyatların da çok aşağısında satılacak. 
     



 EKONOMİ 




















</TEXT>
</DOC>
