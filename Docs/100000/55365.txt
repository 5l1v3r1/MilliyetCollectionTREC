<DOC>
<DOCNO> 55365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sonspo12.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol takımlarımız dünya sıralamasında kaçıncı 
</HEADLINE>
<TEXT>

     Galatasaray, Uluslararası Futbol Tarihçileri ve İstatistikçileri Federasyonu'nun IFFHS Kasım ayı değerlendirmesinde, dünya sıralamasındaki 4.'lüğünü korudu. 
     IFFHS'nin 30 Kasım-1 Aralık tarihleri arasında takımların gösterdikleri performansları değerlendirerek belirlediği dünya sıralamasında Galatasaray, elde ettiği 269 puanla FC Liverpool, FC Barcelona ve FC Bayern Münih'in ardından 4. sırada yer aldı. 
     Sarı-kırmızılılar, bu sıralamayla yalnızca ilk 10 içinde dahi Real Madrid CF, Arsenal ve Valencia CF gibi dünya devi ekipleri geride bıraktı. 
     Ayrıca, Galatasaray'ın Avrupa Şampiyonlar Ligi 2. tur B 
     Grubu'ndaki rakiplerinden FC Liverpool ve FC Barcelona'nın dünya sıramasında ilk 2 sırayı alması, AS Roma'nın ise 18. sırada yer alması dikkat çekti. 
     
     Türk takımları düşüşte.. 

     IFFHS'nin kasım ayı değerlendirmesinde Türk ekiplerinin ciddi bir biçimde düşüşe geçtiği gözlendi. 
     İlk 100 takım arasında Galatasaray'ın ardından yer bulabilen tek Türk takımı Fenerbahçe, topladığı 133.5 puanla 5 sıra gerileyerek 69.'luğa yerleşirken, 91 puanlı Gaziantepspor 138.'likten 147.'liğe, 88.5 puanlı Beşiktaş 149.'luktan 154.'lüğe, 79 puanlı Gençlerbirliği 
     ise 168.'likten 185.'liğe düştü. 
     
     Milan çıkışta... 

     İtalya Ligi'nde yaşanılan sıkıntılı günler sonrası teknik direktör Fatih Terim'in görevine son veren AC Milan, IFFHS'nin Kasım ayı sıralamasında 14 sıra birden yükseldi. 
     Carlo Ancelotti'nin görevi devralmasının ardından ligde de iyi sonuçlar alan AC Milan, topladığı 225 puanla 26. sıradan 12. sıraya çıktı. 
     






</TEXT>
</DOC>
