<DOC>
<DOCNO> 70031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo03.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Çaykur Rizespor 16. maçına çıkıyor 
</HEADLINE>
<TEXT>

     Fenerbahçe ile Çaykur Rizespor, Birinci Süper Lig'de yarınki maçla birlikte 16. kez karşı karşıya gelecek. 
     Her iki takım arasında daha önce yapılan 15 lig maçının 8'ini Fenerbahçe, 4'ünü ise Çaykur Rizespor kazanırken, 3 maç ise berabere sona erdi. 
     Fenerbahçe, 15 maçta rakip filelere toplam 27 gol atarken, Çaykur Rizespor, sarı-lacivertlilere 12 golle karşılık verdi. 
     
     İstanbul'da 5 maçtır yenilmiyor 

     Sarı-lacivertliler, rakibiyle İstanbul'da yaptığı 7 maçta 5 galibiyet, 2 yenilgi aldı. 
     Çaykur Rizespor ile ligde ilk kez 1979-80 sezonunda karşılaşan Fenerbahçe, kendi sahasında 2-1 yenildi. 
     1980-81 sezonunda da İstanbul'daki maçta rakibine 3-2 mağlup olan sarı-lacivertliler, bu karşılaşmadan sonra kendi sahasında yaptığı 5 maçta da Çaykur Rizespor'u yenmeyi başardı. 
     Fenerbahçe, İstanbul'da en son geçen sezon, 11 yıl aradan sonra karşılaştığı Çaykur Rizespor'u Rapaiç'in golüyle 1-0 yenmişti. 
     
     Farklı skorlar 

     Çaykur Rizespor'u ligde ilk kez 1985-86 sezonunda İstanbul'da 1-0 yenen Fenerbahçe, ligde en farklı skorlu galibiyetlerinden birini de rakibi karşısında elde etti. 
     1986-87 sezonunda kendi sahasında rakibini 6-0 yenen Fenerbahçe, 103 golle şampiyon olduğu 1988-89 sezonunda da Çaykur Rizespor'u İstanbul'da 3-0, deplasmanda 5-0 gibi farklı skorlarla yenmeyi başardı. 
     
     Bu sezonun ilk deplasman galibiyeti 

     Fenerbahçe, bu sezon deplasmandaki ilk galibiyetini Çaykur Rizespor karşısınde elde etti. 
     Ligin ilk 7 haftasında deplasmanda yaptığı 3 maçın 2'sini kaybeden, bir maçta da berabere kalan sarı-lacivertliler, 8. haftada Rize deplasmanında rakibini Oktay ve Ali Akdeniz'in golleriyle 2-1 yenerek, bu sezon deplasmanda 3 puanla tanışmıştı. 
     






</TEXT>
</DOC>
