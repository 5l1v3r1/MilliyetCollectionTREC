<DOC>
<DOCNO> 85874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun20.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ile Putin tarihi anlaşmaya imza attı 
</HEADLINE>
<TEXT>

     Rusya Devlet Başkanı Vladimir Putin ile ABD Başkanı George Bush'un Kremlin Sarayı'ndaki resmi görüşmeleri sona erdi. 
     İki lider daha sonra, ''Stratejik Saldırı Güçlerinin Azaltılması Antlaşması''nı ve iki ülke arasındaki ilişkilerin niteliğinin daha üst düzeye çıkarılmasını öngören ''Yeni Stratejik İlişkiler Bildirisi''ni imzaladı. 
     Liderler, teröre karşı işbirliği, Ortadoğu'da durum, enerji işbirliği ve iki ülke halkları arasında ilişkilerin yoğunlaştırılmasını amaçlayan ortak açıklamalara da imza koydular ve daha sonra basın toplantısına geçtiler. 
     Bush'un dört gün sürecek Rusya ziyareti sırasında imzalanacak anlaşma, soğuk savaş yıllarının iki eski düşman ülkesi, 2012 yılına dek nükleer savaş başlıklarını 1700-2200 arasına indirmeyi taahhüt ediyor. Bu anlaşma, Bush'un ziyaretinin birinci gündem maddesini oluşturuyor. Tüm dünyanın geleceğini ilgilendiren anlaşmayı imzalayan Rusya ile ABD'nin elinde, halen 6'şar bin nükleer savaş başlığı var. 
     Bu yaşamsal anlaşma, ABD ile Rusya arasında Ocak 1993'te Moskova'da imzalanan, ancak yürürlüğe sokulamayan START-II'den beri ilk nükleer silah anlaşması oldu. 
     Liderlerin bugün imzaladığı anlaşma, START-I'in zamanaşımına uğramasından sonra, 2009 yılından sonra iki ülkenin nükleer silahsızlanma taahhütlerini yerine getirecek. 
     





</TEXT>
</DOC>
