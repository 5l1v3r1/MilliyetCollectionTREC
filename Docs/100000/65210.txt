<DOC>
<DOCNO> 65210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/soneko22.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarrufta nema oranı belli oldu... 
</HEADLINE>
<TEXT>

     Yarın başlayacak olan zorunlu tasarruf nema ödemelerinde esas alınacak birikimli nema oranı yüzde 587.73 olarak açıklandı. Çalışanlara yarından itibaren biriken nemalarının üçte biri ödenmeye başlayacak. 
     Hazine Müsteşarlığından yapılan açıklamada, Çalışanların Tasarrufa Teşvik Edilmesi ve Bu Tasarrufların Değerlendirilmesine İlişkin Yasa uyarınca, en az iki yıl tasarrufta bulunanlara, hesapta biriken nemalarının üçte birinin per yıl ödendiği hatırlatıldı. Bu çerçevede YPK'nın 29 Ocak 2002 tarihli kararı ile hak sahiplerine 12'nci kez 
     yapılacak nema ödemelerinin Şubat ayında başlamasına karar verildiği belirtilen açıklamada, ödemelerin yarından itibaren başlayacağı ifade edildi. 
     Nema ödemesi için, çalışanlar adına 1 Haziran 2000'e kadar yatırılan tasarruf kesintisi ve işveren katkı tutarları esas alınacak ve bu tutara 2001 yılı sonu Aralık ayı nema oranı olarak açıklanan yüzde 587.73 oranı uygulanacak. Geçen yılki nema ödemeleri ise yüzde 315.6 oranı üzerinden yapılmıştı. 
     Ödeme, toplam nemanın üçte biri oranında yapılacak ve bu üçte birlik bölümden önceki yıllarda yapılan ödeme miktarları düştükten sonra kalan miktar ödenecek. 
     
     Hesapta 8.2 katrilyon bulunuyor 

     Hazine, zorunlu tasarruf hesabında, 2001 sonu itibariyle bulunan paranın da 8.2 katrilyon lira olduğunu açıkladı. 
     Buna göre, hesaba başladığı tarihten bu yana 1 katrilyon 684.1 trilyon liralık ana para girişi yaşandı. 
     Bunun nemalandırılması sonucu ise toplam 8 katrilyon 635.1 trilyon lira sağlandı. 
     Ancak bu paranın 2 katrilyon 77.7 trilyon lirası şimdiye kadar nema, anapara ve şahıs kesintisi olarak geri ödendi. İlgili kurumlara yapılan iadeler ve Ziraat Bankası'na verilen komisyonlardan sonra hesapta Aralık 2001 itibariyle toplam 8 katrilyon 212.4 trilyon lira kaldı. Söz konusu birikim Devlet tahvili ve Hazine bonosu gibi iç borçlanma senetlerinde nemalandırılıyor. 
     
     1.2 katrilyon ödenecek 

     Bu arada Hazine'nin hesaptan yapacağı toplam nema ödemesinin ise 1.2 katrilyon lirayı bulacağı tahmin ediliyor. Hesaptan bu ödemenin yapılması için Hazine, hesapta bulunan Devlet tahvili ve Hazine bonolarını erken itfaya tabi tutacak. 
     






</TEXT>
</DOC>
