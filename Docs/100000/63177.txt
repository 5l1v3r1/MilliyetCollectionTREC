<DOC>
<DOCNO> 63177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/ekonomi/eko05.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada yabancı satışları 
</HEADLINE>
<TEXT>

Son iki haftada yüzde 8.82 değer kaybeden İMKB’de düşüşün nedeni yabancı satışlarına bağlanıyor 
     Songül HATISARU 

     İstanbul Borsası'nda son günlerde yaşanan yabancı satışları İMKB 100 Endeksi'nin 15 binlerden 12 binli seviyelere gerilemesine neden oldu. 2000 yılı Ocak başında yüzde 60'lar seviyesinde olan yabancı payı ekonomik krizle birlikte yüzde 37'lere kadar gerilemiş, hisseler tarihi dip seviyelerini test etmişti. 2001 yılının Ekim ayında başlayan yükseliş trendi borsada morallerin biraz olsun yükselmesini sağladı. Yabancıların payı da yüzde 40'ların üzerine çıktı. 15 Ocak tarihinde yüzde 40.44 seviyesine ulaşan yabancıların borsadaki payı, bu seviyede yoğunlaşan satışlarla yüzde 39 seviyesine geriledi. 
     Yabancıların hareketlerindeki bu oynaklık hisse senedi fiyatlarına da yansıdı. Toparlanma eğiliminde olan hisse senetleri bir anda yeniden düşüş trendine girdi. Yabancı satışlarını yerli satışları izledi. Bankacılık sektöründe rehabilitasyon tasarısına yönelik endişelere, Credit Suisse'in "k r realizasyonunun zamanı" şeklinde özetlenebilecek raporu eklenince 7 Ocak'ta 15 bin sınırında yabancılar satışa geçtiler. 
     Geçtiğimiz hafta da satış dalgası sürdü. Borsadaki oyuncular, yabancı satışı geldiğinde her satış ertesinde bir raporun yayınlandığı ve İMKB'deki fiyatların yüksek olduğuna ilişkin ibarelerin yer aldığını belirtiyorlar. Satışlar gerçekleştikten sonra fiyatlar yüksek denilerek yerlilerinde satışa geçmesi sağlanarak düşük fiyattan hisse toplama operasyonu olduğunu belirten borsacılar, bunların bıyıklı yabancıların oyunu olabileceğini de dile getiriyor. 
     
     Hangi hisseleri aldılar 
     Bir çok hissede satıcı olan yabancılar Doğan Holding, İş Gayrimenkul Yatırım Ortaklığı ve Aksa'da alım yaptılar. Yabancıların 15 Ocak'ta Doğan Holding'de yüzde 13.20 olan payları 18 Ocak itibariyle yüzde 16.56'ya yükseldi. İş Gayrimenkul'deki yabancı payı ise aynı günlerde yüzde 3.63'den yüzde 4.13'e çıktı. Yabancıların uzun süredir ilgi odağı olan Aksa'da ise 15 Ocak'ta yüzde 32.65 olan yabancı payı yüzde 34.77'ye çıktı. 
     



 EKONOMİ 















</TEXT>
</DOC>
