<DOC>
<DOCNO> 62410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sonspo08.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Türkiye Kupasına gözünü dikti 
</HEADLINE>
<TEXT>

     Türkiye Kupası çeyrek finalinde Denizlispor ile eşleşen Trabzonspor'da yönetim, kuradan memnun. 
     Kulüp Basın Sözcüsü Mehmet Ongan, Türkiye Kupası'nda mücadele eden 8 takımın da güçlü olduğunu belirterek, ''Ancak, Trabzonspor olarak Türkiye Kupası'nı almak istiyoruz. Finali Gaziantepspor-Beşiktaş maçı galibiyle oynayacağımızı düşünüyoruz'' dedi. 
     Türkiye Kupası'na ulaşma hedeflerini gerçekleştirmek için tüm güçlerini ortaya koyacaklarını kaydeden Ongan, ''Bunun kolay olmadığını biliyoruz. Çeyrek finalde mücadele edecek olan ikinci lig takımları Erzurumspor ve Adanaspor bile güçlü takımları eleyerek, buralara geldi. Ama biz de taraftarımıza bu sezon bir kupa hediye etmek istiyoruz'' diye konuştu. 
     Denizlispor'un devre arasında teknik direktör değişikliğine gittiğini de anımsatan Ongan, şöyle devam etti 
     ''Rakibimiz ligin ikinci yarısına daha iddialı başlayacaktır ve Türkiye Kupası'nda da tüm gücünü ortaya koyacaktır. Bu sezon Trabzon'da son 2 dakikada yediğimiz gollerle berabere kaldığımız maçın rövanşını alacağız. Kendi sahamız ve seyircimiz önünde yapacağımız maçta turu geçmekten başka bir düşüncemiz yoktur.'' 
     






</TEXT>
</DOC>
