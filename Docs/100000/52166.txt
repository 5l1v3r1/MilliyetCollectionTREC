<DOC>
<DOCNO> 52166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/guncel/gun07a.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat katliamdan dönmüş 
</HEADLINE>
<TEXT>

Çılgın astsubayın 11 banka şubesine düzenlediği baskını roketatarla yapmayı planladığı ortaya çıkarken, savcılığa çıkarılan 6 er tutuklandı 
     ANTALYA DHA 

     Antalya'nın Manavgat ilçesinde pazar gecesi 11 banka şubesini otomatik silahla tarayan astsubay Murat Zencirli ve emrindeki 6 er, önceki gece gizlice çıkarıldıkları mahkemede tutuklanırken Zencirli'nin, baskını önce roketatarla yapmayı planladığı, ancak cephanelikte roketatar bulamadığı ortaya çıktı. 
     Olaydan sonra Jandarma İlçe Bölük Komutanlığı'na teslim olan Zencirli ile Erhan Kara, Barış Turan, Alper Genç, Ali Akkuş, Zekeriya Yılmaz ve Çağdaş Şentel adlı erler, önceki akşam saatlerinde savcılığa çıkarıldı. 
     Astsubay ve erler, sürpriz bir kararla önceki gece yarısı Manavgat Adliyesi'ne getirilerek, Nöbetçi Sulh Ceza Mahkemesi'ne sevk edildi. Zencirli ile erler "görevi kötüye kullanmak, halkta korku ve paniğe neden olmak, mala zarar vermek ve mütecaviz sarhoşluk" suçlarından tutuklanıp Isparta Askeri Cezaevi'ne konuldu. Zencirli'nin emriyle saldırıya katılan erler, Manavgat Cumhuriyet Savcılığı'nda verdikleri ifadelerde olayı ayrıntılarıyla anlattı. Sanık erlerden biri ifadesinde şunları söyledi "23.30’te Murat Zencirli bizi uyandırdı ve göreve gideceğimizi, hazırlanmamızı istedi. Cephanelikte toplandık. Murat Astsubay cephaneliği açtı ve roketatar aradı. Bulamayınca hepimize birer G3 almamızı söyledi. Bu arada karakola ait cipe Bixi otomatik makineli tüfek yerleştirdik. Sonra da yola çıktık." 
     



 GÜNCEL 

























</TEXT>
</DOC>
