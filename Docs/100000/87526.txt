<DOC>
<DOCNO> 87526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sondun13.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref "Savaşı, Pakistan başlatmayacak" 
</HEADLINE>
<TEXT>

     Pakistan Devlet Başkanı Pervez Müşerref, Hindistan ile yaşadıkları gerginlik konusunda, ''savaşı, ülkesinin başlatmayacağını'' söyledi. 
     Müşerref, Kazakistan'a giderken uğradığı Tacikistan'ın başkenti Duşanbe'de gazetecilere yaptığı açıklamada, ''Savaşı, Pakistan başlatmayacak. Biz sorunun barışçı biçimde çözülmesini destekliyoruz'' dedi. 
     Hindistan Başbakanı Atal Behari Vajpayii'ye, barış görüşmelerinin başlatılması çağrısını yineleyen Müşerref, Keşmir konusunda Vajpayii ile aylardır diyaloga girmek istediğini söyledi. 
     ''Her yerde ve her düzeyde'' görüşmeye hazır olduğunu, bire bir görüşme istediğini belirten Müşerref, ancak Vajpayii'nin görüşmek istemediğini, ''kendisinin de ısrarcı olmayacağını'' ifade etti. 
     Müşerref, Kazakistan'da yarın başlayacak Asya'da İşbirliği ve Güven Artırıcı Önlemler Konferansı doruğunda, Rusya Devlet Başkanı Vladimir Putin'in, diyalog için Hindistan'ı ikna edebileceğine inandığını belirtti. 
     





</TEXT>
</DOC>
