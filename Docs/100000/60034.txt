<DOC>
<DOCNO> 60034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sonspo07.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Kemal'in fiyatı pazarlıksız... 
</HEADLINE>
<TEXT>

     Gaziantepspor Profesyonel Futbol Şube Sorumlusu Asım Atmaz, ligin ikinci yarısında takımı Milorad Mitroviç ve Nurullah Sağlam ikilisinin hazırlayacağını söyledi. 
     Atmaz, Gigi Multescu'nun ayrılmasının ardından teknik direktör arayışına başladıklarını, yaptıkları değerlendirme sonucu, takımı tanıyan ve şans verilmesi gerektiğine inandıkları antrenör Sağlam'ı teknik direktörlüğe getirmeye karar verdiklerini belirtti. 
     İki sezon önce George Heylens'in ayrılmasının ardından kötü sezon geçiren takımın başına getirdikleri Milorad Mitroviç'i de genel menajer olarak görevlendirme yönünde görüş birliğine varıldığını kaydeden Atmaz, şöyle devam etti 
     ''Nurullah Sağlam, Gaziantepspor altyapısında yetişti, çeşitli takımlarda başarılı bir şekilde futbol hayatını sürdürdü ve bugünlere geldi. Ligin ikinci yarısına daha güçlü olmak, zirve inadını sürdürebilmek için teknik direktör olarak Sağlam ile yolumuza devam etme kararı aldık. 
     Mitroviç ise deneyimli, başarılı ve altyapıya önem veren teknik adam. Mitroviç, menajer olarak takımın her şeyinden sorumlu olacak. Sağlam-Mitroviç ikilisinin başarılı olmaması için hiçbir neden yok. Gaziantepspor başarılı olacaktır.'' 
     
     ''TRANSFER YOK'' 
     Çaykur Rizespor'dan alınan Devran dışında transfer yapmayacaklarını, Volkan'ı Adanaspor'a verdiklerini, talep olması halinde başka oyuncuları da vermeye hazır olduklarını vurgulayan Atmaz, sözlerini şöyle tamamladı 
     ''Volkan'ın yerine Büyükşehir Belediyespor'dan aldığımız Remzi'yi düşünüyoruz. Bülent, Göztepe ile görüşüyor. Mustafa Şahintürk'ün ise şu ana kadar taliplisi yok. Milli oyuncumuz Kemal'i üç büyük kulüp istiyor. Kemal'in fiyatı pazarlıksız 2,5 milyon dolar.'' 
     





</TEXT>
</DOC>
