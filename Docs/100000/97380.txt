<DOC>
<DOCNO> 97380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur39.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP toplantısı sona erdi... 
</HEADLINE>
<TEXT>

     DSP Genel Başkanı ve Başbakan Bülent Ecevit'in, partisine mensup bakanlarla yaptığı toplantı sona erdi. Başbakanlık Resmi Konutu'ndaki toplantı yaklaşık 1 saat 20 dakika sürdü. Devlet Bakanı ve Başbakan Yardımcısı Şükrü Sina Gürel, toplantısına ilişkin gazetecilere açıklamalarda bulundu. 
     Ecevit'in başkanlığında, gerçekleşebilecek seçimin hazırlıklarını konuştuklarını ifade eden Gürel, ''Gördük ki DSP, her türlü olasılığa hazırdır, seçime de hazırdır. Bu çalışmaları gözden geçirdik'' dedi. 
     Bu çalışmalara, bir süre önce DSP'den istifa eden İzmir Milletvekili Rahmi Sezgin'in de katıldığını belirten Gürel, Sezgin'in ''yuvaya döndüğünü'', kendilerinin de ''bundan çok büyük mutluluk duyduklarını'' söyledi. 
     Gürel, MHP Genel Başkanı, Devlet Bakanı ve Başbakan Yardımcısı Devlet Bahçeli'nin 3 Kasım'da seçim yapılmadığı takdirde parti olarak hükümetten çekileceklerine ilişkin sözlerini nasıl değerlendirdiklerine ilişkin bir soruyu yanıtlarken de, ''Hepsini değerlendirdik. Bu konuda kapsamlı bir açıklama yapma niyetiyle değil, sadece Sayın Sezgin'in müjdesini sizlerle paylaşmak ve DSP'nin seçim hazırlıklarını gözden geçirmeye başladığı konusunda bilgi vermeye geldim'' dedi. 
     Gürel, 3 Kasım'da seçim olup olmayacağına ilişkin bir başka soruya da ''Bakalım'' yanıtını verdi. 
     ''Yeni Türkiye'' partisinin YTP kurucularından olan İzmir Milletvekili Rahmi Sezgin, bugün yapılan ilk grup toplantısında, Grup Disiplin Kurulu'na seçilmişti. 
     





</TEXT>
</DOC>
