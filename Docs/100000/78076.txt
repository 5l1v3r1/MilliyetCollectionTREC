<DOC>
<DOCNO> 78076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur32.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerden irtica ve bölücülük uyarısı 
</HEADLINE>
<TEXT>

     Üniversiteler "irtica ve bölücülük yeniden tırmanışa geçti" uyarısında bulundu. Üniversitelerarası Kurul Başkanı Prof.Dr. Rıza Ayhan, üniversite özgürlüğünün öğretim elemanlarına devletin varlığı ve bağımsızlığı ile milletin ve ülkenin bölünmez bütünlüğü aleyhinde faaliyette bulunma serbestisi tanımadığını söyledi. 
     Üniversitelerarası Kurul yaklaşık 3 saat süren toplantısının ardından iki ayrı bildiri yayınladı. 
     Bildirileri Üniversitelerarası Kurul Başkanı Prof.Dr. Rıza Ayhan okudu. Üniversitelerin özgür düşüncenin temsilcisi olduğunu kaydeden Ayhan, üniversitelerde öğretim üyelerinin özgürce bilimsel araştırma ve yayında bulunabileceklerini söyledi. Ancak bu yetkinin devletin varlığı ve bağımsızlığıyla milletin ve ülkenin bölünmez bütünlüğü aleyhinde faaliyette bulunma serbestisi tanımadığını vurgulayan Ayhan, şöyle dedi 
     "Buna rağmen üzülerek izlemeteyiz ki bölücü ve irticai faaliyetler son günlerde tekrar tırmanışa geçme eğilime girmiştir. Bu faaliyetler Türk Devleti'nin ve milletinin milli duyarlılıkları dikkate alınmadan, bilerek ve bilmeyerek çeşitli gruplar tarafından destek görür bir mahiyet arz etmektedir. Türk üniversitelerinin anayasamızın belirlediği milli duygularımızı oluşturan Atatürkçü düşüncenin engin zemininde hak ve fırsat eşitliğinden demokratik, laik, sosyal hukuk devleti anlayışından ve dil birliğinden hiçbir koşulda ödün vermeyeceğini bir kez daha kamuoyuna duyurmayı görev bilmekteyiz." 
     
     TBMM'YE YASA ÇAĞRISI 
     Üniversitelerarası Kurul'un yayınladığı ikinci bildiride ise TBMM Milli Eğitim Komisyonu'nda kabul edilen YÖK Yasa Tasarısı ile ilgili Meclis'e çağrıda bulunuldu. 
     Türkiye'nin Avrupa Birliği'nin araştırma projeleriyle ilgili 6'ncı çerçeve programına katılması gerektiği kaydedilirken, 
     bunun üniversitelerin bilimsel ve teknolojik gelişimiyle Avrupa Birliği'ne açılım ve uluslararası zeminlerde her alanda rekabet fikrine sahip olma bakımından da önemli olduğu belirtildi. Bu doğrultuda Bilim, Teknoloji Yüksek Kurulu'nun karar alması ve Bakanlar Kurulu'nun da aynı yönde irade oluşturmasının büyük önem taşıdığı belirtilerek, "Ayrıca Avrupa Birilği projelerinin verimli olabilmesi ve bu yolla ülkemizde bilim ve teknolojinin gelişebilmesi için halen TBMM'de görüşülmekte olan Yüksek Öğretim Kanunu'nda değişiklik öngören yasa tasarısının bütünülğü ve temel yaklaşımı bozulmadan kanunlaşmasının da aynı şekilde ülkemiz için kritik önem taşıdığına olan inancımızı saygıyla duyururuz" denildi. Ayhan, bildirinin Milli Eğitim Bakanı Metin Bostancıoğlu hakkında soruşturma komisyonu kurulmasıyla ilgili olup olmadığının sorulması üzerine "Üniversiteler ülke bütünlüğü aleyhine faaliyeleri dil birliği aleyhine faaliyetleri reddeder. Bunların korunmasına ilişkin faaliyette bulunan tüm kurum ve kişileri destekler" karşılığını verdi. 
     





</TEXT>
</DOC>
