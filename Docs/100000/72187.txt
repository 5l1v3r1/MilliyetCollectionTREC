<DOC>
<DOCNO> 72187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo08.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de Lazetiç, Yusuf ve Hakan as takıma, Andersson yedeğe... 
</HEADLINE>
<TEXT>

     Fenerbahçe'de, hafta sonunda Malatyaspor ile oynanacak lig maçının hazırlıkları bu sabah yapılan idmanla sürdürüldü. 
     Samandıra Tesisleri'nde, teknik direktör Werner Lorant yönetiminde gerçekleştirilen ve 1 saat 15 dakika süren idmanda sarı-lacivertli futbolcular, top sürme ve pas çalışmasının ardından, minyatür kale maç yaptılar. 
     Teknik direktör Lorant, yarım sahada yapılan 4 minyatür kaleli maçta as takımda Lazetiç, Yusuf ve Hakan'a orta sahada görev verdi. 
     Alman teknik adam, Ümit Milli Takım kampında bulunan Serhat'ın yokluğunda forvette Oktay, Rapaiç ve Revivo'yu oynatırken, Andersson ise yedek takımda yer aldı. Lorant ayrıca, sarı kart cezası biten Ümit'i savunmanın ortasında, Ogün'ü de yedek takımda oynattı. 
     Antrenmanda kaleciler Rüştü ve Oğuz, antrenör Nurettin Yıldız yönetiminde ayrı çalıştı. 
     İdmana, Serhat'ın yanı sıra Genç Milli Takım'da bulunan Fahri ve Bilal de katılmadı. 
     Fenerbahçe, Malatyaspor maçının hazırlıklarını bu akşam yapacağı günün ikinci çalışmasıyla sürdürecek. 
     






</TEXT>
</DOC>
