<DOC>
<DOCNO> 90309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun20.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da sağ salt çoğunluktan 110 sandalye fazla kazandı 
</HEADLINE>
<TEXT>

     Fransa'da dün yapılan genel seçimden sonra Başbakan Jean-Pierre Raffarin, Elysee Sarayı'na giderek önce istifasını sundu, daha sonra Cumhurbaşkanı Jacques Chirac tarafından yeniden hükümeti kurmakla görevlendirildi. 
     Chirac'ın, Cumhurbaşkanlığı seçimlerinden sonra Başbakan atadığı Raffarin'ın, onay için Elysse Sarayı'na sunacağı bakanlar kurulu üyeleri sayısını artırması bekleniyor. 
     Fransa'da cumhuriyet geleneğine uygun olarak, genel seçimlerden sonra Başbakan'ın istifasını sunması gerekiyor. 
     
     SEÇİM SONUÇLARI KESİNLEŞİYOR 
     Fransa'da dün yapılan ikinci tur seçimlerde kesin sonuçlara giderek yaklaşılıyor. Mecliste, sağ partilerin 399 sandalyesine karşı, sol partiler 178 sandalye ile temsil edilecekler. 
     Mecliste görev yapacak kadın milletvekili sayısı, bir önceki seçime oranla 9 artarak 72'ye ulaştı. 
     Chirac'ın girişimiyle oluşturulan sağcı ''Cumhurbaşkanlığı Çoğunluğu Birliği UMP '' 354 sandalyeye sahip olurken, bu ittifaka katılmayan sağcı Fransız Demokrasi Birliği UDF 29 ve diğer küçük sağcı partiler 16 milletvekiliyle mecliste temsil edilecek. 
     Sağ partiler de bu sonuçla, Ulusal Meclis'te salt çoğunluk olan 289 sayısından 110 milletvekili daha fazla sandalyeye sahip olacak. 
     Solda ise Sosyalist Parti 140, Komünist Parti 21, Yeşil Parti 3, Sosyalistlerin desteğiyle seçimi kazanan diğer küçük sol partiler ise toplam 14 sandalyeye sahip olacak. 
     
     GENÇ VE YAŞLILAR 
     Mecliste geçen yasama dönemi görev yapan 577 milletvekilinden 331'i bu seçimler sonucu tekrar milletvekili olmaya hak kazandı. 
     Komünist Parti üyesi Georges Hage 81, sağcı partiden Edouard Courtial 29 yaş ile en yaşlı ve en genç parlamenterler sıfatıyla görev yapacak. 
     Meclis başkanlığı için Edouard Balladur ve Jean-Louis Debre, bugün resmen adaylıklarını koydular. 
     





</TEXT>
</DOC>
