<DOC>
<DOCNO> 66984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/siyaset/siy01.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetin, Anayasa Mahkemesi’nden ilginç rica’sı 
</HEADLINE>
<TEXT>
Ankara'da bunlar konuşuluyor 
Hükümet, Anayasa Mahkemesi’nden ne ricada bulundu Afyon milletvekilleri Sezer’e neden kızdı Meclis’teki dolandırıcı ne yaptı "İşkenceyi yapan parasını ödesin" düzenlemesini hangi bakanlıklar istiyor 
     Serpil Çevikcan 

Bizi idare edin      TBMM içtüzüğünün iptal edilmesi hukuk olayına dönüştü. Hükümet, Anayasa Mahkemesi’ne, Kararınızı bir yıl yayınlamayın’ ricasında bulundu 
     Anayasa Mahkemesi’nin reform niteliğindeki yasaların TBMM’den jet hızıyla geçmesini sağlayarak hükümeti hem Avrupa hem de IMF karşısında rahatlatan Meclis İçtüzüğü’nün önemli maddelerini iptal etmesinin Başbakanlıkta büyük sıkıntı yarattığı ortaya çıktı. Hükümetin, önemli yasaların ancak iptal edilen içtüzükle çıkarılabileceğini ileri sürerek, Yüksek Mahkeme’nin gerekçeli kararını en erken "bir yıl" sonra yayımlamasını istediği öğrenildi. 
     Hükümet, genel kurul görüşmeleri sırasında konuşma sürelerini sınırlandıran ve bazı tasarıların temel yasa olarak süratle yasalaşmasını sağlayan içtüzüğün iptal edilmesinin yaratacağı sonuçları ortadan kaldırmaya çalışıyor. Ancak, hükümet, önemli yasalar geçmeden yeni bir "içtüzük tartışması" istemiyor. Bunda DYP Şanlıurfa Milletvekili Fevzi Şıhanlıoğlu’nun aynı tartışmalar sırasında ölmesinin etkili olduğu belirtildi. 
     Yetki Yasaları’nın Yüksek Mahkeme tarafından son dönemde sürekli iptal edilmesinin, kısa sürede çıkarılması gereken "kanun hükmünde kararnameleri" geçersiz kıldığı, ekonomik programın selameti açısından yaşamsal önem taşıyan birçok düzenlemenin Cumhurbaşkanı Sezer’den dönmesinin de süreci "yavaşlattığı" kaydedildi. 
     Bu nedenle hükümetin, Mahkeme’nin "gerekçeli kararın yayımından üç ay sonra yürürlüğe" gireceğini açıkladığı içtüzük iptali kararını, en erken bir yıl sonra yayımlamasını istediği öğrenildi. Böylece, hükümet bu sürede istediği yasaları hızlı bir şekilde Meclis’ten geçirme fırsatı bulacak. 
     Kabinenin etkin bir üyesi, "Ekonomide istikrarlı bir büyüme ortamı sağlanabilmesi için, yapısal reformların aksaksız bir biçimde sürdürülmesi zorunlu. AB adaylığı açısından da 141 yasal düzenleme yapılmalı, 38 uluslararası sözleşme onaylanmalı" dedi. 
     Hükümetin yaptırdığı çalışmaya göre Meclis, 5.2.1999 tarihinden 5.2.2002 tarihine kadar toplam 2173 saat çalışmış. Buna karşın işlerin tamamlanma oranı yüzde 24’ü ancak buluyor. 
     Meclis’in, Borçlanma, İhale, Yabancı Sermaye, Mahalli İdareler, Türk Ceza, Çevre, Havyanları Koruma, Seçim ve Siyasi Partiler, Siyasi Ahlak tasarılarını yasalaştırması AB için zorunlu görülüyor. 
     
Sezer, Afyonlu vekilleri almadı      Cumhurbaşkanı Ahmet Necdet Sezer’in yurt gezilerinde yıllardır bilinen bir uygulamaya da son verdiği ortaya çıktı. Cumhurbaşkanlarının yurt içinde yapacağı geziye ilişkin Meclis’te Grup Başkanvekilliklerine yazı yazılır, böylece o ilin vekilleri "devletin başı" ile birlikte seçmenlerinin yanına giderdi. Sezer’in bu uygulamayı kaldırması, Afyon’a yaptığı ziyaret sırasında büyük bir alınganlığa neden olmuş. Sezer’e Afyon’da eşlik etmeyenlerin başında da ANAP Milletvekili Halil İbrahim Özsoy gelmiş. 
     
Vatandaşı,TBMM’de oturarak dolandırdı      Olay, TBMM’de sekreter olarak görev yapan A.G.’nin polise başvurmasıyla ortaya çıktı. A.G. bir siyasi partinin bir eski ilçe teşkilat başkanı aracılığıyla tanıdığı Abdulmenaf Aslan’ın iş umuduyla bekleyen vatandaşları dolandırdığı bilgisini verdi. Polis, 20 gündür TBMM çatısı altında iş takibi yapan Aslan’ı bir kahvede yakaladı. Aslan’ın, sekreterin TBMM Vakıfbank’taki hesabını kullanıp, devlet memurluğu sınavını kazanan ancak işe yerleştirilmeyi bekleyen vatandaşları kişi başına 625 milyon liraya dolandırdığı ortaya çıktı. 
     
Suç işle, parayı devlet ödesin      Türkiye’nin insan haklarına aykırı uygulamaları nedeniyle AİHM’nin verdiği tazminat cezaları genel bütçeden karşılanıyor. Dışişleri ve Maliye bakanlıkları, "AİHM mahkumiyet kararı veriyor, cezayı da biz ödüyoruz. Ancak suçu işleyen memurun bundan haberi bile olmuyor. Bu tazminatlar suç işleyen memura rücu edilsin" demiş. Ancak İçişleri Bakanlığı "terörle mücadeleyi zaafa uğratır, memurdan tahsil etmek pratikte mümkün olmaz" gerekçesiyle Dışişleri ve Maliye’nin teklifine karşı çıkıyormuş. 
     



 SİYASET 











</TEXT>
</DOC>
