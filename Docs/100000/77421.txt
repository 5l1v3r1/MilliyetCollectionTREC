<DOC>
<DOCNO> 77421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur22.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Günaydın gazetesi eski sahibine 61 yıl hapis 
</HEADLINE>
<TEXT>

     Yeni Günaydın Gazetesi'nin eski sahibi Mehmet Saruhan, okuyucularına vaat ettiği buzdolaplarını vermediği gerekçesiyle yargılandığı ''dolandırıcılık'' suçundan, 61 yıl hapis cezasına çarptırıldı. Saruhan'ın bu cezası, daha sonra 25 yıla indirildi. 
     Suç duyuruları üzerine Mehmet Saruhan hakkında ''Dolandırıcılık'' suçundan Şişli Asliye Ceza Mahkemeleri'nde açılan davaların birleştirildiği Şişli 5. Asliye Ceza Mahkemesi, yaklaşık 5 yıl süren yargılama sonucu davayı karara bağladı. 
     Sanık Mehmet Saruhan'ın katılmadığı duruşmada kararı açıklayan hakim, yargılama sonucu sanığın, ''kupon karşılığı buzdolabı vereceğini vaat ettiği, ancak kampanyaya katılan okur sayısı kadar buzdolabı bağlantısı yapmadığı, kampanyanın sona ermesi ve aradan 1 yıl geçmesine rağmen taahhüdünü yerine getirmediği, gazete fiyatını da kampanyanın başlamasının ardından kısa aralıklarla artırdığı, okuyucuların buzdolabı almamaları için hile ve desiselere başvurduğu''nun tespit edildiğini bildirdi. 
     Buna göre, sanığa her müşteki için 4 ay hapis cezası veren hakim, olaydaki müşteki sayısının 183 olduğunu dikkate alarak Saruhan'ın cezasını toplam 732 ay 61 yıl hapis ve 921 milyon 519 bin 924 lira ağır para cezası olarak belirledi. 
     ''Aynı nevi'den şahsi hürriyeti bağlayıcı muvakkat cezaların birleştirilmesi halinde tatbik edilecek ceza hapiste 25 seneyi geçemez'' hükmünü içeren TCK'nın 77. maddesini de dikkate alan hakim, Mehmet Saruhan'ın cezasını 300 aya 25 yıl indirdi. 
     






</TEXT>
</DOC>
