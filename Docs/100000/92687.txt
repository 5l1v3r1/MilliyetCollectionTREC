<DOC>
<DOCNO> 92687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo18.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Collina iddialı konuştu "Beni seçen pişman olmayacak" 
</HEADLINE>
<TEXT>

     17. Dünya Kupası'nda Brezilya-Almanya final maçını yönetecek olan İtalyan hakem Pierluigi Collina, ''Beni seçen pişman olmayacak'' dedi. 
     İtalyan La Gazzetta dello Sport gazetesinde yer alan açıklamasında Collina, takımların taktiklerini ve futbolcuların karakterlerini anlamak için Dünya Kupası'ndaki son maçları izlediğini belirtti. Final maçında birlikte çalışacağı hakemleri ''olabilecek en iyileri'' diye değerlendiren Collina, kendisine kesinlikle yardımcı olacaklarını ve onlardan daha iyileriyle çalışmanın zor bir şans olacağını anlattı. 
     Collina, ''Hiçbir Brezilya takımının maçında bu zamana kadar görev yapmadım. Almanya'nın ise en azından en son Dünya Kupası elemelerinde İngiltere'ye 5-1 yenildikleri maçta vardım. Brezilya'nın hücumu kupanın en iyisi, Almanya'nın defansı da bildiğimiz gibi. Her maçın kendisine göre heyecanı var. Ama ne endişeli ne de kaygılı olacağım'' dedi. 
     Dünya Kupası'nda sponsor firmaların büyük etkisi olduğu şeklindeki iddialara karşı çıkan İtalyan hakem, ''Sponsorlara bağlı gölgeli şeyler yok. Her türlü şüpheciliğe karşıyım'' açıklamasını yaptı. 
     4 kez FİFA tarafından dünyanın en iyi hakemi seçilen Collina, ''Dünya Kupası'ndaki hakem hatalarını önlemek için sizin bir öneriniz olacak mı'' sorusuna, ''Hakem olduğum sürece, bu tip şeyler benim görevim değil. Ama hakemliği bıraktığım zaman değişiklik yapmak için benim fikrim sorulursa elbette ki tecrübelerimi kullanarak bunları söylemekten kaçmayacağım'' yanıtını verdi. 
     





</TEXT>
</DOC>
