<DOC>
<DOCNO> 98232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur20.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın, SHP ile seçime katılmak istiyor... 
</HEADLINE>
<TEXT>

     SHP Genel Başkanı Murat Karayalçın, Başbakan Bülent Ecevit'ten, bu seçimlere katılmalarına fırsat verecek bir yasal düzenlemenin yapılmasına destek verilmesini talep ettiğini bildirdi. 
     Başbakan Ecevit, SHP Genel Başkanı Karayalçın'ı Başbakanlık Resmi Konutu'nda kabul etti. Yaklaşık 25 dakika süren görüşmenin ardından gazetecilere açıklamada bulunan Karayalçın, Başbakan'a, seçimlerle ilgili taleplerini ilettiklerini bildirdi. 
     Karayalçın, büyük olasılıkla 3 Kasım için TBMM'de seçim kararı alınacağını vurgulayarak, SHP'nin, Siyasi Partiler Yasası'nın 36. maddesine göre, bu seçime katılamayacağını kaydetti. 
     Karayalçın, seçimlere, mevcut yasaya göre kuruluşunun üzerinden 6 ay geçen partilerin katılabildiklerini anımsatarak, şöyle konuştu 
     ''Seçimlerin ivedi bir şekilde yapılması söz konusu olduğunda bu koşulun aranması, hiçbir mantıkla hiçbir siyasi mülahaza ile bağdaşmamaktadır. Onun için sayın Başbakan'dan, SHP olarak bu seçimlere katılmamıza fırsat verecek bir yasal düzenlemenin yapılmasına destek verilmesini talep ettim. 
     Sayın Başbakan da bu düşüncemizi doğru bulduğunu ve arkadaşları ile bunu değerlendireceğini bana söyledi. Yarın ve Pazartesi günü öteki partilerin genel başkanları ile görüşüp bu konudaki talebimizi onlara da sunacağım.'' Karayalçın, gazetecilerin, ''siyasi partiler arasında kurulabilecek ittifakları'' hatırlatmaları üzerine, ''O, sonraki iş. Önce bunun ne olacağı görülmeli. Aslında SHP, seçimlere katılsa da katılmasa da solun bir seçim öncesi koalisyonu kurarak seçimlere girmesinden yanadır'' dedi. 
     Murat Karayalçın, Başbakan Ecevit'e, sol partilerin seçim öncesi birleşmeleri konusunda bir çalışma başlatacaklarını anlattığını, bu konudaki çalışmaları daha sonra başlatacaklarını söyledi. Karayalçın, şöyle devam etti 
     ''Asıl olarak kendilerinden, seçime katılmamızı sağlayacak düzenleme konusunda talepte bulundum. Onu daha sonra, önümüzdeki günlerde tarihlerin kesinleşmesinin ardından ayrıca ele alacağız.'' 
     
     HADEP'E İLİŞKİN ''KAYGILAR''... 
     Bir gazetecinin, ''Sayın Başbakan'ın HADEP ile ilgili endişelerine katılıyor musunuz ' şeklindeki sorusu üzerine, HADEP'in Türkiye'nin bir partisi olduğunu, yasalara göre etkinliklerde bulunduğunu söyleyen Karayalçın, şunları kaydetti 
     '' Bu partinin etkinlikleri ile kaygıların değerlendirileceği yer, hiç kuşkusuz Anayasa Mahkemesi'dir, Başbakanlık makamı değildir. Anayasa Mahkemesi'nde de böyle bir sürecin işlediğini biliyoruz. Bizim HADEP'li arkadaşlarımızla çok yakın görüşmelerimiz oldu. Kendilerini SHP kurulurken yanımıza çağırmıştık. Bu çağrıyı, bugün de yapıyorum. Bu çağrıyı DSP'deki, CHP'deki, ÖDP'deki tüm arkadaşlarımıza yapıyorum. SHP'nin hiçbir parti ile birleşme gibi, bütünleşme gibi düşüncesi yoktur, olmayacaktır da. Kişilerle birlikte olmak istiyoruz. Eskiden birlikte siyaset yaptığımız arkadaşlarımızı, yeniden SHP çatısı altında yer almaları için çağırıyoruz.'' Karayalçın, bir soru üzerine HADEP ile ilgili görüşlerini Başbakan Ecevit'e aktardığını da bildirdi. Karayalçın, bir gazetecinin, ''AKP ile HADEP'in rejim sorunu olacağı konusunda Başbakan'ın eleştirisi oldu mu '' şeklindeki soruya ise ''Sayın Başbakan'ın, özellikle AK Parti ile ilgili olarak yapmış olduğu değerlendirme ve çeşitli anketlerin AK Parti'nin barajı geçecek tek parti olduğunu göstermesi, solda ittifak konusunun siyasi yapılabilirliğinin ne denli yüksek olduğunu açık bir şekilde ortaya koymaktadır'' dedi. 
     Karayalçın, bir soru üzerine, seçime tek başlarına giremezlerse diğer imkanları değerlendireceklerini söyledi. SHP olarak seçim öncesi koalisyon aradıklarını ifade eden Karayalçın, şöyle devam etti 
     ''Meclis'te sandalye dağılıma göre şekillenen bir hükümetin ne noktaya geldiğini şimdi hep birlikte izliyoruz. Başbakan'ın rahatsızlanması, AB konusunda görüş farklılığının ortaya çıkması... Sayın Başbakan tarafından 'benzeri görülmemiş ölçüde uyumlu' diye nitelenen bu hükümetin çökmesi noktasına getirdi Türkiye'yi... Ama eğer seçim öncesinde koalisyon yapılırsa o birlikteliklerini, o programlarını yurttaşlarının onayına sunalarsa tıpkı İtalyan solunun yaptığı gibi, 5 yıl boyunca ülke yönetmek olanaklıdır diye düşünüyorum.'' 
     





</TEXT>
</DOC>
