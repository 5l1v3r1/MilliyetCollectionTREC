<DOC>
<DOCNO> 62019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/spor/spo03.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN DERT KÜPÜ 
</HEADLINE>
<TEXT>

Terim olayından sonra yönetimde yaşanan soğukluk, üst seviyeye çıktı. Mete Razlıklı krizinin yanı sıra Özhan Canaydın’ın konferansı buz gibi hava estirdi 
     HALİL ÖZER 

     Albayrak kızgın 
     GALATASARAY yönetiminde, Fatih Terim olayından sonra meydana gelen soğukluk artık yerini buz gibi havaya bıraktı. Son olarak, Mete Razlıklı’nın aforoz edilmesine rağmen, Başkan Mehmet Cansun tarafından Antalya’ya getirilmesi Futbol Şube Sorumlusu Abdürrahim Albayrak’ı çileden çıkardı. 2. Başkan Fatih Altaylı ile Mehmet Cansun arasındaki tüm köprüler atılırken, şu anda yönetimde bulunan bazı üyelerin Cansun ile yola devam etmeme kararı aldığı da öğrenildi. 
     
     Razlıklı taşırdı 
     SARI - Kırmızılı takımın spor direktörü Mete Razlıklı’nın bir türlü görevden alınamaması yönetimde bardağı taşıran son damla oldu. Oysa yönetim bir ay önce yaptığı toplantıda Razlıklı’nın görevden alınmasına resmen karar vermişti. Bu karar da, ligin devre arasında uygulanacaktı. Ancak Cansun, yönetimin bu görüş birliğine rağmen Razlıklı’ya dokunmadı. Mete Razlıklı, Albayrak tarafından Antalya’ya götürülmemesine rağmen, Cansun, direktöre yine sahip çıktı. 
     
     Cansun’a rest 
     YÖNETİM, Razlıklı dışında, Fatih Terim pazarlığı, Capitao’nun habersiz şekilde getirilmesi, Hüseyin’in transferi, Kuruçeşme Adası’nda çıkan imza krizi ve Mehmet Cansun’un bu konuda yapılan anlaşmaya sahip çıkmaması gibi olaylarda da huzursuzluklar yaşadı. Bu gelişmelerden sonra Fatih Altaylı, Özer Saraçoğlu, Özcan Çetinsoy, Yiğit Şardan ve hatta Abdürrahim Albayrak gibi isimlerin bir daha Mehmet Cansun ile seçime girmeme kararı aldığı da öğrenildi. 
     
     Çatlağın kanıtı 
     CİM - Bom’daki bir diğer gelişmede başkan adayı Özhan Canaydın’ın, İstanbul’da düzenlediği Arama Konferansı’nda yaşandı. Canaydın’ın, Mehmet Cansun’un rakibi olmasına rağmen, düzenlediği toplantıya şu andaki yönetimden bazı üyelerin katılması dikkat çekti. Bu üyelerin arasında Fatih Altaylı, Bikem Ardakoç, Özcan Çetinsoy ve Yiğit Şardan gibi güçlü isimlerin bulunması Mehmet Cansun yönetiminin çatırdamasının en büyük kanıtı olarak değerlendirildi. 
     
     Gözler Canaydın’da 
     CANSUN yönetimindeki bölünme giderek kendini göstermeye başlarken, gözler Canaydın’ın yaptığı konferansa çevrildi. Başkan’ın davet edilmesine rağmen gelmediği zirveye, eski başkanlardan Faruk Süren ve Alp Yalman’ın da katılması, Özhan Canaydın’a destek olarak yorumlandı. Ancak Canaydın’ın, birçok duayeni unutması tepki çekti. Bu arada Mehmet Cansun’un da önümüzdeki günlerde büyük bir propoganda çalışmasına başlayacağı belirtildi. 
     
Golcü istemez’      ERHAN TELLİ 

     GALATASARAY’IN, Antalya kampında oynadığı hazırlık maçlarında dikkat çeken Berkant, takımın golcüye ihtiyacı olmadığını söyledi. Kepez’e gol atan, S.Moskova ve W.Bremen sınavlarında da birer şutu direkten dönün genç futbolcu, "Bu takımda çok iyi forvet oyuncuları var. Ben de iyi bir forvet olduğuma inanıyorum. Kendime güvenim tam. Eğer hocamız şans tanırsa, yararlı olacağımdan eminim" dedi. 
     BERKANT, ikinci yarıda farklı bir kimlikle mücadele edeceğini de ekledi ve şöyle devam etti "Formayı kapınca bir daha bırakmayacağım. Bunun için çok çalışıyorum. Gol atmayı da, gol attırmayı da çok seviyorum. Önemli olan benim gol atmam değil, takımımın kazanması. Kocaelispor maçını iple çekiyorum. Eğer hocamız görev verirse elimden geleni yapacağım. Şansızlığımı kıracağıma inanıyorum." 
     
Yine işbaşı      Sarı - Kırmızılı takım salı günkü Kocaelispor maçı hazırlıklarına dün başladı. Antalya kampından döndükten sonra izin yapan futbolcular dün akşam 16.00’da Florya Metin Oktay Tesisleri’nde buluştular. Lucescu yönetiminde iki saat idman yapan Galatasaray’da sakat futbolcu bulunmuyor. 
     
Eskilere görev      CİM - Bom, eski futbolcularından bir "tarama komitesi" oluşturdu. Müfit Erkasap’ın hayata geçirdiği projeye göre, Öner, Yusuf, Muhammed, Mehmet ve Abbas gibi eski oyuncular, Türkiye’nin dört bir yanını dolaşarak gerek profesyonel takım, gerekse alt yapıya futbolcu toplayacaklar. 
     SARI - Kırmızılı kulübün Hasnun Galip’teki tesisinde Başkan Mehmet Cansun ile bir araya gelen eski oyuncular, sözleşmeye de imza attılar. Bu futbolcuların 2.5 milyar lira maaş alacakları açıklandı. Müfit Erkasap, tarama komitesinin önümüzdeki günlerde daha da zenginleşeceğini söyledi. 
     
Hagi’den yeşil ışık      GALATASARAY’DAN ve futboldan koptuktan sonra Romanya Milli Takımı’nda göreve gelen, ancak daha sonra istifa eden Hagi, Sarı - Kırmızılı kulübe yeşil ışık yaktı. Ünlü yıldız, Romanya basınına yaptığı açıklamada, mükemmel beş sezon geçirdiği Galatasaray’a, gerek teknik direktör gerekse yardımcı antrenör olarak hizmet verebileceğini belirtti, "Ancak bugüne kadar teklif gelmedi" dedi. 
     



 SPOR 





















</TEXT>
</DOC>
