<DOC>
<DOCNO> 90829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/dunya/adun.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ORTADOĞU’DA SİL BAŞTAN 
</HEADLINE>
<TEXT>

İsrail, önceki günkü saldırının ardından yeniden Filistin kentlerine girdi ve terör bitene kadar çıkmayacağını açıkladı. Böylece bölge tekrar 29 Mart öncesine döndü 
     DIŞ HABERLER SERVİSİ 

     İsrail, önceki gün Kudüs’te bir otobüse düzenlenen ve 19 İsraillinin ölümüne, 50’sinin de yaralanmasına neden olan intihar saldırısının ardından Filistin kentlerini bir bir işgal etmeye başladı. Böylece Ortadoğu sorununda bir kez daha en başa dönüldü. 29 Mart - 10 Mayıs arasında Filistin lideri Yaser Arafat’ın daimi kararg hının da bulunduğu Ramallah kenti başta olmak üzere Batı Şeria’daki Filistin kentlerinde düzenlediği "Koruyucu Duvar" operasyonunun ardından bir kez daha Filistin topraklarına giren İsrail askerleri, insan avına başladı. 
     
     Yöntem değiştiriyorlar 
     İsrail Başbakanı Ariel Şaron ile üst düzey kabine bakanları arasındaki toplantının ardından dün yapılan açıklamada, İsrail’in eylemlerinin, "kanlı terör saldırılarına" karşılık verme biçiminde bir değişimi de içereceği belirtildi. Açıklamada, yeni terör saldırılarının düzenlenmesi halinde de daha fazla bölgenin işgal edileceği ve terör sona erene kadar buralardan çekilinmeyeceği vurgulandı. 
     Dün gün ağarmadan yeni operasyona başlayan İsrail askerleri ve zırhlı araçları Cenin, Kalkilya ve Nablus kentlerini işgal etti. "Koruyucu Duvar" operasyonunun da odağında yer alan Cenin’deki mülteci kampında şiddetli çatışmaların olduğu bildirilirken, İsrail askerleri Nablus’tan çok sayıda Filistinliyi de tutukladı. İsrail, dün gece de Gazze’yi füzeyle vurdu. Ramallah’ta ise, işgal beklentisi içindeki halk, marketlere koşarak gıda stoku yapmaya başladı. 
     
     HAMAS Bedel ödeyecekler 
     Önceki günkü intihar saldısının sorumluluğunu üstlenen HAMAS Örgütü’nün üst düzey yetkilisi Abdülaziz El Rantissi, İsrail’in, Filistin topraklarını yeniden işgal etme kararı için "ağır bedel ödeyeceğini" söyledi. El Rantissi, "Filistinliler ya direnecek ya da sonsuza dek utanç içinde yaşayacak" dedi. 
     
Kudüs’te yine canlı bomba 8 ölü      Önceki sabah gerçekleştirilen intihar saldırısının şokunu henüz atlatamayan Kudüs, dün akşam yeni bir canlı bombayla sarsıldı. İsrail polisine göre, Filistinli canlı bomba, Audi marka kırmızı bir arabayla Kudüs’ün kuzeyindeki "Fransız Tepesi Mahallesi"ne geldi, araçtan indikten sonra da koşarak kalabalık bir kavşakta bulunan otobüs durağı yakınında kendini havaya uçurdu. Bölgeyi savaş alanına çeviren eylemciyle birlikte 8 kişi ölürken, 35 kişi de yaralandı. Eylem sırasında saldırganı durdurmaya çalışan 2 polisin müdahalesinin ise başarısız kaldığı öğerenildi. Saldırıyı, Arafat’ın El Fetih Örgütü’ne bağlı El Aksa Şehitleri Tugayları üstlendi. 
     



 DÜNYA 











</TEXT>
</DOC>
