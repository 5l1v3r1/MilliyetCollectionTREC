<DOC>
<DOCNO> 62828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur16.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe eğitim istemi operasyonu 
</HEADLINE>
<TEXT>

     İstanbul Emniyet Müdürlüğü, ilköğretim okullarında Kürtçe eğitim verilmesi için çeşitli girişimlerde bulundukları gerekçesiyle gözaltına alınan 22 kişinin, ''bölücü örgütün görüşleri doğrultusunda hareket eden bazı sivil toplum örgütlerince yönlendirildiğini'' bildirdi. 
     Emniyet Müdürlüğü Basın Protokol ve Halkla İlişkiler Şubesi'nden yapılan açıklamada, yasadışı terör örgütünün, ''şiddete dayalı olmayan, ancak yasalara aykırı bir biçimde 'serhildan Sivil itaatsizlik-halk ayaklanması ' türü eylem gerçekleştirilmesi'' konusunda yandaşlarına çeşitli kanallardan talimatlar verdiği belirtildi. 
     Örgüt yandaşlarının, bu talimatlar doğrultusunda korsan gösteri, slogan atma, afiş asma ve kimlik bildirimi maksadıyla çeşitli kamu kuruluşlarına Kürtçe eğitimle ilgili dilekçe verme eylemi yaptıkları ifade edilen açıklamada, bu kapsamda 22 kişinin Esenler, 26 kişinin Bağcılar, 8 kişinin de Kadıköy İlçe Milli Eğitim Müdürlükleri'ne dilekçe verdiği ve ''çocuklarına Kürtçe okutulmasını istedikleri'' kaydedildi. 
     Bunun üzerine 13 Ocak 2002 tarihinde başlatılan uygulamalar sonucu konuyla ilgili 34 kişinin yakalandığı hatırlatılan açıklamada, bu kişilerden sağlık durumu bozuk ve yaşları küçük olan 12 kişinin, İstanbul DGM Cumhuriyet Savcılığı'nın talimatıusunda serbest bırakıldığı, 22 kişinin ise sorgulandığı bildirildi. 
     Açıklamada, bu kişilerin evlerinde yapılan aramalarda da, 1 adet tabanca ve bu silaha ait 10 fişek, terör örgütü elebaşı Abdullah Öcalan'ın resimleri ve örgütsel doküman ele geçirildiği belirtildi. 
     Emniyet açıklamasında, çoğunluğu okuma-yazma bilmeyen bu kişilerin, Kürtçe eğitimle ilgili dilekçe verme eylemini, bölücü örgütün yayın organı olduğu bilinen ve yurtdışında yayın yapan bir televizyon kanalındaki programdan etkilendikleri, örgütün görüşleri doğrultusunda hareket eden bazı sivil toplum örgütlerinin de organize etmesi sonucu gerçekleştirdiklerinin belirlendiği kaydedildi. 
     Polisteki işlemleri tamamlanan çoğunluğu kadın 22 kişi, daha sonra İstanbul DGM Cumhuriyet Başsavcılığı'na sevk edildi. 
     
     Operasyon sürüyor 

     Bu arada, aynı konuya ilişkin Küçükçekmece, Esenler ve Bağcılar'ın da aralarında bulunduğu çeşitli ilçelerde sürdürülen operasyonlarda, 162 kişi daha gözlem altına alındı. 
     İlk işlemlerden sonra 102'si serbest bırakılan bu kişilerden 60'ı, halen Terörle Mücadele Şube Müdürlüğü'nde sorgulanıyor. 
     
</TEXT>
</DOC>
