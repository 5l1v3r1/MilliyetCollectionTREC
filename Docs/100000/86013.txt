<DOC>
<DOCNO> 86013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/siyaset/siy01.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
4 vekil MHP’ye 
</HEADLINE>
<TEXT>

MHP’de, Ecevit’in çekilmesi ihtimaliyle hazırlıklar başladı. Bahçeli, Çin gezisi sonrası 4 milletvekilinin MHP’ye transfer edilmesine yeşil ışık yaktı 
     ÖNDER YILMAZ Ankara 

     MHP Genel Başkanı Devlet Bahçeli, Çin gezisi sonrası 4 milletvekilinin daha MHP’ye transfer edilmesine yeşil ışık yaktı. 
     Bahçeli, Ecevit’in siyasetten çekilmesi olasılığına karşı hazırlıksız yakalanmamak amacıyla transfer çalışmalarını başlattı. Kurmaylarına, "Tam anlamıyla seçim atmosferine girmeden, MHP’ye gelmek isteyen arkadaşlarımızın hepsini alalım. Bu, gelecek olanların yıpranmasını da önler" diyen Bahçeli, Çin’den döner dönmez, 4 milletvekilinin daha transfer edilmesi için olumlu görüş bildirdi. MHP’nin milletvekili sayısının DSP’nin üzerine çıkmasının hükümette sorun yaratmayacağı görüşünü savunacak olan Bahçeli’nin, "Milletvekili sayısı değişse de Başbakanlığın Sayın Ecevit’te olacağı hükmünü içeren protokoldeki her şarta sadık kalacağız" dediği kaydedildi. 
     Bahçeli, ancak Ecevit’in çekilmesi gibi bir durum gerçekleşirse, seçimlere başbakan olarak gitmeyi hedefliyor. Cumhurbaşkanı’nın milletvekili sayısı en fazla partiye hükümeti kurma yetkisini vereceğini düşünen Bahçeli, hükümet yapısının yine MHP - DSP - ANAP’tan oluşmasını istiyor. ANAP’ın böyle bir koalisyonda yer almaması halindeyse Bahçeli, MHP - DSP azınlık hükümeti teklif ederek seçimlere gitmeyi amaçlıyor. 
     



 SİYASET 












</TEXT>
</DOC>
