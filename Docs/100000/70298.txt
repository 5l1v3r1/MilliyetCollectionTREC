<DOC>
<DOCNO> 70298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur27.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Stadyumlar deprem yönünden riskli bölgede" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, İstanbul'daki spor tesislerinin deprem yönünden en riskli bölgelere toplandığını söyledi. 
     "Spor ve Deprem Bilinci" konulu panele katılan Prof. Dr. Işıkara, bu tesislerin yapımı esnasında deprem boyutunun hiç göz önüne alınmadığından yakınarak, "Büyük kitlelerin yer alacağı tesislerin yer seçiminin çok iyi yapılması gerekir. Bu konu İstanbul'un gündemine ilk kez geliyor. Marmara Denizi'nde 7.5 şiddetindeki bir depremin Fenerbahçe Şükrü Saracoğlu Stadı'na etkisi 7.5-8, Ali Sami Yen Stadı'na etkisi 7-7.5, BJK İnönü Stadı'na etkisi 6.5-7 şiddetinde olacaktır. Yeni yapılan Atatürk Olimpiyat Stadı ise bulunduğu bölge itibariyle 9-9.5 şiddetinde bir etki görecektir" dedi. 
     Prof. Dr. Işıkara, maçların ayakta izlenmesinin kaldırılmasını ve yeni oturma dizaynlarının geliştirilmesi gerektiğini belirterek, tel örgülerin de kaldırılmasını istedi. 
     






</TEXT>
</DOC>
