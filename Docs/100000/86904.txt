<DOC>
<DOCNO> 86904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/spor/spo06.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar Dünya'da tek 
</HEADLINE>
<TEXT>

Brezilya, Arjantin, Almanya ve İtalya ile 1982’den bu yana tüm kupalarda yer alan takımlardan biri Belçika. Farkları, sürekli grup mücadelesine katılarak gelmeleri 
     Mehmet Demirkol 

     Belçika deyince, akla 1986’da 4. olan ve belki Maradona’nın gazabına uğramasa kupaya uzanabilecek güzel futbol oynayan takım geliyor. Belçika bugün öyle bir takım değil, ama standartları da çok düşmüyor. Dürüst olalım, 2000’de onları kupa dışına iterek müthiş bir iş yapmıştık, ama gelin görün ki, ilk devredeki sayısız pozisyondan yararlanamamaları bunun temel nedeniydi. Yoksa Belçika son 6 Dünya Kupası elemlerinden vize alabilen Dünya yüzündeki tek takım. Buna üst düzeyde standart derler. 
     Çok iyi organize oluyorlar. Elemelerde sadece bir kez yenildiler. Ve iki yıl önce Dünya Kupası’nın favorilerinden biri olarak gösterilen güçlü Çek Cumhuriyeti’ni playoff’ta geçtiler. Fransa’yı, Paris’te 2-1’le geçmeyi başardılar. Sonra gruptaki rakibimiz Kosta Rika’yı 1-0’la. Bu iki maçta ve iki yıl önce bizimle oynadıkları maçta ortaya çıkan Belçika’nın üzerine gelen takımlara karşı çok iyi olduğu, ama eğer kendisi yükleniyorsa tıkanabildiği. Marc Wilmots’un yönetiminde çok hızlı ve etkili çıkıyorlar. Ama eğer rakip iyi kapanıyorsa, bu sıkışıklığı açacak silah bulamıyorlar. Ve en önemli handikapları en önemli gol silahları Emile M’Penza’nın kadroda olmayışı. Golcü sıkıntısı bununla da bitmiyor. Belçika ligi gol kralı Sonck’un da geçen cuma günü sakatlanması onları düşündürüyor. 
     
Yıldız      Marc Wilmots 
     1990’dan bu yana Belçika milli takımının değişmez oyuncusu. 33 yaşındaki futbolcu Standart Liege, Schalke 04 ve Bordeaux ile harika sezonlar geçirdi. Schalke ile iki kez UEFA Kupası finali oynadı, birini kazandı. Bir orta saha oyuncusu olmasına rağmen elemelerde takımının en golcü oyuncuydu. Fizik olarak çok sağlam ve toplara muhteşem vuruyor. 
     

</TEXT>
</DOC>
