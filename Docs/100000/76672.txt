<DOC>
<DOCNO> 76672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur02.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadına tecavüz eden soyguncu DNA testinde saptandı 
</HEADLINE>
<TEXT>

     Burdur'da son 1,5 yılda, yaşları 82 ile 85 arasında değişen 4 kadını darp edip, değerli eşya ve paralarını gasp eden, kadınlardan birine tecavüz eden ve DNA testi sonucu yakalanan sanık, çıkarıldığı nöbetçi mahkeme tarafından tutuklandı. 
     Burdur'da 2000-2002 yılları arasında, yalnız yaşayan 3 yaşlı kadını darp edip, değerli eşya ve paralarını gasp ettiği, kadınlardan birinin evine ikinci kez girerek tecavüz ettiği, 2 ayrı evden de hırsızlık yaptığı iddiasıyla 1 Nisan'da gözaltına alınan İbrahim Belen 23 , bu akşam Adliye'ye sevk edildi. 
     Nöbetçi Savcı Tahsin Uyar tarafından 6 ayrı suçtan ifadesi alınan sanık, tutuklanması talebiyle nöbetçi mahkemeye çıkarıldı. 
     Sanık İbrahim Belen, nöbetçi mahkemede verdiği ifadenin ardından tutuklanarak, Burdur E Tipi Cezaevi'ne konuldu. 
     İbrahim Belen'den, şüphe üzerine takibe alındıktan sonra, Cumhuriyet Savcılığı'nın izniyle kan örnekleri alınmıştı. Sanığın kan örneği ile darp ettiği kadınlardan birinin evinde bulunan 1 adet saç kılı ile tecavüz ettiği yaşlı kadından alınan kan ve sperm lekelerinin Ankara Adli Tıp Kurumu'nca DNA testine tabi tutulması ve her iki testin mukayesesinin uyuşması sonucu İbrahim Belen gözaltına alınmış, polisteki sorgusunda da suçlarını itiraf etmişti. 
     






</TEXT>
</DOC>
