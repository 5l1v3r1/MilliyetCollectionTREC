<DOC>
<DOCNO> 58866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yasam/yas01.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgasını geçip gitti 
</HEADLINE>
<TEXT>

165 Türk erkeğini trajikomik bir senaryonun kalbi kırık figüranları haline getiren Japon Kuni, gönlünün prensini’ Türkiye’de bulamadı 
     NURDAN AKINER 

     Kuni Nakanozo’nun koca adaylarının Hababam Sınıfı’nı aratmayan trajikomik öyküsü, yıllardır Türk halkını kahkahaya boğan film gibi sonlandı. Japon kızı Kuni, kimseye yar olmadığı gibi, tam 165 kişiyle de dalgasını geçti. 
     Japon ulusal TV kanalı Nippon’un Denpa Shonen’ programında "Kim bir Türk erkeği ile evlenmek ister " çağrısıyla yola çıkan Kuni, kriz ortamında parlak bir izdivaçla iki yakasını bir araya getirmek isteyenlerin hayallerini yıktı. Japon ekip, Kuni’yi yanına alarak dün basın toplantısı bile yapmadan kaçarcasına Türkiye’den ayrıldı. 
     
     1 Ocak’ta yayınlanacak 
     Örf ve detlerine sıkı sıkıya bağlı, yabancılarla evliliklere sıcak bakmayan Japonların böyle bir program aracılığıyla eş araması, adayların hiçbirini şüphelendirmemişti. Bu yüzden 165 Türk erkeği, büyük umutlarla Taksim’deki Spica Club’da form doldurdu ve Kuni’yle görüştü. Aynı günün akşamı herkese Seçildiniz’ müjdesiyle Sultanahmet’teki Alman Çeşmesi’nde randevu verildi. Bazıları ekonomik sıkıntı çekse de takım elbise satın aldı. Kimisi çiçeğini, kimisi çikolatasını götürdü ama evdeki hesap çarşıya uymadı. Çünkü yaşadıkları, 1 Ocak’ta yayınlanacak programın 20 dakikasına konu olacak, reyting için kurgulanmış bir oyundu. 
     
     Sıcak birini bulamamış 
     Dün ilk etapta seçtiği 1, 3, 4, 11, 14, 52, 63, 65, 160, 165 numaralı 10 kişiyle Sultanahmet’te akşam yemeği yiyen Kuni, şu cevapla Türkiye’ye veda etti "Türkiye’de tanıştığım 165 erkeğin hiçbiri bana aradığım aşkı ve sevgiyi verecek sıcaklıkta değildi. Bu yüzden kimseyi seçmedim. Aradığım mutluluğu kendi ülkemde bulacağım..." 
     



 YAŞAM 




















</TEXT>
</DOC>
