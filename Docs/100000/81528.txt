<DOC>
<DOCNO> 81528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur23.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki 1 Mayıs kutlamaları olaysız sona erdi... Notlar... 
</HEADLINE>
<TEXT>

     Tandoğan Meydanı'nda yapılan 1 Mayıs İşçi Bayramı kutlamaları olaysız sona erdi. 
     Emek Platformu Dönem Sözcüsü ve Hak-İş Genel Başkanı Salim Uslu, mitingte yaptığı konuşmada, savaşa, sömürüye, haksızlığa uğrayan tüm görüşten insanların dünyanın her yerinde bugün meydanlarda olduğunu söyledi. 
     Irk, dil, din ve cinsiyet ayrımının çalışma koşullarını zorlaştırdığını ifade eden Uslu, ''Filistin'de yaşanan vahşeti, soykırımı bütün dünya seyrediyor. Halklar tepki veriyor, ancak devletler ve uluslararası kuruluşlar adım atmıyorlar'' dedi. 
     Uslu, IMF politikaları ile desteklenen küreselleşmenin tüm dünyayı tehdit ettiğini kaydederek, ''Yağma yok, başaramayacaklar. 
     Bağımsızlığımızdan, ekmeğimizden, geleceğimizden ödün vermeyeceğiz'' diye konuştu. 
     Sosyal devlet, demokrasi, insanca bir yaşam, insanca geçinmek ve adalet için haykırmaya devam edeceklerini kaydeden Uslu, hükümetin ekonomik uygulamalarını eleştirdi. 
     ''Yolsuzluğun faturasını ödemeyi reddediyoruz'' diyen Uslu, ''Biz halkız. Kimseye borcumuz yok. Kimseye verdiğimiz niyet mektubu da yok'' dedi. 
     Hükümete, ''Şimdi bu ülkeye bir iyilik yapın, erken seçim kararı alın. Sandığı halkın önüne getirin'' diye seslenen Uslu, ''Demokrasiyi çalıştırın ki çözebilenler, yapabilenler gelsin. Çocuklar açlıktan ölürken, yılın ekonomi bakanı ödülünü almayı reddeden insanlar gelsin'' dedi. 
     1 Mayıs Tertip Komitesi Başkanı ve Hak-İş Genel Başkan Yardımcısı 
     Hüseyin Tanrıverdi ise zulüm, sömürü ve baskının hiçbir emekçiyi ayırt etmediğini ifade etti. Tanrıverdi, ''Bu 1 Mayıs'ta IMF'ye ülkeyi teslim edenleri son bir kez daha uyarıyoruz. İnsansız, insafsız sosyal yönü olmayan ekonomi politikalarını reddediyoruz. Öyle ise gelin sloganlarımızı birleştirelim. Tek ses, tek yürek olduğumuzu herkese gösterelim'' diye konuştu. 
     
     ''ÇÖZÜM AVUÇ AÇMAK DEĞİL'' 

     Türk-İş Genel Eğitim Sekreteri Salih Kılıç ise ekmek, barış, özgürlük için biraraya geldiklerini ifade etti. 
     Türkiye ekonomisinin kriz içinde bulunduğuna işaret eden Kılıç, krizin sorumlusunun işçiler, memurlar, emekliler, köylüler ve esnaf olmadığını, ancak faturanın bu kesimlere çıkarılmak istendiğini söyledi. 
     Hükümetin, Türkiye'nin sorunlarını IMF'nin ve sermayenin taleplerini yerine getirerek çözeceğini sandığını kaydeden Kılıç, ''Çözüm, IMF'ye, Dünya Bankası'na, Avrupa Birliği'ne ve ABD'ye avuç açmak değil, halkın ve çalışanların sesine kulak vermektir'' diye konuştu. 
     DİSK Genel Başkan Yardımcısı Enver Öktem de çalışanların işinin, aşının, geleceğinin tehdit edildiği bir ortamda Türkiye'nin her yerinde meydanlara çıktıklarını belirterek, ''Taleplerimizi haykırmak, sesimizi sağır kulaklara duyurmak için buradayız'' dedi. 
     Emekçilerin 1886 yılından beri dünyanın her tarafında dayanışma için 1 Mayıs'ta sokaklara çıktıklarını ifade eden Öktem, bunun, bütün dünyada egemenlerin tepkilerini çektiğini kaydetti. 
     Sermayenin küreselleştiğini, yeryüzünün yeni egemenlik alanlarına bölündüğünü, milyonlarca işçinin kaderiyle oynandığını belirten Öktem, ''Yeni bir kölelik çağı başladı'' dedi. 
     Türkiye'nin, uluslararası sermaye için ''ucuz emek cenneti ve paylaşım alanı'' haline geldiğini savunan Öktem, devlet bütçesinin tamamen faizlere ve borçlara ayrıldığını, eğitim, sağlık ve sosyal güvenceye ise ayrılacak kaynak kalmadığını söyledi. 
     
     ''GREVLİ, TOPLU SÖZLEŞMELİ SENDİKA HAKKI'' 

     KESK MYK Üyesi İhsan Avcı da sosyal güvenlik ve eğitim haklarının özelleştirme politikalarına kurban edildiğini ve bölge müdürlükleri kapatılarak çalışanların sokağa atıldığını söyledi. 
     Avcı, kamu çalışanlarının grevli toplu iş sözleşmeli sendika hakkının yasalaşmasını istediklerini kaydetti. 
     Memur-Sen Genel Başkanı Fatih Uğurlu ise Türkiye'de birkaç milyon insan dışında çoğunluğun fakirlik sınırında yaşadığını ifade etti. 
     Uğurlu, vatandaşın bir an önce genel seçim yapılmasını istediğini söyledi. 
     Türk Mimar ve Mühendis Odaları Birliği Genel Başkanı Kaya Güvenç de küreselleşmenin çalışanlar üzerinde yoksulluk, baskı ve işsizlik yarattığını belirterek, ''Bu meydanlar mücadelenin yükseltilmesi gereken yerlerdir. Çalışanlar, yüzlerce yılda elde ettikleri haklarını bırakmayacaklardır'' diye konuştu. 
     Konuşmaların ardından ''Grup Ninova'' bir konser verdi. Mitinge katılanlar da şarkılara eşlik ederek, halay çektiler. 
     Kutlamalar, grupların olaysız şekilde dağılmasıyla sona erdi. 
     
     NOTLAR 

     Konuşmalar sırasında, ''Kahrolsun IMF, bağımsız Türkiye'', ''Katil Şaron, Filistin'den Defol'', ''Zafer Direnen Emekçilerin Olacak'' sloganları atıldı. 
     Filistinli bir kız çocuğunun tutuklu babası için okuduğu şiir de kasetten katılımcılara dinletildi. 
     Bir grubun belirlenenlerin dışında sloganlar atması üzerine, tertip komitesi ve polis uyarıda bulundu. 
     Bazı gruplar, konuşmalar sırasında da davul ve zurna eşliğinde halay çekmeye devam etti. 
     Bu arada, mitinge katılanlar arasında yer alan bir grubun, terör örgütü DHKP C lehine slogan attığı gözlendi. 
     Üniversite öğrencilerinin oluşturduğu bir grup da ''Savaşa Karşı Küresel İntifada'' sloganı attı. 
     Polis miting alanını helikopterle havadan kontrol etti. Meydanın çevresindeki yüksek binalara polis yerleştirildi. 
     Astsubay Orduevi önünde de askerler güvenlik önlemi aldı. 
     





</TEXT>
</DOC>
