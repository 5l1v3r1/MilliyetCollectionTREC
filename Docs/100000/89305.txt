<DOC>
<DOCNO> 89305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/dunya/adun.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük’ü verdirtmeyiz 
</HEADLINE>
<TEXT>

Iraklı Kürtlerin Kerkük’ü istemelerine, Türk Dışişleri’nden sert yanıt geldi Kerkük, tarih itibariyle Türkmenlerin herkesten daha fazla söz sahibi olduğu bir bölgedir 
     YASEMİN ÇONGAR Washington 

     Irak lideri Saddam Hüseyin’i devirmeye yönelik olası bir ABD operasyonuna, Kuzey Irak Kürt gruplarının aktif destek vermesi karşılığında, zengin petrol rezervlerine sahip Kerkük kentinin Kürt yönetimine bırakılabileceği düşüncesine Ankara tepki gösterdi. 
     Washington’da lobi yapan Iraklı Kürt gruplar tarafından son dönemde dile getirilmeye başlanan bu düşünceye, ilk yanıtı ABD başkentindeki bir Türk diplomatı verdi. 
     
     Türkiye hoş görmez 
     Diplomat, adının saklı kalması koşuluyla yaptığı açıklamada, "Kerkük, tek bir etnik gruba bırakılacak bir mekan olamaz. Burası, tarih itibariyle Türkmenlerin herkesten fazla söz sahibi olduğu bir bölgedir. Kerkük’ün belli bir gruba bırakılması gibi bir yaklaşımı Türkiye hoş göremez" dedi. 
     Aynı diplomat, Bush yönetiminin Kuzey Irak Kürtleriyle temaslarının genel çerçevesinden Ankara’nın haberdar edildiğini söyledi, ancak Merkezi İstihbarat Örgütü Başkanı CIA George Tenet’in, Kürdistan Demokrat Partisi KDP lideri Mesud Barzani ve Kürdistan Yurtsever Birliği KYB lideri Celal Talabani ile bölgede buluştuğu yönündeki haberlere ilişkin bir duyuma sahip olmadıklarını açıkladı. Bölge kaynaklarına dayalı bu haberler, Washington yetkililerince de henüz doğrulanmış değil. 
     
     Federasyona soğuk bakış 
     Saddam sonrası Bağdat’ta nasıl bir yönetim oluşacağının kararının Irak halkına bağlı olduğunu vurgulayan Türk diplomatı, bu ülkenin toprak bütünlüğünü hem ABD’nin, hem Türkiye’nin desteklediğini, ancak Ankara’nın "Saddam Hüseyin’in devrilmesi Irak halkına kalmış bir iştir" şeklindeki yaklaşımının, Irak liderini kendisi devirme niyetlisi olan Bush yönetiminden ayrıldığını hatırlattı. Aynı diplomat, "Türkiye kendi tecrübeleri bakımından Irak’ta federatif düzenlemeye sıcak bakmaz. Bununla birlikte bizim kendi bakışımızın her yerde uygulanmasını beklememiz de sözkonusu değil" dedi. 
     Öte yandan, Iraklı Kürt yetkililerin Washington’da son günlerde yoğunlaşan temasları devam ediyor. KDP liderlerinden Neçirvan Barzani bugün Türkiye Büyükelçisi Faruk Loğoğlu’yla da bir araya gelecek. 
     
CIA Başkanı Kürtlerle görüştü      İsrail kaynaklı haberlere göre, Kahire, Kudüs ve Ramallah’ta "Ortadoğu Barışı" konusunda temaslar yapan CIA Başkanı George Tenet, bölgeye ziyaretine "gizli bir buluşma" ekledi. Ürdün’ün kuzeyindeki Anah kentine giderek CIA’nın Irak’ta görev yapan birimleri ve ABD Özel Timleri’nin mensupları ile buluşan Tenet’in, Saddam Hüseyin karşıtı bir askeri harekatın hazırlıklarına ilişkin görüş alışverişinde bulunduğu öne sürüldü. Yine İsrail kaynaklı bir başka haber, Tenet’in Fırat nehrini aşarak Kuzey Irak’a geçtiği, burada KDP lideri Mesud Barzani ve KYB lideri Celal Talabani ile buluştuğu yönünde. 
     



 DÜNYA 












</TEXT>
</DOC>
