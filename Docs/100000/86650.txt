<DOC>
<DOCNO> 86650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/guncel/gun01.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
18 yılda 12 trilyonluk boruyu toprağa gömdüler 
</HEADLINE>
<TEXT>
Alın size boru hattı 
1984’te başlanan 127 kilometrelik İzmit Haramidere petrol boru hattı tamamlanamadı. İslam Bankası, kullanılan 8.5 milyon dolarlık krediyi faizleriyle birlikte geri istiyor... 
     SERHAT OĞUZ İstanbul 

     Trakya’nın akaryakıt ihtiyacını karşılamak için 1984 yılında başlanan 127 kilometrelik İzmit - Haramidere petrol boru hattı, geçen 18 yıl içinde tamamlanamayınca dış krediyle sağlanan 8.5 milyon dolar yaklaşık 12 trilyon lira havaya uçtu. 
     1989’da projenin devredildiği BOTAŞ’ın yetkilileri, "Çocuk Esirgeme Kurumu’na bırakılan yetim gibi projeyi avucumuza tutuşturdular. Bu hat sahip arıyor" dedi. 
     Milliyet, yıllarca kimsenin ilgilenmediği ve unutulan boru hattının yer üstüne çıktığı Gebze Molla Fenari köyü yakınlarındaki noktayı buldu. Tel örgülerle çevrili olan Gebze’deki istasyon, uzayan otların arasında kaybolmuş. Çevre sakinleri, ne olduğunu tam olarak bilmedikleri istasyonun kullanıma açılmasından umutlarını kesmiş. 
     Hattın öyküsü Karaman Milletvekili Zeki Ünal’ın soru önergesiyle ortaya çıktı. Enerji Bakanı Zeki Çakan’ın önergeye verdiği yanıta göre 1977’de Devlet Planlama Teşkilatı’nın programa aldığı projeye 1984’te İslam Kalkınma Bankası’ndan 15.7 milyon dolar kredi sağlandı. 
     
     Boğaz geçişine takıldı 
     Bayındırlık Bakanlığı’nın ihalesiyle 1985’te başlayan çalışmalarda, 4 yıl içinde 87 kilometre Anadolu yakasında, 40 kilometre Trakya yakasında olmak üzere 127 kilometrelik kara hattı döşendi. Bu çalışmalar için 8.5 milyon dolar harcandı. Kavacık - Baltalimanı arasındaki Boğaz geçişi için gereken ihale yapılmayınca proje yarım kaldı. 
     
Krediyi geri istiyorlar      Yüksek Planlama Kurulu, 1989’da projeyi BOTAŞ’a devretti. BOTAŞ uzmanları, hattın doğalgaz nakline uygun olmadığına karar verdi ve projeyi askıya aldı. Geçen 12 yıl içinde ise boru hattı, yeni sahibini bekledi. 2000’de, İSKİ su aktarmak için bedelsiz olarak hattı almak istedi, ancak Hazine bedelsiz devre karşı çıkınca, son umut da söndü. İslam Bankası ise 2001’de Hazine’ye başvurarak, kredinin faiziyle geri ödenmesini istedi. BOTAŞ yetkilileri, şimdi boru hattına sahip bulmaya çalışıyor. Yetkililer, toprağın 1 - 1.5 metre altında bulunan hattın kullanılır durumda olduğunu belirtiyor. 
     



 GÜNCEL 












</TEXT>
</DOC>
