<DOC>
<DOCNO> 61496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/guncel/gun08.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamların kot giymesi doğru mu 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     İçel’in Mut ilçesine bağlı Ballı köyüne imam olarak atanan Ömer Aytaş, 11 ay çalışmasının ardından "mesleki yetersizlik" nedeniyle görevinden alındı. Aytaş, "Atatürkçüyüm dediğim, kot pantalon giydiğim, laiklik ile gerçek İslamiyeti anlattığım için görevden alındım" iddiasında bulundu. Bu açıklama, "imamlar kot pantalonu giyebilir mi" tartışmasını başlattı. Görüşler şöyle 
     
Memura yakışmaz      Prof. Dr. Salih Tuğ M. Ü. İlahiyat 

     Diyanet İşleri Başkanlığı’na bağlı olarak işlerini yürüten imamlar devlet memuru statüsündedir. İster tayinlerinde, ister vazifeleri sırasında ve isterse emekliye sevk edilmelerinde devlet memurları kanununa tabidirler. Dini hizmetleri yürütmek ve halkı dini konularda aydınlatmakla görevli Diyanet İşleri Başkanlığı teşkilatında yer alan müftüler, müfettişler, imamlar, müezzinler ve diğer din görevlileri, memurların bağlı oldukları kanuni esaslara uymaz zorundadırlar. Herhangi bir devlet bürosunda memur kot pantolon giyiyor mu İmam da aynı yönetmeliğe tabidir. Görevi gereği tuhaf kaçar. Ciddiyet getirmez. 
     
Kotun sakıncası yok      Diyanet İşleri Başkanlığı 

     Bir imamın kot pantalon giymesi dinen sakıncalı değil. Kot pantalon giymek görevden atılma sebebi değildir. Din görevlileri şu kıyafeti giyecek’ diye bir mevzuatımız yok. Sadece camiide cemaate namaz kıldırırken sarı cübbeyi kullanması gerekiyor. Dışarıda kot pantalon giymesinin de hiç bir sakıncası yok. Ancak söz konusu şahıs kot pantalon nedeniyle görevinden alınmamıştır. Görevinden alınmasının nedeni, İlçe Müftülüğü’nde, İl Müftülüğü’nde ve Antalya Hacı Ahmet Gebizli Eğitim Merkezi’nde yapılan hizmet öncesi eğitim kurslarının hepsinde başarısız olmasıdır. Konuyu farklı amaçla değerlendiriyor. Açıklamalarının gerçekle bir ilgisi yok. 
     
Biz de giymiyoruz      Prof. Ali Bardakoğlu M. Ü. İlahiyat 

     Mevzuatla ilgili bir olay. Dinle bir ilgisi yok. Tamamen mevzuat ve iç hizmet kurallarıyla alakalı. Memur statüsünde olanlardan bazı özellikler beklenir. Müftü bunu dikkate almış olabilir. Kot pantalon giyen bir imamla namaz kılabilirim. Bu fıkıh açısından namaza engel değil. Ancak imamın kot pantalon giymesi şık bir hareket değil. Yörenin gelenekleri ve hizmetin kendine mahsus şartlarını göz önüne almak gerekir. Müftü bunları dikkate alarak daha duyarlı davranmış olabilir. Kamuoyunun genel eğilimi açısından söylüyorum. Üniversite hocasıyız ve kot pantalonla derse girmiyoruz, istesek girebiliriz ama konumumuz açısından hoş olmaz. 
     
Giyim önemli değil      Prof. Dr. Celal Erbay M. Ü. İlahiyat 

     Bir imamın görevden alınması, çok ağır hukuki bir işlem. Böyle bir karar için müfettiş raporu gerekir. Bir imamın sadece kot pantolon giydiği için görevinden alınması mümkün değil. Kişilerin dini bakımdan nasıl, ne şekilde örtüneceği kaynaklarda bellidir. Din görevlisi de, imam da olur, giysisinin Allah’ın huzuruna çıkmaya, ibadetinin kabulüne yeterli olacak tarzda olması önemlidir. Kişinin namaz kılarken, ya da kıldırırken örtünmesi gereken yerlerini kapatmasıdır. Neyle örtündüğü önemli değildir. İster şalla, ister kumaşla ya da pamukluyla örter, bunun üzerinde durmam. Bizim aradığımız bir Müslümanın örtünmesi gereken yerlerinin örtülü olmasıdır. 
     
     
     



 GÜNCEL 















</TEXT>
</DOC>
