<DOC>
<DOCNO> 57244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur15.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yeni vergi artışı düşünülmüyor" 
</HEADLINE>
<TEXT>

     Devlet Bakanı Kemal Derviş, kamu gelirlerini artırmaya yönelik önlemlerin hükümetçe gözden geçirildiğini bildirerek, ''Bu çalışmalar yeni bir vergi artışı anlamına gelmemektedir'' dedi. 
     Derviş, SP Ankara Milletvekili Zeki Çelik'in soru önergesine verdiği yanıtta, Güçlü Ekonomiye Geçiş Programının taviz verilmeden uygulanması ile ekonomide sürdürülebilir bir büyüme sağlanacağını, milli gelir, yatırım ve istihdamın artacağını bildirdi. Bu çerçevede şu ana kadar programın uygulanmasından alınan sonuçların umut verici olduğunu ifade eden Derviş, ödemeler dengesinde sevindirici gelişmeler yaşandığını, ihracatın 30 milyar doları aşmasının beklendiğini kaydetti. Kemal Derviş, faizlerdeki gerilemenin önümüzdeki yıllarda bütçe performansının hızlı bir şekilde iyileşmesini sağlayacağını anlattı. 
     Önümüzdeki dönemde Türkiye'nin en önemli problemlerinden birinin kamu borç stokundaki artışın durdurularak, artış sürecinin tersine çevrilmesi olduğunu vurgulayan Derviş, bunun da ancak sıkı kamu maliyesi politikası ile mümkün olacağını ifade etti. Derviş, şunları kaydetti 
     ''Kamu sektörünün yüksek faiz dışı fazla vermek suretiyle borç stokundaki artışı durdurması gerekmektedir. Bu doğrultuda kamu harcamalarında tasarruf sağlayacak tedbirlerin yanı sıra kamu gelirlerini artırmaya yönelik önlemler de hükümetimizce gözden geçirilmektedir. Bu çalışmalar yeni bir vergi artışı anlamına gelmemektedir. Önemli olan vergi kayıp ve kaçağını etkin bir idari yapı sayesinde en aza indirmektir.'' 
     
     Tarımsal destekler kaldırılmamaktadır 
     Devlet Bakanı Derviş, hükümetin temel ilkesinin, dar gelirli çiftçilerin doğrudan gelir desteği sistemi ile güçlendirilmesi olduğunu ifade etti. ''Kamuoyunda algılandığı gibi tarımsal desteklemeler kaldırılmamaktadır'' diyen Derviş, sözlerini şöyle sürdürdü 
     ''Aksine belki de daha fazla kaynak kullanarak gerçekten desteklenmesi gerekenlere kaynak aktarılarak tarım desteklenecektir. 
     Alternatif ürün projesi ile özellikle arz fazlası olan ürünlerde, üreticilerin faaliyet alanlarını arz açığı olan ürünlere kaydırmaları sağlanarak daha fazla gelir elde etmeleri amaçlanmıştır.'' Ekonominin canlandırılmasına yönelik tedbirler alındığını, bazı mal gruplarında KDV oranlarının yüzde 18'e düşürüldüğünü anımsatan Derviş, Türk Ticaret Kanunu, Arazi Geliştirme Kanunu, Vergi Kanunu ve yatırım ortamını etkileyen diğer yasal düzenlemelerin gözden geçirildiğini anlattı. 
     






</TEXT>
</DOC>
