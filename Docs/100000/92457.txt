<DOC>
<DOCNO> 92457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo03.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin basınından Milli Takım'a eleştiri... 
</HEADLINE>
<TEXT>

     17. Dünya Kupası yarı finalindeki Türkiye-Brezilya karşılaşması, bugünkü Çin basınında ''Samba-Ay yıldız maçı'' olarak nitelendi. 
     Çin gazeteleri, Brezilya için ''Sambacı'' ve ''Garip yaratık'', Türk takımı içinse ''Yerküreli'' ve ''Ay yıldızlı süvari'' gibi ifadeler kullandı. 
     Cankao Gazetesi'nin maç değerlendirmesinin başlığı, ''Brezilya, samba dansıyla finale çıktı, ay yıldız kolordu yenildi'' biçiminde çıktı. Halkın Günlüğü Gazetesi'nin Dünya Kupası özel sayfasında, ''Samba kasırgası, Türklere esti'' başlığı yer aldı. 
     Pekin Gençlik Günlüğü Gazetesi'nin başlığı ise, ''Sambacılar dün gece yine çılgınca dans etti'' biçiminde çıkarken, gazetenin maç yazısında Brezilya'nın maçı yıldızı Ronaldo ile kazandığı, Türkiye'nin ise yenilmesine karşın gurur duyduğu ifade edildi. 
     
     TÜRK MİLLİ TAKIMI'NA ELEŞTİRİ 
     Yeni Çin Haber Ajansı'nın yayınladığı Huanqiushibao Gazetesi'ndeki yorumda ise Türkiye'nin halen ''ikinci kalite'' bir takım olduğu görüşü savunuldu. Makalede, Asya ve Avrupa'yı birbirine bağlayan ve futbol tarihini bilen Türkiye'nin, Avrupa Futbol Federasyonları Birliği'nin içinde yer aldığının bilincinde olduğu ve Türkler'in Asya futbolunun düzeyini sevmediği ifade ediliyor. 
     Türk Milli Takımı'nın ''şans'' eseri 2 sınavı geçtiği, ancak Türk takımında yüksek kalitede futbolcu bulunmadığı savunulan makalede Türk Milli Takımı'nın ''aktif savunmasıyla ise birinci kalite takım düzeyine yaklaştığı' savunuldu. 
     





</TEXT>
</DOC>
