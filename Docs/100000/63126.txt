<DOC>
<DOCNO> 63126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/soneko03.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin niyet mektubu IMF'ye verildi 
</HEADLINE>
<TEXT>

     Türkiye'nin, Uluslararası Para Fonu IMF ile stand-by anlaşmasına ilişkin niyet mektubu IMF yetkililerine iletildi. 
     IMF sözcüsü Conny Lotze, A.A'ya açıklamasında, Ekonomiden Sorumlu Devlet Bakanı Kemal Derviş ve Merkez Bankası Başkanı Süreyya Serdengeçti'nin imzalarını taşıyan mektubun, IMF'ye ulaştığını söyledi. 
     Mektubun, gelecek iki haftada IMF'nin karar makamı olan İcra Direktörleri Kurulu'nun 24 üyesi tarafından incelenmesi ve kurulun Şubat başında Türkiye için önerilen yeni stand-by düzenlemesini ele alması öngörülüyor. 
     2004 yılı sonuna kadar olan dönemi kapsaması öngörülen yeni 
     stand-by anlaşması çerçevesinde, IMF tarafından Türkiye'ye bu yıl 10 milyar dolar, gelecek iki yıl içinde toplam 2 milyar dolar taze kaynak sağlanması bekleniyor. Geçen yılki düzenlemeden geriye kalan 4.3 milyar doların da eklenmesiyle, yeni stand-by'ın tutarının 16 milyar doları aşması öngörülüyor. Başbakan Bülent Ecevit'in ABD ziyaretine katılan Derviş, gezinin New York ayağına iştirak etmeyerek, Washington'da kalmıştı. Derviş, düzenlediği basın toplantısında, niyet mektubuyla ilgili bir sorun olmadığını ve bugün imzalanmasının beklendiğini söylemişti. 
     






</TEXT>
</DOC>
