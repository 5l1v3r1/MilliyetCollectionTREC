<DOC>
<DOCNO> 92130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/spor/spo05a.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Görevimizi iyi yaptık" 
</HEADLINE>
<TEXT>

Teknik Direktör Güneş, Türkiye’nin Dünya’daki yeni sloganının parlayan güneş olduğunu söyledi 
     BİLAL MEŞE 

     BREZİLYA maçı öncesi dün bir basın toplantısı düzenleyen Teknik Direktör Şenol Güneş, Dünya Kupası’na çok çalışarak ve hak ederek geldiklerini söyledi. Türkiye’nin yeni sloganının "Dünya Futbolu’nda parlayan güneş" olduğunu kaydeden tecrübeli hoca, "Yaşadıklarımızın anısı, çocuklarımızın rüyası olacak. Bizlerle gurur duyacaklar. Geçmişte Beckenbauer gibi yıldızları hayranlıkla izleyen Türkiye, şimdi kendi yıldızlarını izlemenin onurunu yaşıyor" diye konuştu. 
     TÜRK insanının Brezilya’yı Rio kıyıları, plajları ve futboluyla tanıdığını ifade eden Şenol Güneş, "Artık Türkiye’nin Karadeniz kıyılarını da tanıtmak istiyoruz. 4 kez şampiyon olmuş ve şu ana kadar tüm maçlarını kazanmış Brezilya ile yarı finalde karşılaşıyoruz. Grupta Brezilya’ya karşı kaybettik ve hakkımızı kullandık. Şimdi Brezilya’nın bu hakkını kullanmasını sağlayacağız. Kazanma hırsımız sonucu belirleyecek. Daha çok inanıyoruz ve galip geleceğiz" dedi. 
     İŞ yapan insanın her zaman eleştirileceğini sözlerine ekleyen Güneş, "Hiçbir Dünya takımından geri değiliz. Eksiklerimiz var, ama onları gidermeye çalışıyoruz. Bu benim değil, Türkiye’nin başarısıdır. İşimize hiç kimseyi karıştırmadık. Sadece işimizi yaptık. Görevini iyi yapan insanların mutluluğunu yaşıyoruz" diye konuştu. Başarılı hoca Türkiye’nin Dünya Kupası’na daha çok ihtiyacı bulunduğu, finale kalırlarsa Brezilya halkının da kendilerini destekleyeceğini söyledi. 
     HAKAN Şükür’e de sahip çıkan Milli Takım’ın hocası şöyle konuştu "Hakan, Milli Takım’ın bugünlere gelmesinde iyi futbolu ve attığı gollerle çok büyük katkı sağladı. İlhan Mansız da kaliteli bir futbolcumuz. Brezilya karşısında her ikisi de oynayabilir ya da birisine de yer verebilirim. Yıldıray konusuna gelince zaman zaman taktik gereği her futbolcu oyundan çıkabilir. İlk maç onu etkiledi, bu da normal. Sonra konuştuk. Kendini toparladı. Şimdi gayet iyi durumda." 
     



 SPOR 

































</TEXT>
</DOC>
