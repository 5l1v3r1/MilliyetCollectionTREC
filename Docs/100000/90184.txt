<DOC>
<DOCNO> 90184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo11.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir "Almeyda o paraya değer mi ... Onu düşünüyoruz" 
</HEADLINE>
<TEXT>

     Fenerbahçe Kulübü Yönetim Kurulu Üyesi ve İkinci Başkanı Nihat Özdemir, transferi için uzun süredir görüşmelerini sürdürdükleri Matias Almeyda konusunda, birkaç gün içinde karar vereceklerini söyledi. 
     Arjantinli futbolcunun transferiyle ilgili herhangi bir pürüzün bulunmadığını, ancak bu futbolcunun yüksek bedelli maliyetinin kendilerini düşündürdüğünü belirten Nihat Özdemir, ''Transferinde bir sorun yok. Pürüzlerin hepsi giderildi. Ancak bizi düşündüren, ona vereceğimiz fiyatı değip değmeyeceğidir. Birkaç gün içinde karar vereceğiz ve bu konu netlik kazanacak'' diye konuştu. 
     Özdemir, Almeyda'dan vazgeçmeleri durumunda, bu futbolcuya alternatif olarak görüşmelerini sürdürdükleri 10'a yakın ismin olduğunu kaydederek, ''Eğer Almeyda'dan vazgeçersek, çalışmalarını südürdüğümüz bu isimler üzerinde duracağız. Fenerbahçe için en iyi transferi gerçekleştireceğiz'' diye konuştu. 
     Sarı-lacivertlilerin, Almeyda'ya alternatif olarak düşündükleri futbolcular arasında Brezilyalı Gilberto Silva, Avustralyalı Paul Agostino'nun da bulunduğu öğrenildi. 
     





</TEXT>
</DOC>
