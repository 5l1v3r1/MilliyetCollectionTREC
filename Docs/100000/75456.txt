<DOC>
<DOCNO> 75456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/yasam/yas06.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncak silahla bankayı soydu .. 
</HEADLINE>
<TEXT>

Çorabı kafasına geçirip oyuncak tabancayla bankaya dalan soyguncu 24 milyarı alıp kaçtı 
     M. AKİF ERDEM İstanbul 

     İstanbul bir banka soygunu daha yaşadı. Pendik’teki Akbank Şubesi’ne dün sabah başına kadın çorabı geçirmiş, yeşil montlu, uzun saçlı, orta boylu 25 - 30 yaşlarındaki bir kişi girdi. 
     Elindeki silahla içeridekileri etkisiz hale getiren soyguncu, banka görevlilerinden kasa anahtarını isterken, müşteriler de olayın şokuyla, soyguncuya "Şimdi de yere mi yatalım " dediler. Soyguncu da "Bu bir banka soygunu ben de hırsızım. Yere yatın" diye bağırdı ve kasada bulunan yaklaşık 65 milyar liradan 24 milyar lirayı çantasına doldurdu. 
     Parayı alan soyguncu kaçarken, banka güvenlik görevlisi de arkasından havaya tek el ateş açtı. Elindeki tabancayı attıktan sonra bir taksiye binerek olay yerinden uzaklaşan soyguncunun kullandığı tabancanın oyuncak olduğu anlaşıldı. 
     Bir kilometre sonra taksiden inen soyguncu, taksimetrede 999 bin lira yazmasına rağmen, şoföre 2 milyon lira verip kayıplara karıştı. Taksi şoförü Destan Vay, bilgisine başvurulmak üzere Asayiş Şube Müdürlüğü’ne götürüldü. Vay’ın ifadesi doğrultusunda soyguncunun robot resminin çizildiği belirtildi. 
     



 YAŞAM 




















</TEXT>
</DOC>
