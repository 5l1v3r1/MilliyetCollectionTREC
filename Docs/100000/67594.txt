<DOC>
<DOCNO> 67594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun06.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABC "Irak'lı muhalifler Türkiye ve Kuveyt'te eğitilebilir" 
</HEADLINE>
<TEXT>

     ABD Başkanı George Bush'un, ABD Dışişleri Bakanlığı, Pentagon ve Merkezi İstihbarat Teşkilatı CIA'den, Irak lideri Saddam Hüseyin'i devirme planlarını sonuçlandırmalarını istediği iddia edildi. 
     Amerikan ABC televizyonunun haberine göre, bu planlar arasında diplomatik tedbirlerden, Amerikan ordusunun desteğiyle Irak'a girilmesine kadar pek çok yöntem bulunuyor. 
     ABC televizyonu, Irak'ta Saddam yönetiminin devrilmesi için geniş bir Amerikan kara gücünün kullanılmasının yüksek ihtimal olduğunu belirtirken, yarım milyon asker, 1000 savaş uçağı ve 6 uçak gemisi gerektiren bir savaş planının hazırlanmakta olduğunu savundu. Ancak ABC televizyonu, asker göndermeden önce diğer planların işleyip işlemediğine bakılacağını da ifade etti. 
     ABD Başkanı Bush, Irak'a ilişkin son açıklamasında dün, askeri bir harekatı düşünüp düşünmediği sorusuna karşılık, ''Bütün seçenekleri göz önünde bulunduruyorum. Saddam Hüseyin, ülkemi savunmakta ciddi olduğumu anlamalı'' demişti. 
     ABD Dışişleri Bakanı Colin Powell da, dün Amerikan Kongresi'ndeki konuşmasında, Irak'ta rejim değişikliğinin nasıl sağlanacağı konusundaki soruya karşılık, bunun için Irak muhalefetinin kullanılmasından, askeri yöntemler veya başka eylemlere kadar pek çok seçeneğin değerlendirme altında olduğunu söylemişti. 
     
     İlk adım diplomasi 

     ABC televizyonu, ABD'nin ilk adımının diplomasi olacağını ve önce BM aracılığıyla Irak'a yaptırımların sıkılaştırılması ve silah denetçilerinin döndürülmesine çalışılacağını, ayrıca ''isteksiz'' Amerikan müttefiklerinin de aynı çizgiye getirilmesi için güçlü tedbirlerin alınacağını belirtti. 
     Amerikan televizyonu, CIA'in de Irak içinde ayaklanmayı cesaretlendirmek için para harcadığını, yerel güçleri ayaklandırarak Afganistan modelinin Irak'ta da uygulanmasına çalışılacağını da savundu. 
     
     Türkiye ve Kuveyt'te Irak muhalefetine eğitim 

     Saddam'ı devirmenin çok daha fazla şey gerektireceğini belirten ABC'nin haberinde, ''Yetkililer, Kuveyt ve Türkiye gibi komşu ülkelerde Irak muhalefetini silahlandırma ve eğitmenin muhtemelen gerekli olacağını söylüyor'' denildi ve bu durumun Kuveyt ve Türkiye için ''büyük bir kumar'' olduğu ifade edildi. 
     Haberde, bir sonraki adımın, Amerikan özel kuvvetlerinin, Irak muhalefetine katılarak Irak içine yürümesi olduğu, bunun da havadan Amerikan bombardımanıyla destekleneceği belirtilerek, yetkililerin gelecek aylarda uzun dönem askeri eylemin muhtemel olmadığını belirttikleri de vurgulandı. 
     CIA sözcüsü, ABC'nin haberine ilişkin olarak kurumun bir yorum yapmayacağını bildirdi. 
     






</TEXT>
</DOC>
