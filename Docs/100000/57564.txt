<DOC>
<DOCNO> 57564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/siyaset/siy03.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Vurgun operasyonundaki başarılı polislere "ekonomik" taltif. Türkiye tarihinde ilk kez bir Başbakan korumalardan özür diledi. Cottarelli gidince keyifli maç muhabbetleri de sona erdi. Ecevit çiftinden Erkan Mumcu'ya inat Pülümür'e köy - kent. Bener Cordan'ın boşalttığı koltuğu Güngör Kılıç dolduracak gibi 
     Serpil Çevikcan 

Operasyon büyük ama primi küçük      Son dönemde büyük yolsuzluk olaylarının aydınlatıldığı operasyonlarda başarılı görevler üstlenen polisler, amirinden en düşük derecedeki memuruna kadar "taltif" ediliyor. Kimin hangi derecede taltif edileceğine de Emniyet Genel Müdürlüğü Taltif Komisyonu karar veriyor. Polislere verilen ödül çoğunlukla 4 - 5 maaş prim oluyor. Ancak primler "çıplak" maaş üzerinden verildiği için düşük dereceli bir polisin primi 150 milyonu zor buluyor. 
     
     50 - 100 milyon lira verildi 
     Kulislere yansıyan bilgilere göre Bayındırlık Bakanı Koray Aydın'ın "istifasına" yol açan Vurgun Operasyonu'nda yararlılık gösteren polislere verilen prim diğer operasyonlar-dakilerden daha az olmuş. Birkaçı hariç 50 polis 50 - 100 milyon arasında prim almış. Akla şu iki soru geliyor Primler de mi "devletin küçülme" politikasının kurbanı oldu Yoksa vurgun büyük olunca prim küçük mü kaldı 
     
Korumalardan özür diledi      Ecevit, Ramazan ayı boyunca iftar saatinde ya Başbakanlık’ta ya da Başbakanlık konutunda olmaya özen gösterdi. Nedeni 30 korumasına yönelik hassasiyetiydi. Ecevit onların oruçlarını rahatça açabilmesi için iftar saatinde çalışmalarına gerek kalmayacak iki mekanı tercih ediyor, korumalar da yarım saat rahat nefes alabiliyordu. Ecevit sadece bir kez iftar saatini kaçırdı. 
     
     Evine gitmedi 
     Çok üzülen Başbakan o gün korumalarından "özür" diledi. Ertesi gün Ankara'da kar yolları keserken yine Başbakanlık konutuna gidince, "Kardan Oran'daki evine çıkamadı" söylentisi yayıldı. İşin aslı, Ecevit, onları iftara yetiştirmeye çalışıyordu. 
     
Gelen gideni aratırmış      IMF'nin Türkiye Masası Şefi Carlo Cottarelli bir İtalyan'ın Akdenizli sıcaklığıyla bir zamanlar "bizden biri" olmuştu. Basın mensuplarını atlatmanın Türk usulü yöntemlerini bile öğrenmişti. Ancak ortaya çıktı ki Cottarelli'nin yokluğunu en çok bakanlar ve bürokratlar hissediyormuş. Çünkü çetin müzakereler ortamı gerdiğinde devreye giren Cottarelli, Galatasaray'ın maçlarını masaya getirip puslu havayı dağıtıyormuş. 
     
     Ciddi Kahkonen 
     IMF'nin yeni Türkiye Masası Şefi Juha Kahkonen ise İskandinav kültüründen yansıyan "fazla mesafeli yüz ifadesi" nedeniyle bunalmış olan Hazine bürokratlarına "tebessüm" edecek fırsat vermiyormuş. 
     
Cordan'ın yerine Kılınç mı geliyor      Milli Eğitim Bakanlığı'ndaki MHP'li kadrolaşmaya dikkat çekerek Bakan Metin Bostancıoğlu'na soğuk terler döktüren Rahşan Ecevit'in bakanlıkta yarattığı fırtına "O'nu kimse yerinden oynatamaz" denilen Müsteşar Bener Cordan'ın ayrılmasıyla dindi. Şimdi, haftalardır vekaletle yönetilen koltuğa kimin oturacağı merak ediliyor. Ankara'da bakanlığın Personel Genel Müdürü olan, MGK Genel Sekreteri Tuncer Kılınç'ın kardeşi Güngör Kılınç'ın yeni müsteşar olacağı, Ecevit'lerin de bu isme sıcak baktığı konuşuluyor. 
     
Mumcu'nun inadına Pülümür'e köy-kent      Ecevit'i "çağdışılıkla" suçlayan ANAP Genel Başkan Yardımcısı Erkan Mumcu'ya yeniden konuşma fırsatı doğmak üzere. Kulislere yansıyan bilgilere göre Rahşan Ecevit, yazdığı tiyatro oyununa konu olan Pülümür'ün kırsalında bir köy - kent kurulmasını planlıyormuş. Eşinden de destek alan Rahşan Ecevit, oyununun gelirinin köy - kent için harcanmasını istiyormuş. 
     



 SİYASET 









</TEXT>
</DOC>
