<DOC>
<DOCNO> 71970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/soneko08.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta 3.5 trilyon liralık kur zararı... 
</HEADLINE>
<TEXT>

     Türkiye Süper Ligi maçlarının yayınlarından bu yıl yapılacak ödemelerde 875 bin liralık dolar kuru uygulanacağı bildirildi. Beşiktaş Futbol Yatırımları Sanayi ve Ticaret A.Ş.'den Borsa'ya gönderilen açıklamada, Beşiktaş Jimnastik Kulübü ile düzenlenen lisans sözleşmesi uyarınca 16 Şubat 2002 tarihinden itibaren Süper lig maçlarının yayınından elde edilecek 15 milyon 514 bin 804 dolarlık gelirin şirkete ait olacağı hatırlatıldı. 
     Türkiye Futbol Federasyonu ile yayıncı kuruluş arasında düzenlenen ek sözleşme uyarınca bu yıl yapılacak ödemelerde cari kurdan yüzde 20'lik iskonto yapılmasının söz konusu olduğu vurgulanan açıklamada, devamla şöyle denildi 
     ''Ancak Türkiye Futbol Federasyonu tarafından 8 Mart 2002 tarihinde tarafımıza bildirilen 21 Şubat 2002 tarihli ek sözleşme ile yayıncı kuruluş tarafından yapılacak ödemelerde cari kurdan yüzde 20'lik iskonto yerine 875 bin lira olarak uygulanması karara bağlanmıştır. 
     Ödemelerde 875 bin liralık kurun esas alınması sonucunda oluşan gelir kaybı 1 milyon 375 bin liralık dolar kuru dikkate alındığında 3 trilyon 490 milyar lira olacaktır.'' Beşiktaş Futbol Yatırımları Sanayi ve Ticaret A.Ş. ayrıca, Türkiye Futbol Federasyonu ile Digital Platform İletişim A.Ş. ve Atlas Yayıncılık ve Ticaret A.Ş. arasında imzalanan 21 Şubat 2002 tarihinde dolar kurunu 875 bin lira olarak sabitleyen ek sözleşmeye ilişkin yazıyı Borsa'ya gönderdi. 
     
     GS "Gelir kaybımız olmayacak" 

     Galatasaray Sportif Sinai ve Ticari Yatırımlar A.Ş. de benzer bir açıklamayı Borsa'ya gönderdi. 
     Ek anlaşmayla yayıncı kuruluşun 1 Ocak 2001-31 Aralık 2002 tarihleri arasında naklen yayın sözleşmesi uyarınca yapması gereken ödemeleri 875 bin liralık dolar kuru üzerinden yapacağı belirtilen açıklamada, takip eden yıllarda uygulanacak ödeme kurunun, bir önceki dönem kurunun ABD Doları'nda meydana gelen artış oranı ile TÜFE'nin yıllık artış oranının toplanması ve toplam rakamın 2'ye bölünmesi sonucunda meydana gelen katsayı ile çarpılması suretiyle hesaplanacağı bildirildi. 
     Açıklamada, ancak şirketin 15 Kasım 2001 tarihinde imzaladığı ve 31 Mayıs 2002 tarihine kadar geçerli olan işbirliği sözleşmesinin uygulamaya girecek hükümleri uyarınca elde edeceği ek gelir nedeniyle, şirketin 31 Mayıs 2002'de bitecek mali yıl sonuna kadar öngörülmüş olan gelirlerinde bir kayıp meydana gelmeyeceği kaydedildi. 
     






</TEXT>
</DOC>
