<DOC>
<DOCNO> 96504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/yazar/altan.html </URL>
<DATE> 2002/07/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sıcak... Sıcak... Sıcak... 
</HEADLINE>
<TEXT>

     Koalisyon partilerinin liderleri, 3 Kasım’ın seçim tarihi olmasında anlaşa dursun. Yüksek Seçim Kurulu Başkanı da, Türkiye’de gerekli seçim hazırlıklarının 3.5 ay aldığını öne sürerek, TBMM’nin de, oy çoğunluğuyla seçim tarihini saptarken, bunu hesaba katmasını yoksa Anayasa’nın verdiği yetkiyle, seçim tarihi hakkında alınacak kararın iptal ettirileceğini söyleye dursun... 
     Şu sırada İstanbul’da yoğunlaşan bunaltıcı sıcaklar, ne siyasal kurtarıcıların demeçlerine kulak asıyor ne ABD’nin Saddam’ı vurma hazırlıklarına ne de AB üyeliği için yerine getirilmesi gereken koşullara... 
     
     Evdeki termometreler 32 derece üstüne yapışıp kalmış, kapıları da açsan nafile, pencereleri de açsan nafile... 
     Gerçi odalardan birinde bir klima var ama sadece tek bir oda içinde eski Mısır firavunlarının ölüsü gibi, mumyalaşıp kalmak da anlamsız can sıkıntılarının hamurunu karıyor. 
     TV kanallarında, her ne pahasına olursa olsun, iktidar olma hırslarının şaklayan kamçıları... 
     Ve klimalı odadan dışarı çıkınca, her taraf boyutsuz bir fırının içi balkonlar da öyle, kanatları açık pencerelerin önü de... 
     TV kanallarında konuşup duran siyasetçiler, ne anlayacaklar sıcaktan bunalıp duranların halinden. Anlasalar da, ellerinden ne gelir ki onların da... 
     
     Vaktiyle dağlarda doğup, dağlarda büyümüş köylerdeki, kasabalardaki, kentlerdeki toplumsal yaşamlardan habersiz genç bir çoban varmış. Tüm dünyası güttüğü sürüsü, baktığı koyunlarıymış. 
     Bir gün kente inmiş çoban ve bir cami görüp, ne olduğunu sormuş. Anlatmışlar kendisine caminin ne olduğunu 
     - Müslümanların ibadet ettiği kutsal mekandır... 
     Genç çoban yine sormuş 
     - İbadet nedir 
     - Öteki dünyada cehennem cezasına çarpılmamak için, bizi yaratan ulu Tanrı’nın buyruklarına sadık kaldığımız ve sadık kalacağımızın tekrarı ile kendisine olan bağlılığımızı, bir kulluk görevi olarak kanıtlamaya çalışmamızdır. 
     Genç çoban pek bir şey anlamamış ve yine sormuş merakla 
     - Cehennem cezası nedir 
     - Dünyadayken günah işleyenlerin, öteki dünyada çekecekleri cezalardır. Zebaniler, onları kaynar katran kazanlarının içine atacaklar ve yalan söylemiş olanların dillerini, enselerinden kızgın kerpetenlerle çekecekler... Kıldan ince kılıçtan keskin Sırat Köprüsü’nden geçerken aşağıya düşen günahkar, cehennemin alevli ateşleri içinde hemen yanmaya başlayacak ve zebaniler, kafasına durmadan topuzlarıyla vuracaklar... 
     O güne dek hayatında hiç böyle şeyler duymamış olan genç çoban, kaygılı bir sesle hemen sormuş 
     - Bütün bunların bizim koyunlara bir zararı dokunur mu 
     
     Sıcak... Sıcak... Sıcak... 
     Evdeki termometrelerin hepsi 32 derecenin üstünde saplanıp kalmış. 
     TV kanallarında siyasetçi demeçleri... 
     Bizim de aklımıza, genç çobanınkinin tersi bir soru sormak geliyor birilerine 
     - Bütün bunların İstanbul sıcaklarından bunalanlara bir yararı dokunur mu 
     
     Birkaç gün önce 71’inde yitirdiğimiz, sözcükler bilardosunun çağrışımlarından, salt kendisine özgü değişik şiirler yaratmış olan Ece Ayhan’ın, bir şiirini de dün Nail Güreli yayımlıyordu. 
     Melih Aşık da, Ece Ayhan henüz sağken, kendisi hakkında hazırlanmış bir TV programına, - telif istenmediği halde - TV - 8 kanalından başka, kimsenin ilgi göstermediğine dair bir yakınmayı yansıtıyordu. 
     Yaşlılığında İzmir Belediyesi sayesinde, İzmir Huzurevi’ne sığınabilmiş olan Ece Ayhan... Cenaze törenini de İzmir Belediyesi’nin düzenlediği Ece Ayhan... 
     İzmir Belediyesi olmasa, belki de Huzurevi’nin yerini, Düşkünler Yurdu alacaktı. 
     TV kanallarında siyasetçi demeçleri... 
     Yaşlılıklarında kimsesiz ve tutamaksız kalmış ozanlar, yazı adamları, sahne sanatçıları... Yahya Kemal’ler, Akagündüz’ler, Naci Sadullah’lar, Sadi Tek’ler vs... 
     Sıcak... Sıcak... Sıcak... 
     
     Melih Aşık’ın da sevdiğini bildiğim iki dize, Ece Ayhan’dan 
     Azizim, güzel atlar da güzel şiirler gibidirler 
     Öldükten sonra da tersine yarışırlar 
     vesselam... 
     
     Hergeleler ise daha dünyadayken tersine yarışırlar... 
     
     







Acele bir seçim... 


Sıcak... Sıcak... Sıcak... 


Çağdaş siyaset..’ 


Baykal’dan Derviş’e "Hükümette kal" 


Baykal’la Derviş görüşmesi neydi .. 


Troyka, demokratlarınbeyaz ihtilali gibi mi 


Besa mı 


Derviş’in çilesi dolmadı 


Sol yenileniyor mu, parçalanıyor mu 


Türkiye ABD’den farklı düşünüyor 


Ekonomik suça, ekonomik ceza mı dediniz 


Bağımsızlık masalı ve uykusu kaçanlar... 


Derviş’in CHP ziyareti 


İhracatçıya euro piyangosu 


Irak’ta ABD tetikçisi olmak’ bizi batırır 


Yeni Oluşum’a sosyal politikayı bırak, üretime bak’ mesajı 


</TEXT>
</DOC>
