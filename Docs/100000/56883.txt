<DOC>
<DOCNO> 56883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur25.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayında rüşvet alan bürokratlar erken sevinmiş.. 
</HEADLINE>
<TEXT>

     Bir televizyon kanalında canlı yayında, ''turizm belgesi sağlama karşılığında 1 milyar lira rüşvet aldıkları'' ileri sürülen Başbakanlık Personel Genel Müdürlüğü'nde Şube Müdürü Cemal Kaban ve memur Nevzat Dürgen, haklarındaki gıyabi tutuklama kararı vicahiye çevrilerek, tekrar cezaevine konuldu. 
     Asayiş Şube Müdürlüğü İnfaz Büro Amirliği'ndeki işlemleri tamamlanan Kaban ile Park ve Bahçeler Müdürlüğü'nde memur olan Dürgen, Şişli Adliyesi'ne sevk edildiler. 
     Çıkarıldıkları Nöbetçi Asliye Ceza Mahkemesi'nde, haklarındaki gıyabi tutuklama kararı vicahiye çevrilen Kaban ve Dürgen, cezaevine gönderildiler. 
     Kaban ve Dürgen, ''rüşvet aldıkları'' iddiasıyla dün çıkarıldıkları mahkemece tutuklanmış, ancak 2'şer milyar lira kefaletle serbest bırakılmaları kararlaştırılmıştı. 
     Soruşturmayı yürüten Cumhuriyet Savcısı Erol Tanrıyakul'un bir üst mahkemeye itirazı üzerine haklarında gıyabi tutuklama kararı çıkartılan Cemal Kaban ve Nevzat Dürgen, kefalet ücretlerini ödeyip serbest kaldıktan sonra polis tarafından yeniden gözlem altına alınmıştı. 
     






</TEXT>
</DOC>
