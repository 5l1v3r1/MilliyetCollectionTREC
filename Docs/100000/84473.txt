<DOC>
<DOCNO> 84473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/spo02.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"FENERBAHCE BENİ ALAMAZ" 
</HEADLINE>
<TEXT>

Teknik Direktör Lorant’ın ısrarla istediği Bayer Leverkusenli Yıldıray Baştürk, Türkiye’ye gelmeyi düşünmediğini söyledi, "Hem kulübüm bırakmaz, hem de bonservis ücretimi ödeyemezler" dedi 
     MEHMET DEMİRCAN 

     İzin alamazlar’ 
     FENERBAHÇE’NİN transferi için büyük uğraş verdiği Bayer Leverkusenli Yıldıray Baştürk, Sarı - Lacivertli kulübe gelmesinin imkansız olduğunu belirtti. Milli futbolcu, Leverkusen’in kendisini bırakmayacağını söyledi, "Lorant sürekli benimle konuşuyor, ikna etmeye çalışıyor. Kendisine kulübümle görüşmesini söyledim. Çünkü izin alamayacaklarını biliyorum" diye konuştu. 
     
     Parayı düşünmem’ 
     KESİNLİKLE para peşinde koşmadığını kaydeden Yıldıray, Avrupa’da final oynayan bir futbolcu olduğunu, daha büyük hedefleri bulunduğunu belirtti. Yıldız oyuncu, "Bana teklif ettikleri rakam çok cazip. Sadece parayı düşünseydim zaten Fenerbahçe’nin önerisini kabul edebilirdim. Ancak planlarım başka. Şimdilik ülkemde top koşturmayı düşünmüyorum" ifadelerini kullandı. 
     
     Henüz erken’ 
     LEVERKUSEN’İN istediği 20 milyon dolarlık bonservis ücretini Fenerbahçe’nin ödeyemeyeceğini de sözlerine ekleyen Yıldıray Baştürk, "Bu konuda anlaşılsa bile Türkiye’de oynamam için bir neden göremiyorum. Kulübümden memnunum. Sadece Fenerbahçe değil, Avrupa’nın bir çok takımından teklifler alıyorum. Ama transfer için henüz erken. Belki önümüzdeki sezonlarda olabilir" dedi. 
     
     Çok üzüldük’ 
     REAL Madrid karşısında finali kaybettikleri için kahrolduğunu da belirten milli oyuncu şöyle konuştu "Real’de Zidane ve Figo’nun değeri bizim takıma eşit. Rakibimiz adeta bir yıldızlar topluluğu. 90 dakika boyunca onlardan daha iyi oynamamıza rağmen gol yollarında şanssızdık. Finale kadar gelip de kazanamamak insanı üzüyor. Bu kupayı çok istiyorduk." 
     
Oğlumuz dönsün’      YILDIRAY’IN Bartın’da yaşayan anne ve babası oğullarının artık Türkiye’de oynamasını istiyor. Emine - Muzaffer Baştürk çifti, Şampiyonlar Ligi finalini izlerken Yıldıray ile gurur duyduklarını söylediler, "Ancak onu çok özledik. Bu hasret bitsin. Bizce artık geri dönmeli. Türkiye’de de çok kaliteli takımlar var. Oğlumuz hangi takımda oynarsa o takımı tutacağız" diye konuştular. 
     
Ortega garantisiFenerbahçe’nin transferinde büyük yol aldığı Arjantinli yıldızın İtalyan menajeri Caliendo, kulüpler arasında hiçbir problemin kalmadığını söyledi 
     ÖNÜMÜZDEKİ sezona flaş transferlerle girmeyi planlayan Fenerbahçe yönetiminin en büyük bombası Arjantinli Ortega, İstanbul’a ancak Haziran sonunda gelebilecek. Sarı - Lacivertli kulübün transferinde önemli rol aldığı yıldız oyuncu, milli takımının kamp çalışmaları nedeniyle en erken bir ay sonra Fenerbahçe taraftarının karşısına çıkacak ve imza atacak. 
     ORTEGA’NIN İtalyan menajeri Caliendo kulüpler arasında transfere ilişkin hiç bir problemin kalmadığını belirtirken, "Fenerbahçeli taraftarların beklediğine değecek. Maç boyunca hiç oturamayacaklar" dedi. Caliendo, Arjantin’in finale çıkması halinde Ortega’nın direkt kamp çalışmalarına katılacağını belirtti. Arjantinli oyuncu bu durumda Japonya’dan Avusturya’ya gelecek. 
     
Serhat’ta mutlu son      YALÇIN TÜRK 

     FENERBAHÇE uzun görüşmeler sonrası iç transferde genç yıldızı Serhat ile anlaşmaya vardı. Sarı - Lacivertli yöneticiler, menajer Bischoff Firtz’e dün sabah son tekliflerini ilettikten sonra Serhat’ın cevabını beklediler. Bir akrabasının hastalığı nedeniyle gün boyu yöneticilere kararını bildirmeyen golcü oyuncu, akşam saatlerinde yöneticileri arayarak imza atacağını söyledi. 
     SERHAT, Fenerbahçe’nin tüm şartlarını kabul ettiğini ve yarın bugün kulübe gelerek üç yıllık sözleşme yapacağını belirtti. İmza atmakta uzun süre direnen genç golcü hiçbir zaman ayrılmayı düşünmediğini de ifade etti. Bu arada dün kulübe gelen Simao’nun transfer taksidi ile ilgili yöneticilerle görüştüğü, bugün parasını aldıktan sonra tatile çıkacağı belirtildi. 
     
Lazetic Como’da      SARI - Lacivertli takımın gözden çıkardığı Yugoslav futbolcu Lazetic, İtalyan Como ile anlaştı. Fenerbahçe’de iki yıl forma giyen ancak Teknik Direktör Lorant’ın gelmesinden sonra takımda yer bulamayan Lazetic, yeni takımı ile dört yıllık sözleşme yaptı. Yugoslav futbolcunun yıllık 1.5 milyon dolar alacağı belirtildi. Lazetic serbest kaldığı için Sarı - Lacivertli kulüp bu transferden para kazanamadı. 
     
Revivo’nun korkusu yok      YUSUF KOBAL 

     YAZ tatili için Kızıldeniz’i tercih eden İsrailli yıldız, Fenerbahçe’nin transfer çalışmalarını değerlendirdi, yedek kalma gibi bir korkusu bulunmadığını söyledi. Revivo, "Ortega da gelse, Almeyda da alınsa yine ben bir numara olurum. Çünkü kendimi kanıtladım. Fenerbahçe’nin de bana ihtiyacı var. Önümüzdeki sezon da banko oynarım" ifadelerini kullandı. 
     
Unutamam seni      FENERBAHÇE formasını dokuz yıl giyerek erişilmesi güç bir rekora imza atan Uche, Sarı - Lacivertli kulüpte yaşadığı günleri hiç unutamayacağını söyledi. İstanbulspor ile anlaşan tecrübeli oyuncu, "Fenerbahçe sevgisi kalbimin bir köşesinde hep kalacak. Futbolu burada noktalamak isterdim ama teknik kadro ile yönetimin kararına saygı duymak lazım" ifadelerini kullandı. 
     İSTANBULSPOR’UN da güçlü bir takım olduğunu kaydeden Uche, "Teknik direktörüm eski takım arkadaşım Aykut. Yine yıllarca beraber oynadığım Saffet Akbaş da var. Bunlar benim için büyük avantaj" dedi. Transferinde menajeri ve yakın arkadaşı Volkan Ballı’nın büyük rol oynadığını da belirten tecrübeli futbolcu, Fenerbahçe taraftarını özleyeceğini de sözlerine ekledi. 
     
Bilet fiyatlarına zam      TRANSFERDE büyük paralar harcayan Fenerbahçe yönetimi, yeni sezonda bilet fiyatlarını artırmayı düşünüyor. Sarı - Lacivertli kulüp açık tribünü 15 milyon, alt maratonu 25 milyon, üst maratonu 50 milyon, numaralı tribünü ise 75 milyon liradan satmayı planlıyor. Yönetim sezon başlamadan önce bu konuyu bir kez daha masaya yatıracak. 
     



 SPOR 

























</TEXT>
</DOC>
