<DOC>
<DOCNO> 72007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur02.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, oğul Erbakan'ı siyaset sahnesine ısındırıyor 
</HEADLINE>
<TEXT>

     Saadet Partisi SP Genel Başkanı Recai Kutan, ''Türk askerinin Afganistan'da ne işi var Orada hangi milli menfaatimizi savunacak '' dedi. 
     Kutan, kapatılan Refah Partisi Genel Başkanı Necmettin Erbakan'ın oğlu Fatih Erbakan ile birlikte, partiye yeni katılımlar dolayısıyla SP Şişli İlçe başkanlığı'nca ''Salon Figaro''da düzenlenen törene katıldı. 
     Kutan, törende, SP Genel Merkezi olarak teşkilata sundukları ilk hedefin, partiye 4.5 milyon üye kaydedilmesi olduğunu söyledi. 
     Kapatılan Fazilet Partisi'nin üye sayısının 4 milyon 70 bin olduğunu hatırlatan Kutan, Türkiye'deki 45 milyon seçmenden yüzde 10'unu birkaç ay içerisinde partiye kaydetmenin ulaşılabilir bir hedef olduğunu belirtti. 
     Yurdun çeşitli yerlerine yaptığı gezilerde, halkın 54. Hükümet dönemine olan özlemini dile getirdiğini anlatan Kutan, ''Bu ülke onurlu bir ülke olacaksa, iç ve dış siyasette dimdik ayakta olacaksa, herkes inandığı gibi yaşayacaksa, 70 milyon insanımızın aşı, işi olacaksa bunun tek çözümü Saadet Partisi'dir'' dedi. 
     Kutan, milli görüşün, bir milli siyasetin uygulanması olduğunu ifade ederek, ''Toplumumuz tam bir bataklık içerisindedir. Ekonomiyi IMF'ye, dış politikayı ABD ve Batı'ya ihale etmiş durumdayız. Türk askerinin Afganistan'da ne işi var Orada hangi milli menfaatimizi savunacak askerimiz '' diye konuştu. 
     
     Babası gibi selamladı 

     SP'ye üye olduktan sonra ilk kez Genel Başkan Kutan ile bir toplatıya katılan Fatih Erbakan da, Kutan'ın konuşmasından önce ''partili gençler'' adına söz aldı. 
     Partilileri, babası Necmettin Erbakan gibi başparmağını kaldırarak selamlayan Fatih Erbakan, SP'nin mazisinin kısa olmasına karşın köklü bir geçmişe dayandığını ve çok büyük bir hareketin ürünü olduğunu dile getirdi. 
     SP'nin ilk seçimlerde tek başına iktidara geleceğini savunan Erbakan, ''SP, zulüm yerine adaleti, zararlı yerine faydalıyı, yanlış yerine doğruyu hakim kılmak için yepyeni bir dönem başlatacaktır'' dedi. 
     
     Ne zaman görev düşerse 

     Tören öncesinde de gazetecilerin sorularını yanıtlayan Fatih Erbakan, kendisine ne zaman görev düşerse, hazır olduğunu söyledi. 
     Erbakan, ''siyasetteki hedefinin'' sorulması üzerine de, ''Şu an aktif bir görevim yok. SP'nin bir üyesiyim. Sadece gönüllü olarak destek veriyorum'' dedi. 
     Öte yandan, partililer, Fatih Erbakan'ın salona girişi ve konuşması sırasında ''Mücahit Erbakan'' diye slogan attılar. 
     Konuşmaların ardından, partiye katıldığı belirtilen 5 bin yeni üyeyi temsilen, aralarında Şişli Belediye Başkanı Mustafa Sarıgül'ün amcasının oğlu Recep Sarıgül'ün de bulunduğu 6 kişiye, Genel Başkan Recai Kutan tarafından rozetleri takıldı. 
     






</TEXT>
</DOC>
