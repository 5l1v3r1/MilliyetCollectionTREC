<DOC>
<DOCNO> 89132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/spor/spo03.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergi pazarlığı 
</HEADLINE>
<TEXT>

Galatasaray bonservisi elinde olan İspanyol futbolcu ile temasa geçti. Yıldız futbolcu, Sarı - Kırmızılılar’dan 1 milyon 600 bin dolar talep etti 
     HALİL ÖZER 

     Lyon da istedi 
     YABANCI futbolcu arayışlarını sürdüren Galatasaray, Barcelona ile yollarını ayıran Sergi ile temasa geçti. Fransa’dan Lyon’un da istediği Sergi, Sarı - Kırmızılı formaya sıcak bakmasına karşın, yüksek bir fiyat talep edince transferde şimdilik tıkanma yaşandı. Galatasaray, tecrübeli futbolcuya 900 bin dolar teklif ederken, Sergi 1 milyon 600 bin dolar istedi. 
     
     Cevap gelmedi 
     GALATASARAY’IN bu teklifine ilk etapta olumlu bir cevap vermeyen İspanyol futbolcu ve menajeri düşünmek için süre istedi. Teknik Direktör Fatih Terim’in Sergi’nin transferine sıcak baktığı öğrenildi. 1992 - 93 sezonunda bu yana Barcelona’da forma giyen 30 yaşındaki futbolcu, ünlü kulüple yollarını sezon sonunda ayırdı. Sol kanatta forma giyen Sergi, 57 kez giydiği Milli Takım forması altında 1 de gol attı. 
     
Golcülere sert mesaj      YENİ sezonda güçlü bir kadro yaratmayı hedefleyen teknik Direktör Fatih Terim, Ümit Karan ve Serkan konusunda beklemeye geçti. Terim’in yönetim ile yaptığı görüşmede, iki futbolcuya da şans vereceğini söylediği öğrenildi. Ancak başarılı hoca, Ümit ve Serkan’ın geçen sezonki tablolarını sürdürmeleri durumunda forvette yeni bir yapılanmaya gideceği iddia edildi. Forvet için yeni arayışlar içinde olunması hem Ümit Karan’ı, hem de Serkan’ı oldukça tedirgin ediyor. 
     
Stat için karar günü      YENİ sezonda, maçlarını Olimpiyat Stadı’nda oynamayı planlayan Galatasaray, bugün son kararını verecek. Ali Sami Yen Stadı’nı Belçika - Türk ortaklığında bir şirkete yaptırmak isteyen yönetim, bu konuda son kararı Fatih Terim’e bıraktı. Terim’in Olimpiyat Stadı’nı istememesi durumunda, yeni sezon maçları, inşaat halinde bile olsa Ali Sami Yen Stadı’nda oynanacak. 
     
Florya’da zirve      GALATASARAY Başkanı Özhan Canaydın ile Teknik Direktör Fatih Terim Florya’da değerlendirme toplantısı yaptılar. Gündemdeki konuların tartışıldığı görüşmede, Fatih Terim’in, 28 Haziran’a kadar transferlerin bitirilmesini istediği öğrenildi. Başarılı hocanın, ayrıca Nouma konusunda da "Fazla ısrarcı olmayın. Vazgeçebilirsin" dediği iddia edildi. 
     HASAN Şaş’ın Galatasaray’da kalması konusunda Canaydın’dan garanti isteyen tecrübeli teknik adam, bu oyuncuya kesinlikle ihtiyacının olduğunu bildirdi. Yaklaşık üç saat süren toplantıda, Fatih Terim Jancker, Djalminha ve Nanni üçlüsünden en az ikisinin işinin bitirilmesini talep ederken, Başkan Canaydın’ın da gerekeni yapacakları konusunda söz verdiği belirtildi. 
     
Kombinelere büyük ilgi      YENİ sezonun kombine biletleri, Ali Sami Sen Stadı’nın gişelerinde satışa çıkartıldı. Büyük ilgi gören satışlar sırasında zaman zaman uzun kuyruklar oluştu. Yönetimin belirlediği rakamlara göre, en ucuz kombine bilet, kapalı tribünün alt bölümü için 225 milyon liraya, en pahalı kombine bilet ise VİP Tribün’den 4.5 milyar liraya satılıyor. 
     



 SPOR 































</TEXT>
</DOC>
