<DOC>
<DOCNO> 85198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/yasam/yas03.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler de Müslümcü oldu 
</HEADLINE>
<TEXT>

Okullarda, Müslüm Baba konserlerini aratmayan görüntülere sıkça rastlayan İngiliz eğitim uzmanları açıkladı Ülkemizin son dönemde en büyük sorunu jiletçi gençlik’ 
     DIŞ HABERLER SERVİSİ 

     Sol eline ambalajından yeni çıkardığı bir jileti alan 13 yaşındaki kız çocuğu, elini kesiyor... Aynı işlemi birkaç dakika sonra vücudunun farklı bir noktasında tekrarlıyor... İlginç olanı, sözünü ettiğimiz olay bir Müslüm Gürses konserinde geçmiyor. Aksine, eğitim sistemiyle gurur duyan İngiltere’deki bir ortaokulda, dersin tam ortasında, arkadaşlarının meraklı, öğretmeninse dehşet dolu bakışları önünde gerçekleşiyor. 
     
     Jiletçilerin çoğu kız 
     Eğitim uzmanları, İngiltere’nin bugünlerde en büyük sorununun jiletçi gençlik olduğunu açıkladı. Observer gazetesinin haberine göre, ülke çapında neredeyse her okulda, bahsedilen bu olayın örneklerine rastlamak mümkün. 
     Uzmanlar, özellikle 13-15 yaşlarındaki kızların son moda eğilimi olan jiletçiliği "gotik bir moda", "cesaret gösterisi", bazen de "Hissettiğim acıyı gör" şeklinde bir kırılganlık gösterisi olarak tanımlıyor. 
     
     Gençlerin içine işledi’ 
     Jiletçiliğin İngiliz gençlerinin içine işlediği uyarısını yapan uzmanlar, televizyon dizilerinde bile kendilerine fiziksel zararlar veren çocuk karakterlerin olmasının bu eylemin yaygınlaşmasında büyük rol oynadığı görüşünde. 
     Kuşkusuz jiletçiliğin yaygınlaşmasında, alternatif rock topluluğu Manic Street Preachers’ın 1995’te esrarengiz bir şekilde ortadan kaybolan ve bir daha haber alınamayan "jilet müptelası" gitaristi ve söz yazarı Richey James’in de büyük rolü var. 
     
     Bir tür kaçış’ 
     İngiliz uzmanlar, jiletçiliğin ruhsal acılardan da bir kaçış olabileceği görüşünde. Ruh hastalıkları uzmanı Margot Waddell’a göre, vücuda zarar vererek acı çekmek, ruhsal acılardan kurtulmanın en pratik yollarından biri. 
     



 YAŞAM 






















</TEXT>
</DOC>
