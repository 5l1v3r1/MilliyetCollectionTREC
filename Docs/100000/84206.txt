<DOC>
<DOCNO> 84206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur20.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye bu Sonbaharda seçime doğru gidiyor" 
</HEADLINE>
<TEXT>

     CHP Genel Başkanı Deniz Baykal, hükümetin seçime gitme politikası uyguladığını öne sürerek, ''İlan edilse de edilmese de, öyle anlaşılıyor ki Türkiye bu sonbaharda seçime gidiyor'' dedi. 
     Tuzla'da, Türkiye Deri Sanayi İşverenleri Sendikası ve Türkiye Deri Sanayicileri Derneği yöneticileriyle biraraya gelen Baykal, toplantıdan sonra gazetecilerin sorularını cevaplandırdı. 
     ''Devlet Bakanı Kemal Derviş'in seçimle ilgili açıklamalarını nasıl değerlendiriyorsunuz Erken seçimle ilgili düşünceleriniz nelerdir '' şeklindeki soru üzerine Baykal, Kemal Derviş'in seçim konusundaki uyarısının hükümet üzerinde etkili olduğunu belirterek, şunları söyledi 
     ''Sayın Başbakan da, Başbakan Yardımcısı da yaptığı açıklamalarda 'seçimi şimdiden ilan etmek doğru olmaz' deme noktasına gelmişlerdir. 
     Seçimin, Türkiye'de 2004 Nisan ayında yapılacağına kimse inanmıyor. 
     Hükümet de inanmıyor. Ama 'seçimi erkene alacağız da lütfen bunu ilan etmemizi istemeyin. İlan edersek geçiş dönemi sıkıntılı olur' diyor. 
     En kısa zamanda seçim yapmıyormuş gibi seçim tarihine yaklaşarak asgari süre içinde seçime gitme politikası uyguluyor bu hükümet. İlan edilse de edilmese de, öyle anlaşılıyor ki Türkiye bu sonbaharda seçime doğru gidiyor.'' 
     
     ARMUTLU'DAKİ SEÇİM 
     Baykal, ''Armutlu'daki seçimden CHP ikinci parti olarak çıktı. 
     Bunu nasıl değerlendiriyorsunuz '' sorusu üzerine, ''Armutlu'daki seçim CHP'nin yükselmekte olduğunu teyididir'' dedi. 
     Armutlu'nun, CHP'nin kalesi zannedildiğini ancak bunun doğru olmadığını vurgulayan Baykal, 1991 yılında Armutlu'da SHP olarak yüzde 13.3, 1995 yılında yüzde 12.1 ve 1999 seçimlerinde ise yüzde 8.7 oy 
     aldıklarını, sadece belediye başkanlığı seçimlerinde yüzde 30 civarında oy alındığını anlattı. Baykal, Armutlu'da yapılan son belediye meclis üyesi seçiminde, CHP'nin oylarını katlayarak yüzde 20'nin üzerine çıkardığını anlattı. 
     
     RTÜK YASASI 
     ''RTÜK Yasası'nı nasıl değerlendirdiğinin'' sorulması üzerine Baykal, çok ciddi yanlışlıkları içeren düzenlemeler yapıldığını ve ilgili kuruluşların yeterli katkı ve paylaşımları olmadan alelacele yasallaştırıldığını savundu. 
     Baykal, internet kullanımı, web siteleri bakımından getirilen düzenlemeler, yerel medyanın maruz kalacağı sorun ve sıkıntıların yasadaki temel yanlışlıklar olduğunu kaydetti. 
     -DERİCİLERLE TOPLANTI- Baykal, deri sanayicileriyle yaptığı toplantıda ise Türkiye'de deri sanayinin durumunu ''hüzün verici'' olarak niteledi. 
     Deri sanayinin, Türkiye'nin geleceğinin yattığı sektörlerden biri olduğuna dikkat çeken Baykal, kurulu kapasitesinin yüzde 20'siyle çalışırken yılda 600 milyon dolar ihracat yapabilen bu sektörün haksız rekabetle karşı karşıya olduğunu söyledi. 
     Türkiye'nin 1990 yılından 2001 yılı sonuna kadar iç borç faizi karşılığında 175 milyar dolar ödediğini hatırlatan Baykal, ''Sayın Sabancı da 'Bir elimde 200 milyar dolar borç, karşılığında ne var' diyordu. Karşılığında 'fabrika, işyeri, sanayi, büyüme var' diyemiyoruz'' dedi. 
     Baykal, Türkiye'nin içinde bulunduğu krizden sağlam bir siyasi dayanakla, üretim, sanayinin büyümesi ve kalkınmayla çıkabileceğini söyledi. 
     Deri sanayicilerinin sorunlarının, Türkiye'nin sorunlarının bir parçası olduğunu ve ayrı değerlendirilemeyeceğini belirten Baykal, ''Sizler deri işlemeye devam edin ama deri işlerken postu deldirmemeye dikkat edin'' diye konuştu. 
     





</TEXT>
</DOC>
