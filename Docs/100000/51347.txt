<DOC>
<DOCNO> 51347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/dunya/adun.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami şirketler kara listede’ 
</HEADLINE>
<TEXT>

Bush yönetimi 'havale şirketi' gibi çalışan El Takva ve El Bereket'i yakın takibe aldı. Bereket'in El Kaide'ye son 9 ayda 2 milyon dolar transfer ettiği öne sürülüyor 
     YASEMİN ÇONGAR Washington 

     ABD yönetimi, Usame bin Ladin'e parasal destek sağladığı belirlenen bazı kuruluş ve kişilere karşı yasal önlem aldı. ABD'nin Boston, Minneapolis, Seattle ve Columbus kentlerinde operasyon yapan güvenlik birimleri, ülke çapında dokuz kuruluşa ve iki kişiye ait banka hesaplarının dondurulmasına karar verdiler. Ayrıca Bin Ladin'e destek sağladığı saptanan iki İslami şirket ile onlara bağlı 62 grup ve kişi, dünya çapında "kara listeye" alındı. 
     Hazine Bakanı Paul O'Neill'ın talimatıyla, mali polis tarafından gerçekleştirilen operasyonlar, Bin Ladin ile onun liderliğindeki El Kaide örgütüne parasal destek verdiklerinden kuşkulanılan kişi ve kuruluşlara yönelik olarak, Amerikan topraklarında gerçekleştirilen ilk cezai önlemi oluşturuyor. 
     
     62 yeni yasaklı isim 
     Bush yönetimi, İsviçre, Somali, Liechtenstein, Bahamalar, İsveç, Kanada, Avusturya, İtalya ve Birleşik Arap Emirlikleri yönetimlerine de, birer liste ileterek, bu listedeki kuruluşların hesaplarının dondurulmasını istedi. Geçen ay açıklanan, 88 isimlik "mali yasaklılar" listesine eklenen 62 yeni ismin, El Takva ve El Bereket adlı iki mali kuruluş ile onlarla ilişkili grup ve kişilerden oluştuğu açıklandı. 
     ABD'li yetkililer her iki kuruluşun da, "gevşek biçimde" örgütlenmiş birer mali şebeke niteliği taşıdığını, daha ziyade uluslararası parasal transferler gerçekleştirildiğini ve bu nedenle de "havale şirketleri" olarak adlandırıldığını bildirdiler. 
     
     Boston'da iki tutuklu 
     Bu gruplar arasında yer alan Bereket Kuzey Amerika Anonim Şirketi adlı kuruluşun yöneticisi olan Muhammed Hüseyin ve Liban Hüseyin adlı iki kişi de Boston kentinde tutuklandı. Söz konusu kuruluşun bu yılın ilk dokuz ayında, El Kaide'ye toplam 2 milyon dolar transfer ettiği öne sürülüyor. El Takva adlı şirketin ise, birkaç yıl önce faizsiz bankacılık yapmak üzere kurulduğu ve off-shore bankacılık hizmeti verdiği açıklandı. 
     
     AL BARAKA İLGİMİZ YOK 
     Al Baraka, "terör" bağlantıları iddialarıyla ABD'deki malvarlıkları dondurulan iki kuruluştan El Bereket adlı kuruluşla ilgisinin olmadığını açıkladı. 
     Şirketten yapılan açıklamada "El Bereket isimli kuruluşun, kurumumuzun da dahil olduğu Dallah Albaraka Grubu ile hiçbir ilişkisi bulunmamaktadır. Adı geçen kuruluş, ABD'de faaliyet gösterdiği anlaşılan tamamen farklı bir kuruluştur" denildi. 
     



 DÜNYA 












</TEXT>
</DOC>
