<DOC>
<DOCNO> 52133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur19.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Travesti ve eşcinseller Ankara'da basın toplantısı düzenledi 
</HEADLINE>
<TEXT>

     İnsanca Yaşama Platformu Başkanı Okşan Öztok, Ankara Emniyet Müdürlüğü bünyesinde kurulan ve ''Balyoz Timi'' olarak adlandırılan ekibin, travesti ve eşcinsellere yönelik uygulamalarını yanlış bulduklarını söyledi. 
     İnsanca Yaşama Platformu'nun travesti ve eşcinsellerden oluşan üyeleri, İnsan Hakları Derneği İHD Genel Sekreteri Selahattin Esmer ile dernek genel merkezinde basın toplantısı düzenledi. 
     Toplantıda konuşan Öztok, esnaflıkla uğraştığını belirterek, ''Ailemle bile dışarıda gezemiyorum. Balyoz timinin uygulamalarını çok yanlış buluyoruz'' dedi. 
     Şimdiye kadar 300'e yakın üyelerinden şikayet geldiğini ve imza topladıklarını ifade eden Öztok, ''Eğer bu uygulamalara son verilmezse üyelerimiz, gruplar halinde Avrupa Birliği'ne üye ülkelerin büyükelçiliklerine giderek, iltica talebinde bulunacaklar. Biz ne teröristiz, ne de suçluyuz. Sadece cinsel tercihimizi yaşıyoruz'' diye konuştu. 
     Platform üyelerinden Sıla Güner de ''Balyoz timi tarafından lokantada yemek yerken ya da bar çıkışında bile yakalanıyoruz. Sokakta 100 metre bile yürüyemiyoruz'' dedi. 
     İHD Genel Sekreteri Esmer ise travestilerden bu konuda yoğun şikayetler aldıklarını belirterek, bundan sonra da başvuruları takip edeceklerini söyledi. 
     






</TEXT>
</DOC>
