<DOC>
<DOCNO> 67527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/guncel/gun02.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevdikçe kazandı 
</HEADLINE>
<TEXT>

Çok sevdiği Müjgan’ı düşünerek bir mektup yazan Seyit, bunu Zeki Alasya ve Metin Akpınar’ın rol aldığı "Güle Güle" filmi için başlatılan mektup yarışmasına gönderdi... Ve Seyit’in her kelimesine aşkını yansıttığı mektup birinci oldu. Seyit önce Küba tatili kazandı, sonra da sevgilisi Müjgan’ı. Onlar artık evli ve h l birbirlerine sırılsıklam aşık... 
     SEMRA KARDEŞOĞLU İstanbul 

     İş başvurusu yaptığı kafenin kapısında Seyit Özer’i güler yüzüyle karşılayan Müjgan Karabulut olmuştu. Seyit önce işe girdi, ardından ardından kendisi gibi garsonluk yapan Müjgan’ın kalbine. Chat’lar, mail’ler çoktan kaplamıştı hayatımızı ve mektuplar hızla terketmişti bizi. Ama onlar için hala önemliydi. Belki bunun için "Güle Güle" filminin yapımcılarının düzenlediği "En Güzel Aşk Mektubu" yarışmasını Seyit kazandı. Evlenmek için askerliği bekleyeceklerdi, sabredemediler. Altı ay önce, üç yıllık ilişkilerini resmileştirdiler. Evli ve maalesef iş nedeniyle ayrı olarak geçirecekleri ilk Sevgililer Günü’nde, "Sahip olduğumuz en değerli şey aşkımız" diyorlar. 
     
     Fişlere bile şiir yazardı’ 
     Müjgan Özer 22 , nasıl tanıştıklarını şöyle anlatıyor "Dört yıl önce İstanbul Üniversitesi Coğrafya Bölümü’nde öğrenciyken Seyit’le aynı kafede çalışıyordum. Seyit, sipariş fişleri de dahil her kağıda şiir yazardı. Şiir bizi birbirimize yakınlaştırdı ve aşık olduk. İkimiz farklı saatlerde çalıştığımız için bir araya gelmek çok güçtü. Duygularımızı kağıda döker, dolaba bırakıp böyle haberleşirdik." İlk olarak Müjgan’ın güleryüzünden etkilendiğini belirten Seyit Özer şöyle devam ediyor 
     
     Küba dönüşü nikah 
     "Güle Güle filminin yapımcılarının düzenlediği En Güzel Aşk Mektubu’ yarışmasına katılmaya karar verdik. 20 bin mektup arasından benim yazdığım birinci seçildi. Bizim için büyük bir sürprizdi. Hediye olarak Küba’da 10 gün tatil yaptık. Altı ay önce de Daha fazla beklemeye gerek yok deyip’ evlendik." Bu arada okulu bitirip öğretmenlik formasyonu alan Müjgan Özer, hala iş bulamamaktan yakınıyor. Cafe’deki işinden ayrıldığı, yüksek lisans eğitimi sürdürdüğünü ifade eden Müjgan Özer, "Şimdi tek sıkıntım evin yükünün Seyit’e kalmış olması" diyor. Seyit ise, hayatından şikayetçi değil, yazdığı şiirleri kitap olarak bastırmanın hayallerini kuruyor. 
     
İşte Küba tatili kazandıran mektup      Aşıkların en yücesine, ateş tenlime... Nedenini bilmediğim bir arzuyla bugün her günkünden daha çok istedim yanında olmayı. Kolay değil sensiz olmak, içinin yarısını boş tutmak. Yalan değil çok özlüyorum seni. Kaşlarını çatarak bakışını, küsünce suskunluğunu, barışırken nazlanışını, gözlerini kapatarak "Seni Seviyorum" diyen kısık sesini. Gün oldu tesbihime imame oldun dönüp dolaşıp sana geldiğim, melodi oldun ağzımdaki ıslığa, yüreğimdeki sabırsızlıktın, kollarımla sarılamadığımdın. Yalansa yansın şu yalın yüreğim, neleri koymadım ki yerine. Hadi gel artık. Dayanamıyorum hasretine. 
     



 GÜNCEL 



















</TEXT>
</DOC>
