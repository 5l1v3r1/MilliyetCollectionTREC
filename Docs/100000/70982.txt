<DOC>
<DOCNO> 70982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur13.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlı Kuvvetler'in ihtiyaç fazlası malları satılacak.. 
</HEADLINE>
<TEXT>

     Silahlı Kuvvetler'in ihtiyaç fazlası mal ve hizmetleri, Türkiye Cumhuriyeti'nin dış siyasi tutum ve menfaatlerine aykırı olmadığının Dışişleri Bakanlığı'nın mütalaasıyla belirlenmesi şartı ile dost ve müttefik devletlerdeki kamu veya özel nitelikteki kurum ve kuruluşlara satılabilecek. 
     Bakanlar Kurulu, ''Silahlı Kuvvetler İhtiyaç Fazlası Mal ve Hizmetlerinin Satış, Hibe, Devir ve Elden Çıkarılması, Diğer Devletler Adına Yurt Dışı ve Yurt İçi Alımların Yapılması ve Eğitim Görecek Yabancı Personel Hakkında Kanun Hükümlerinin Uygulanmasına Dair Esaslar''da değişiklik yaptı. 
     Buna göre, Türk Silahlı Kuvvetleri Jandarma Genel Komutanlığı ve Sahil Güvenlik Komutanlığı dahil tarafından üretilen, yurtiçinden ve yurtdışından çeşitli yollarla temin edilen ve ihtiyaç fazlası bulunan her cins ve sınıf ikmal maddeleri ile bunlardan hurdaya ayrılan ve kadro dışı bırakılan malzeme ile yabancı askeri personele sağlanacak eğitim hizmetleri, dost veya müttefik devletler ile bu devletlerde bulunan kamu veya özel nitelikteki kurum ve kuruluşlara satılabilecek. 
     Ancak, bu malzeme ve hizmetler, söz konusu devletlerdeki kamu veya özel nitelikteki kurum ve kuruluşlara bağışlanamayacak, değerinin altında satılamayacak. 
     Bu işlemler için ''Türkiye Cumhuriyeti'nin dış siyasi tutum ve menfaatlerine aykırı olmadığının Dışişleri Bakanlığı'nın mütalaasıyla belirlenmesi'' koşulu aranacak. 
     
     Maliyetinin altında satılmayacak 
     Yeni düzenlemede, bu mal ve hizmetlerin söz konusu devletler ile bu devletlerde bulunan kamu veya özel nitelikteki kurum ve kuruluşlara, ''maliyet değerinden veya maliyetin üzerinde bir değerden satılması'' öngörüldü. 
     Bu arada, ''satılan silah ve malzemenin diğer devlet, kurum ve kuruluşlara satışı konusunda, alıcı devlete, kurum ve kuruluşlara yetki verilmesi ile hizmet ve eğitimin sağlanması'', Genelkurmay Başkanlığı'nın göstereceği lüzum üzerine, Milli Savunma Bakanlığı'nın veya İçişleri Bakanlığı'nın teklifi ve Bakanlar Kurulu kararı ile tespit edilecek. 
     Ancak, bunlardan tutarları her yıl Bakanlar Kurulu'nca tayin edilen limitin altında olanlar hakkında Bakanlar Kurulu kararı alınmadan, Milli Savunma Bakanı veya İçişleri Bakanı onayı alınarak işlem yapılacak. 
     Öte yandan, dost veya müttefik devletlerde bulunan kamu veya özel nitelikteki kurum ve kuruluşlara, ''taraflar arasındaki anlaşmaya göre, bir işin yapılması için verilecek eğitim, teknik bilgi, bakım, onarım, kurtarma, liman ve müşavirlik desteği ile mülkiyeti elde olmak kaydıyla kara, deniz ve hava araçları, gereç, silah, bina ve arazi'' tahsisi yapılamayacak. 
     






</TEXT>
</DOC>
