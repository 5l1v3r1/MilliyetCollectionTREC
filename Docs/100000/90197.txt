<DOC>
<DOCNO> 90197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur03.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS başladı... 
</HEADLINE>
<TEXT>

     Üniversitelere, gelecek öğretim yılında yerleştirilecek öğrencileri tespit etmek amacıyla düzenlenen 2002-Öğrenci Seçme Sınavı ÖSS , saat 09.30'da başladı. 
     Öğrenci Seçme ve Yerleştirme Merkezi ÖSYM Başkanı Dr. Fethi Toker, şu ana kadar sınavla ilgili herhangi bir sorun yaşanmadığını bildirdi. 
     2002-ÖSS, Türkiye'de 144 il ve ilçe merkezinde, KKTC'de ise Lefkoşa'da olmak üzere toplam 145 sınav merkezinde yapılıyor. 
     ÖSS, 5 bin 420 binada, 80 bin 48 salonda gerçekleştiriliyor. Sınavda, 226 bin 707 personel görev yapıyor. Ayrıca, özürlü temsilcisi, koruma kuryesi, ödeme kuryesi ve nakil kuryesi olarak da sınav merkezlerinde 1374 üniversite öğretim üyesi ve görevlisi görev alıyor. 
     Adaylar, sabah erken saatlerden itibaren sınava girecekleri okullara gelerek, heyecanla sınav saatini beklemeye başladılar. Moral vermek amacıyla çocuklarıyla birlikte sınav yerlerine gelen veliler de heyecana ortak oldular. 
     Adayların, sınav yapılan okulların önünde tezgah açan seyyar satıcılardan su, bisküvi, çikolata aldıkları görüldü. 
     Satıcılar, özellikle kalem ve silgi satışından memnun olduklarını söylediler. 
     Adaylar, saat 09.00'dan itibaren kimlik kontrolleri ve güvenlik taramasından geçirildikten sonra sınav salonlarına alındılar. Adayların cep telefonu ve yasaklanan diğer araç gereçlerle salonlara girmelerine izin verilmedi. 
     Salonlara yerleştirme işlemi tamamlandıktan sonra salon başkanı sınavda uyulacak kuralları adaylara hatırlattı. 
     Adaylar, 3 saat boyunca, sözel ve sayısal bölümlerden oluşan test usulü soruları yanıtlamaya çalışacaklar. 
     Adaylar, sınav başladıktan sonra ilk 1.5 saat içinde sınav salonlarını terk edemeyecekler. 
     





</TEXT>
</DOC>
