<DOC>
<DOCNO> 54557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sonspo05.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak kavgasından Dünya Şampiyonluğu'na uzanan kız 
</HEADLINE>
<TEXT>

     Küçüklüğünde erkek çocuklarıyla kavga eden Hamide Bıçkın Tosun, ''stres atsın'' diye başladığı tekvandoda dünya şampiyonluğuna kadar uzandı. 
     İstanbul Büyükşehir Belediyespor adına yarışan ve evliliği nedeniyle tekvandoya ara verdikten sonra yeniden tatamilere dönerek dünya kupası birinciliğini elde eden Tosun, ''Çocukluğumdaki hırçınlığım, bana dünya şampiyonluğunun kapılarını açtı'' diye konuştu. 
     Küçüklüğünde kız çocuklarıyla kesinlikle oynamadığını ve bunun tarzı olmadığını belirten Tosun, erkek çocuklarıyla kavga etmekten büyük keyif aldığını söyledi. 
     Tosun, şöyle konuştu 
     ''Çocukken çok hareketliydim. İp atlamak, evcilik oynamak gibi kız oyunlarından nefret ederdim. Varsa yoksa erkeklerle futbol maçı yapmak, misket oynamak ve onlarla kavga etmek en büyük keyfimdi. Çok kıyasıya kavga ederdim. O sıralar mahallemize bir tekvando salonu açılınca, babam stres atayım diye beni bu salona verdi ve tekvandoya başladım.'' 47 kiloda Türkiye, Avrupa ve Dünya şampiyonu olduktan sonra 1995 
     yılında tekvandoyu eğitimi nedeniyle bıraktığını kaydeden Tosun, yeniden başlamaya karar verdiğinde bu kez evlendiğini ifade ederek, ''Tam başlıyorum derken bu kez de antrenmanda hamile olduğumu öğrenip, yeniden bırakmak zorunda kaldım'' dedi. Tosun, konuşmasını şöyle tamamladı ''Kızımın doğumundan 2 ay sonra yeniden antrenmanlara başladım ve 6 ay içinde 57 kilo dünya şampiyonluğunu kazandım. Ardından Atina'da Avrupa Şampiyonu ve Olimpiyat üçüncülüğüne ulaştım. Bu yıl dünya kupası birinciliğini elde ettikten sonra Koreli rakibimle yaptığım derecelendirme maçında haksızlıkla yenik ilan edildim ve ikinci oldum. Çocukluğumdaki hırçınlığım ise aynen devam ediyor ve erkek çocuklarıyla kavga ederek başladığım bu sporda, 2004 Olimpiyat şampiyonluğunu kazanacağım.'' 
     






</TEXT>
</DOC>
