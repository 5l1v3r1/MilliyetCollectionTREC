<DOC>
<DOCNO> 98082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/spor/spo04.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon a Koreli 
</HEADLINE>
<TEXT>

Trabzonspor, sol kanattaki sorununu Lee Eul Yong ile çözdü. Dünya Kupası’nda Milli Takım’a gol atan 27 yaşındaki Güney Koreli oyuncunun bugün imza atacağı belirtildi 
     1.5 milyon dolar 
     BORDO - Mavililer, uzun bir arayıştan sonra sol kanat için Güney Koreli Lee Eul Yong’da karar kıldı. 27 yaşındaki oyuncuyla her konuda anlaşan Trabzonspor yönetimi, Yong’a bugün imza attıracak. Güney Kore Milli Takımı’nda da görev alan Yong, üçüncülük maçında Türkiye’ye gol atmıştı. Güney Koreli oyuncunun toplam maliyetinin 1.5 milyon dolar olduğu öğrenildi. 
     
     Samsung ödeyecek 
     YÖNETİM, transfer parasının bir bölümünü reklam anlaşması yaptığı Samsung firmasına karşılatacak. Teknik Direktör Samet Aybaba "Lee Eul Yong tam bizim aradığımız bir sol kanat oyuncusu. Çabuk, süratli, teknik. İşimize çok yarayacak" diye konuştu. Forvet için de Arjantinli Esteban Fuertes, Kolombiyalı Edvin Congo, Güney Afrikalı Mc Carthy gündeme alındı. 
     
     AYBABA Gereksiz yere transfer istemem 
     TEKNİK Direktör Samet Aybaba, transfer konusunda kendisine yönelen eleştirilere cevap verdi. Tecrübeli teknik adam, "Hiç kimseden, gerekmeyen hiçbir şey istemedim. Yaptığımız hazırlık maçlarından sonra hayati derecede açıklarımız çıktığını söyleyemeyiz. Ama tüm mevkilerdeki dengeyi sağlamak için için yeni alternatif istememiz yadırganmamalı, aksine desteklenmeli" dedi. 
     DEVRAN için Rizesporlu yöneticilerin tepki göstermesine anlam veremediğini kaydeden Samet Aybaba, "Biz kimsenin futbolcusunu zorla alıkoymuyoruz. Anlaşma olursa olur. Olmazsa kimsenin başına çökmeyiz" diye konuştu. Trabzonspor iki günlük iznin ardından bugün topbaşı yapacak. Bordo - Mavililer pazar günü de Erzurum’da Erzurumspor ile hazırlık maçı oynayacaklar. 
     



 SPOR 



















</TEXT>
</DOC>
