<DOC>
<DOCNO> 78703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo08.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatsporlu futbolcular küme düşmeyi kabullendi 
</HEADLINE>
<TEXT>

     Yimpaş Yozgatspor Teknik Direktörü Uğur Tütüneker, futbolcularının Samsunspor maçı sonrasında ligde kalabilme şanslarını kafalarında bitirmeleri sonucunda, son 2 haftayı birer puanla kapattıklarını söyledi. 
     Pazar günü deplasmanda oynayacağı Kocaelispor maçının hazırlıklarına başlayan kırmızı-siyahlı ekipte, teknik direktör Uğur Tütüneker, futbolcularından kalan 3 maçı kazanmalarını istedi ve bunun için iyi çalışmaları gerektiğini kaydetti. Tütüneker, Ankaragücü maçında çok iyi oynamalarına rağmen galip gelemediklerini de hatırlatarak, şöyle konuştu 
     ''Samsunspor maçına çok iyi hazırlanıp, kader maçı olarak bakıyorduk. Galip gelebilseydik, durum çok farklı olurdu. İstediğimiz olmayınca, futbolcularım olayı kafalarında bitirdiler. Bu da İstanbulspor ve Ankaragücü maçlarına yansıdı. 
     Eğer kafada olay bitirilmemiş olsaydı, Samsunspor maçı sonrasında oynadığımız 2 maçı kazanırdık ve daha farklı bir konumda olurduk. Ama olmadı. Bundan sonra kalan 3 maçımızı en iyi şekilde oynayıp, iyi skorlar almaya çalışacağız.'' 
     





</TEXT>
</DOC>
