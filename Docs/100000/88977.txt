<DOC>
<DOCNO> 88977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun10.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya-Japonya maçından sonra Moskova karıştı... 
</HEADLINE>
<TEXT>

     Dünya Kupası'nda H Grubunda mücadele eden Rusya'nın Japonya'ya 1-0 yenilmesinin ardından, Rusya'nın başkenti Moskova'da Rus fanatiklerin araçları ateşe vererek olay çıkarmasıyla patlak veren kargaşada yaralanan polis memurunun öldüğü bildirildi. 
     İnterfaks ajansının haberinde, dün başkentin Manege Meydanı'nda görev yaparken yaralanan polisin bugün öldüğü, kendisiyle birlikte yaralanan diğer 3 polisin durumlarının kritik olduğu belirtildi. 
     Çıkan kargaşada dün 1 kişi hayatını kaybetmişti. 
     Moskova polisi de, 20'si meslektaşı, 50 kadar kişinin yaralandığı olayda 60 kişinin gözaltına alındığını bildirdi. 
     Bu arada, kent yetkililerinin, olaylar üzerine, meydanda kurulan dev ekranlardan Dünya Kupası maçlarının yayınını yasaklamayı planladığı kaydedildi. 
     
     FIFA'DAN KINAMA 

     Öte yandan, Uluslararası Futbol Federasyonları Birliği FıFA , Moskova'da meydana gelen olayları kınayan bir açıklama yaptı. 
     FIFA sözcüsü Keith Cooper, ''Moskova'da olanlardan üzüntü duyduk. 
     Ancak Rusya'da ilk kez böyle olaylar olmuyor, 1994'te de olaylar çıkmıştı'' diye konuştu. 
     Sözcü, ''Çok alkol tüketildi, olay çıkaranların gerçek futbol sevdalılarıyla bir alakası yok'' dedi. 
     





</TEXT>
</DOC>
