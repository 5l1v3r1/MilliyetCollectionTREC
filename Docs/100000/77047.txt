<DOC>
<DOCNO> 77047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/spo01.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut bileti Tümer'den 
</HEADLINE>
<TEXT>

Kupayı finalde kaybeden Beşiktaş, Şampiyonlar Ligi’ne katılma iddiasını korumak için çıktığı karşılaşmada, Malatyaspor’u yıldızının füzesiyle geçti 
Cezalı İlhan Mansız ve İbrahim’den yoksun olarak sahaya çıkan Kartal’da savunma mükemmel oynadı. Ev sahibi ise kritik bölgeden kurtulamadı 
     ZİRVE iddiasını korumak için puan kaybına tahammülü olmayan Beşiktaş, zorlu Malatya virajını hasarsız geçti. Kupa finalini kaybettikten sonra lige kilitlenen Siyah - Beyazlı ekip, aldığı üç puanla Fenerbahçe derbisi öncesinde umudunu korudu. İki takımın da kontrollü oynadığı maçın tek golü, 38. dakikada Tümer’in 25 metreden attığı muhteşem şutla geldi. Ev sahibi ise Mithat ile bulduğu gollük pozisyondan yararlanamadı. 
     
Şefkatli yönetim      ALİ Aydın, maçın gergin atmosferini dikkate alarak, kurallarla şefkati arasında denge kurmaya çalıştı. Futbolcuları sözle ikaz etmeyi tercih etti. Kartlarını, ancak zorunlu durumda çıkardı. Bir sarı kartı olan Ziya’ya ikinci sarı kartlık hareketinde insaf gösterdi. Tek hatası buydu. 
     
Yumruklar konuştu      KARŞILAŞMADAN sonra Beşiktaş galibiyet sevincini yaşarken, bir seyirci tribünden atladı. Polis çemberini yaran bu taraftar, Tümer’den formasını istedi, alamayınca yumruk attı. Tümer, seyirciyi kovalamaya başlarken, polisler araya girdi. Ancak bir başka taraftar sahaya atlayıp, Beşiktaşlı oyunculara saldırınca ortalık yeniden karıştı. 
     SİYAH - Beyazlı oyuncular, çıkış tünelindeki olay üzerine bu taraftara karşılık verdiler. Tümer, polislerle tartıştı. Kavga kontrol altına alınırken, iki takım oyuncuları itişmeye başladılar. Gerginlik bittikten sonra polis, önlemlerini artırdı. Küme düşme mücadelesi veren Malatya, sahasının kapanma tehlikesiyle karşı karşıya kaldı. 
     

</TEXT>
</DOC>
