<DOC>
<DOCNO> 78656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun38.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Türkiye için üyelik tarihi saptamaktan kaçındı 
</HEADLINE>
<TEXT>

     Dışişleri Bakanı İsmail Cem, Türkiye ile AB arasında Lüksemburg'da bugün yapılan 41. Ortaklık Konseyi toplantısında, bu yıl sonundan önce tam üyelik müzakereleri için bir tarih saptanmasını istedi. 
     AB ise Türkiye'de sürdürülen reformların memnuniyetle karşılandığını, ancak sürdürülen reformların Kopenhag kriterleriyle ilgili beklentileri hala karşılamadığını belirtti ve takvim verme konusunda Ankara'nın çağrısına kayıtsız kaldı. 
     Cem, toplantıda, Türkiye'nin Kopenhag kriterlerini karşılamak için reformlara büyük bir kararlılıkla devam ettiğini belirterek, AB'nin de üzerine düşen sorumluluğu yerine getirerek, tam üyelik müzakereleri için artık bir tarih saptaması konusunda geç kalmaması çağrısında bulundu. 
     
     Türkiye - AB ilişkileri iyi yolda 
     AB dönem başkanı İspanya'nın Dışişleri Bakanı Josep Pique, Türkiye ve AB ilişkileri katılım öncesi stratejisinin olumlu yönde ilerlediğini söyledi. 
     Türkiye'de önemli reformlar yapıldığını kaydeden İspanyol bakan, şöyle konuştu 
     ''Kopenhag kriterlerine uyulması yolunda önemli adımlar atıldığını görüyoruz. Bugün yapılan toplantının, Türkiye'nin bu reformları devam ettirmesine cesaret vermesi için bir fırsat oluşturmasını diliyoruz. 
     Reformlar, modernleşme, siyasi ve ekonomik istikrar, doğrudan Türk insanına önemli yararlar sağlayacaktır. Bu bağlamda reformların sürdürülmesi açısından 2002 yılı önemli bir yıl.'' AB'ye katılım süreciyle Türkiye'de yaşanan tartışmaları memnuniyetle izlediklerini belirten Pique, bununla birlikte AB'nin Ankara'daki temsilcisi ile ilgili tartışmadan rahatsızlık duyduklarını bildirdi. 
     İspanyol bakan, insan hakları ve demokratik özgürlükler konusunda daha fazla adım atılmasını istedi ve HADEP hakkındaki kapatma davasından endişe duyduklarını ifade etti. 
     Kıbrıs konusuna da değinen İspanya Dışişleri Bakanı Pique, görüşmelerin başlamasına destek verdiklerini belirtti ve Türk-Yunan ilişkilerinin gelişmesinden memnuniyet duyduklarını söyledi. 
     





</TEXT>
</DOC>
