<DOC>
<DOCNO> 90824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur23.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - Senegal maçı için Japonya'ya tur... 
</HEADLINE>
<TEXT>

     Türkiye A Milli Futbol Takımı'nın Dünya Kupası'nda çeyrek finale çıkması üzerine bazı turizm firmaları, Türkiye-Senegal karşılaşmasını da içeren Japonya turu düzenledi. 
     VİP Turizm ve Travel Club firmaları, Türk Milli Futbol Takımı'nın, 22 Haziran Cumartesi günü saat 14.30'da TSİ Japonya'nın Osaka kentinde Senegal ile yapacağı çeyrek final maçı dolayısıyla hazırladıkları turların rezervasyonlarına başladı. 
     VİP Turizm yetkilileri, Türkiye-Senegal karşılaşması için, 21-26 Haziran tarihleri arasında 5 gece konaklamalı bir tur düzenlediklerini belirterek, tura katılanların Japonya'ya THY ile gideceklerini ve burada 4 yıldızlı otelde kalacaklarını söylediler. 
     Turda iki kişilik oda fiyatının 2 bin 495, tek kişilik oda fiyatının ise 2 bin 995 dolar olduğunu ifade eden yetkililer, bu rakamlara maç bileti ücretinin dahil olmadığını bildirdiler. 
     Firma yetkilileri, müşterileri için maç biletlerinin Türkiye Futbol Federasyonu görevlilerince sağlanacağını kaydettiler. 
     Bu tur için şu ana kadar 10 rezervasyon yaptıklarını anlatan yetkililer, ayrıca Türkiye'nin yarı finale çıkması durumunda 24 ile 25 Haziran tarihlerinde 2 ve 3 gece konaklamalı 2 alternatif tur hazırlıkları da olduğunu belirttiler. 
     VİP Turizm yetkilileri, yarı final maçı için 2 gecelik tur fiyatının 1999, 3 gecelik tur fiyatının ise 2 bin 150 dolar olarak belirlendiğini bildirdiler. 
     Travel Club yetkilileri de, Türkiye-Senegal çeyrek final maçı için 21-23 Haziran tarihleri arasında tur gerçekleştireceklerini 
     söylediler. 
     Katılımcıların 1 gece ''first class'' otelde konaklayacakları turun fiyatının kişi başı 1495 dolar olacağını belirten firma yetkilileri, maç biletlerinin ise müşteriler tarafından ayrıca sağlanacağını kaydettiler. 
     Travel Club yetkilileri, tur için şu ana kadar 5 kişinin rezervasyon yaptırdığını ifade ettiler. 
     Duru Turizm firması yetkilileri ise tur hazırlıklarının bulunduğunu, ancak fiyatın ve diğer ayrıntıların henüz belirlenmediğini bildirdiler. 
     Bu arada Türk turizm firmalarının çoğunun, Türkiye A Milli Futbol Takımı'nın Dünya Kupası'nda çeyrek finale yükselmesine ihtimal vermedikleri için hazırlıksız yakalandığı ve Japonya'ya tur düzenleyemedikleri öğrenildi. 
     





</TEXT>
</DOC>
