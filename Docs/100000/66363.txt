<DOC>
<DOCNO> 66363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/yazar/civaoglu.html </URL>
<DATE> 2002/02/07/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Depremin kaptan köşkü 
</HEADLINE>
<TEXT>

     Dün öğleye kadar İstanbul Afet Yönetim Merkezi'ndeydim. 
     "İstanbul depreme karşı nasıl hazırlanıyor" sorusunun yanıtını araştırdım. 
     Vilayetin arkasında iki katlı, genişçe bir bina. 
     Zemini sağlam. Çelik konstrüksiyon yapı tekniği ile en büyük depremlerde dahi ayakta kalabilir. 
     Kendi enerji ve uydu haberleşme sistemi var. 
     24 saat hizmete hazır. 
     Bir deprem olması halinde binanın ikinci katındaki uzun masa etrafında İstanbul'dan sorumlu birinci" adamlar yer alacak. 
     Örneğin... Vali, Belediye Başkanı, Garnizon Komutanı, Emniyet Müdürü, Sağlık Müdürü.... vs. 
     Başlarında bulundukları kurumlarda, tıpkı Afet Yönetim Merkezi gibi depreme dayanıklı özel birimler devrede. Merkezle o kurumlar arasında on - line bilgisayar, kablolu ve kablosuz telefon, telsiz, uydu aracılığıyla iletişim kurulmuş. 
     Bu sistem, Cumhurbaşkanlığı, TSK, TBMM ve İçişleri Bakanlığı ile Ankara'dan... 32 ilçedeki afet merkezleriyle de İstanbul'dan bağlantılı. 
     Merkezde 100 mahalle ile ilişkili radyo amatörleri derneği ve İstanbul'un tüm okullarına yayın yapan Afet FM görevde. 
     Merkezin bilgisayar sisteminde sokak - hane düzeyine kadar inen, doğalgaz, elektrik, su, kanalizasyon, telefon hatlarıyla bütün tahliye ve seçenek yolları gösterilmiş. 
     Ayrıca seyyar tıbbi müdahale araç park yerleri, helikopter pistleri, en yakın 10 acil müdahale merkezi hastane, yöresel tıp kuruluşları, acil iskan binaları, çadır kurma alanları vs. de bu bilgisayar sistemine girilmiş. 
     
İstanbul'u dinleyenler      32 ilçe afet merkezinde 8 bin iyi yetişmiş kurtarıcı görev yapmaya hazır. 
     Termal kameralar, beton kırma ve demir kesme aygıtları, duvar ötesi 360 derece görme cihazları, 150 metre ötedeki iniltiyi bile algılayan dinleme sistemleri, 100 ton ağırlığa kadar kaldıran hava yastıkları, seyyar jeneratör, ilkyardım kitleriyle donatılmışlar. 
     Ayrıca bir depremde aynı anda 75 bin kişiyi karşıya geçirecek bir deniz taşıma programı oluşturulmuş. 
     Bütün bunları Afet Merkezi'nde dinlerken, yansı'dan görüntülerle izlerken "İstanbul'u dinleyenler var... Ama gözü kapalı değil" diye düşündüm. 
     Gerçekten... Merkez'in Başkanı Vali Yardımcısı Ali Cafer Akyüz, onun kurmayları Erkan Akyol ile Gökay Atilla Bostan ve çalışma gruplarının kendilerini bu göreve adeta adadıklarını gördüm. 
     
9 saniyemiz var      Işıkara'nın yönetiminde kurulmakta olan erken uyarı sistemi haziranda hizmete girecek. 
     Sistem özetle şöyle 
     Depremin "P" ve "S" dalgaları var. "P" dalgaları daha süratli, ama tahrip gücü yok. Sistemin alıcılarına "9" saniye kadar önce varacaklar ve arkadan yıkıcı "S" dalgalarıyla gelmekte olan depremin büyüklüğünü bildirecekler. 
     Kentin bütün elektrik şalterleri o kısa sürede inecek. 
     Ancak doğalgaz sisteminin durdurulması için 90 saniye gerekmekte. 
     Asıl yapılması gereken bütün binaların, doğalgaz girişlerine, depremde otomatik çalışacak kesiciler konulması. 
     Japonların etüdlerine göre köprüler 9'dan büyük depreme, viyadükler 9 büyüklükte depreme dayanıklı. Ancak bazı viyadüklere küçük destekler gerekiyor. 
     Ana merkez olarak kullanılması planlanan 10 hastaneden bazılarının ve lise düzeyindeki eğitim kurumlarından bazılarının ciddi olarak elden geçirilmesi gerek. 
     Bunun için de Sağlık ve Milli Eğitim bakanlıklarına görev düşüyor. 
     Vali Çakır başkanlığında, Afet Yönetim Merkezi'nde periyodik toplantılarla çalışmalar güncelleştirilmekte. 
     İstanbul, Türkiye'nin kalbidir. O durursa, Türkiye durur. Çalışmalarda İstanbul yalnız bırakılmamalı. 
     İzlenimlerimle ne sanıldığı kadar karamsar, ne de istediğim ölçüde iyimserim. 
     
     







CHP ve tarihi miras 


Türk kimdir.. 


Bahçeli - Yılmaz gerginliği 


Türkiye, Kuzey Irak'a girecek mi 


Nefes almak güzel şey be kardeşim 


Depremin kaptan köşkü 


Bir avuç kül 


Sermayenin kütük kaydı 


Tehlike yayılıyor 


Basın özgürlüğüne kara para tehdidi 


Meclis salonu hazır... 


Bu koalisyon devam eder mi sizce 


Tuhaf bir dava... 


ABD'nin tehdit üçlemesi 


2561 ABD için Enron, 11 Eylül'den daha önemli 


Dış kredi ile iç açık kapatılamaz 


Vekillere hizmetimdir Petrol Kanunu 


</TEXT>
</DOC>
