<DOC>
<DOCNO> 55696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo12.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona karıştı... Casus futbolcu aranıyor... 
</HEADLINE>
<TEXT>

     Galatasaray'ın, Avrupa Şampiyonlar Ligi 2. tur 2. maçında bu gece deplasmanda karşılaşacağı FC Barcelona, büyük bir kriz yaşıyor. 
     İspanyol takımının teknik direktörü Carles Rexach, ligde son yaptıkları Alaves maçı sonrasında soyunma odasında kullandığı sert ifadeleri, Barcelona yöresinin en önemli spor gazetesi Sport'a kelime kelime aktaran ''casus'' futbolcuyu arıyor. 
     Rexach, düzenlediği basın toplantısında, bu casusu mutlaka bulacağını ve en ağır şekilde cezandıracağını açıklarken, futbolcuların da teknik direktörün bu tavrı karşısında hoşnutsuz oldukları ve konuşmama kararı aldıkları kaydediliyor. 
     
     Gazete başlıkları 
     Real Madrid'e yakınlığıyla bilenen Marca gazetesi, FC Barcelona Teknik Direktörü Rexach'ın giyotin altında olduğunu savunarak, yenilgi halinde görevine son verilmesinin düşünüldüğünü iddia etti. 
     El Mundo Deportivo gazetesi ise ''Çarli'' lakaplı teknik direktör Rexach'ın, hayatında hiç olmadığı kadar kızgın olduğunu belirtirken, teknik direktörün ''Bu casusu yakalayacağım'' sözlerine yer verdi. 
     Aynı gazete Brezilyalı oyuncu Rivaldo'nun, ''Ortam o kadar gerginleşti ki, sanki Galatasaray maçına değil, Cadılar Partisi'ne çıkacağız'' dediğini belirtti. 
     Sport gazetesi de takımın bir kriz içinde olduğunu ve taraftar desteğine ihtiyacının bulunduğunu kaydetti. Aynı gazete, FC Barcelona'nın, Galatasaray'ı, bu maçta ilk defa birarada oynaması beklenen Kluivert ve Saviola ile vuracağını iddia etti. İspanyol gazetesi, Galatasaray'da en çok dikkat edilmesi gereken oyuncular olarak Ümit Karan ve Mondragon'u gösterdi. Ümit'in takımın artı oyuncusu olduğunu dile getiren gazete, ''Bu oyuncu maçın kaderini her an değiştirebilir. Kalecimiz Bonano dikkatli olmalı'' dedi. 
     Bu arada Sport gazetesinin köşe yazarı Joseph Cazonavas, Galatasaray maçının gurur meselesi olduğunu yazarken, bu maç kazanılmadığı taktirde, takımda teknik direktör dahil olmak üzere operasyona gidileceğini savundu. 
     Öte yandan Sport gazetesinin internette yaptığı ankette, İspanyolların yüzde 22'si maçı Galatasaray'ın kazanacağını, yüzde 9'u berabere biteceğini, yüzde 69'u da FC Barcelona'nın galip geleceğini iddia etti. 
     






</TEXT>
</DOC>
