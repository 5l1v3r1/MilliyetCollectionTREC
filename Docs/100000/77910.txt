<DOC>
<DOCNO> 77910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/spor/spo01.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Daum’un kurbanıyım" 
</HEADLINE>
<TEXT>

İspanyol gazetelerine konuşan Beşiktaş’ın İsveçli kalecisi Asper, hocasına ateş püskürdü, "Her şey yolunda giderse seneye Fenerbahçe forması giyebilirim" açıklamasını yaptı 
     MEHMET ÇİFTÇİ 

     Gün sayıyor 
     REAL Sociedad’dan kiralık geldiği Beşiktaş’ta aradığını bulamayan İsveçli kaleci Asper’e, Fenerbahçe kancayı taktı. İspanya’da yayınlanan Diario Vasco gazetesinde yer alan röportajında Fenerbahçe’nin kendisiyle ilgilendiğini doğrulayan Asper, "Herşey yolunda gider ve pürüz çıkmazsa, gelecek sezon Sarı - Lacivertli formayı giyebilirim" dedi. 
     
     Onur duyarım’ 
     KULÜBÜYLE anlaşılması halinde Fenerbahçe’nin kalesini korumaktan onur duyacağını söyleyen İsveçli kaleci, Beşiktaş’tan sezon sonunda kesinlikle ayrılacağını belirtti. Siyah - Beyazlı taraftarlardan büyük destek gördüğünü ve forma giydiği her maçta başarılı bir performans gösterdiğini iddia eden Asper, "Ancak yeterli şans verilmedi" diye konuştu. 
     
     Daum’a öfke 
     TÜRKİYE’DE bulunmaktan çok memnun olduğunu da sözlerine ekleyen İsveçli file bekçisi, Teknik Direktör Daum’a da ateş püskürdü. Asper, "Beşiktaş’ta ne yazık ki Daum’un kurbanı oldum. Tercihini hiç benden yana kullanmadı. Yedekte kalmak beni üzüyor. Birçok kulüpten transfer teklifleri alıyorum. Ancak tercihim Fenerbahçe’den yana olacak" ifadelerini kullandı. 
     
Engin’e ağır faturaBeşiktaş menajeri, Türkiye Kupası finalinde takımını seremoniye çıkarmadığı için Disiplin Kurulu’na sevkedildi 
     CEMAL ERSEN 

     KOCAELİSPOR ile Beşiktaş arasında oynanan Türkiye Kupası final maçından sonra Siyah - Beyazlı oyuncuların seremoni törenine katılmamasının faturası menajer Sinan Engin’e çıktı. Maçtan sonra Futbol Federasyonu Başkanı Haluk Ulusoy’un da katıldığı kupa törenine Beşiktaş takımının çıkmaması "görev suçu" kapsamında değerlendirilerek Engin’in PFDK’ya sevk edilmesi kararlaştırıldı. 
     FEDERASYON yetkilileri takımı seremoniye menajerin getirmesi gerektiği yolunda görüş birliğine vardı. Engin’in disiplin talimatının 42. maddesine göre işlem göreceği ve 3 aydan 1 yıla kadar hak mahrumiyeti cezası alabileceği kaydedildi. PFDK’ye sevk edilen Engin’in hafta sonu oynanacak derbi maçı nedeniyle cezasının gelecek hafta açıklanacağı öğrenildi. 
     
Sistem değişmiyor      BEŞİKTAŞ Teknik Direktörü Christoph Daum, Fenerbahçe karşısında takımı 3-5-2 oynatacak, güçlü rakibini kanatlardan vuracak. Alman hoca Ahmet Yıldırım’ı yeniden savunmaya çekecek, sol kulvara İbrahim’i monte edecek. Sakatlığı bulunan Ahmet Dursun’daki belirsizlik, Daum’u ideal onbir konusunda kararsızlığa itti. Alman hoca Ahmet Dursun’un oynamaması halinde İlhan’ın yanında Tümer’i görevlendirecek. 
     
Başkan Bilgili derbide iddialı      BAŞKAN Serdar Bilgili, teknik heyet ve futbolculara güvendiğini belirterek, "Fenerbahçe’yi mutlaka yeneceğiz" dedi. En büyük güvencesinin takımdaki inanç olduğunu sözlerine ekleyen Bilgili, "Şampiyonluk yolunda beklemediğimiz kayıplarlar karşılaştık. Ancak bu hafta derbiyi kazanarak kalan maçlara daha moralli çıkacağız" diye konuştu. Bu arada yönetim dün akşam futbolcularla yemek yedi. 
     



 SPOR 




























</TEXT>
</DOC>
