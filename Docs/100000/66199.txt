<DOC>
<DOCNO> 66199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sondun13.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail-İran gerginliği savaş endişesi yarattı 
</HEADLINE>
<TEXT>

     ABD Başkanı George Bush'un İran'ı şer ülkelerinden birisi ilan etmesinin ardından, İsrail ve İran arasındaki sert söz düellosu, ''Şavaşa mı gidiliyor '' endişesi yarattı. 
     Jerusalem Post gazetesi, ''Bir çatışma çok uzak bir olasılık. Her iki tarafın da sert açıklamaları saldırganlığa değil, caydırıcılığa yönelik'' tespitini yaptı. 
     
     İran tartışması böldü 
     Bu arada Tahran ile yaşanan gerginlik İsrail'de ''İran tartışması'' başlattı. İran'ın İsrail'i yok etmeye çalıştığına inananlar, sertlik politikasını savunurken, İran ile uzlaşılabileceğine inananlar ise bunu hata olarak nitelediler. 
     Tartışma, İran konusundaki değerlendirme ve izlenecek politikalar açısından İsrail'deki yetkili çevrelerde ciddi görüş ayrılıkları olduğunu ortaya koyarken, Washington'da da herkesin Bush gibi düşünmediğini gösterdi. 
     
     Şaron uyarılacak 
     Yediot Ahronot gazetesi, Amerikalı üst düzey yetkililerin İsrail'in İran'a yönelik sert açıklamalarından büyük rahatsızlık duyduğunu belirterek, bugün Washington'a giden İsrail Başbakanı Ariel Şaron'a şu uyarının yapılacağını yazdı 
     ''İran'a ilişkin ifadelerinizi yumuşatın. Yoksa İran istenmeyen bir şekilde cevap verebilir''. 
     
     Washington'da görüş ayrılığı var 
     Jerusalem Post gazetesi de, ABD Dışişleri Bakanı Colin Powell'ın Senato'da yaptığı konuşmaya dikkat çekti. Powell'ın, İran ile bir süredir temas ettiklerini belirterek, İran yönetiminin bir kanadının ABD'ye El Kaide'ye karşı savaşında yardımcı olurken, diğer bir kanadının zıt faaliyetlerde bulunduğunu vurguladığını belirtti. 
     Powell'ın, ''İran ile ilgili endişelerimiz var, ama görüşmeye hazırız'' dediğini yazan gazete, ABD Dışişleri Bakanlığı'nın İran ile ilişkilerin yumuşamasından yana olduğunu, Savunma Bakanlığı ve Beyaz Saray'ın ise sert politikayı savunduklarını duyurdu. 
     
     Niçin savaş çığlıkları atıyoruz 
     İsrail Dışişleri Bakanı Şimon Peres, İran'a ilişkin sert suçlamalarını sürdürürken, İsrail ordu radyosu bu sabah ismi belirtilmeyen İsrailli Dışişleri Bakanlığı yetkililerinin şu ifadelerine yer verdi 
     ''İran'a karşı açılan bu kampanyanın amacı ne İran tehdidi değişmedi ya da yenilenmedi ki, niçin gündeme getirip savaş çığlıkları atıyoruz Bunun için bir neden yok''. 
     Maariv gazetesi de yorumunda, ''İsrail'in sert sözleri hangi amaca hizmet ediyor İran, İsrail'i tehdit etmedi, sadece İran'a saldırırsa sert cevap vereceğini söyledi. İsrail, İran'ı hedef haline getirmemeli, bu işi ABD'ye bırakmalı'' dendi. 
     
     Biz başlattık 
     Yediot Ahronot'da dün yayınlanan ''Biz başlattık'' başlıklı bir yorumda, İsrail'in geleneksel politikasından vazgeçerek İran'ı açık bir şekilde hedef almaya başlamasının İran'ı sertleştirdiği belirtildi. 
     Bir süre önce İsrail'in, ABD'nin İran ile başlattığı gizli diyalogdan endişe ettiği için İran'a karşı bir kampanya açtığını kaydeden ve bu konuda yönetim kademelerinde görüş ayrılığı olduğunu yazan Haaretz, bu değerlendirmesini bugün yayınlanan bir yorumda da sürdürdü. 
     Yorumda, hükümet ve ordunun İran yönetime karşı büyük bir güvensizlik besledikleri, ancak Mossad Başkanı Efraim Halevy'nin, İran'ın uzlaşma sinyalleri verdiğini savunduğu belirtildi. 
     
     Peres eleştirileri yanıtladı 
     Peres, bu sabah bir açıklama yaparak, bu eleştirilere şöyle cevap verdi 
     ''Hitler'in kokusunu aldığınızda, sesinizi yükseltmelisiniz. Bu durumda taktik ve stratejiye başvurmadan doğruyu söylemeniz gerekir''. 
     Savunma Bakanı Binyamin Ben Eliezer de, İran'ın İsrail'e karşı izlediği politikanın hafife alınamayacağını söyledi. 
     Şaron'un Washington'da, İran'ın İsrail'e 3 ayaklı bir tehdit yönelttiği ve bunların önlenmesi için önlem alınmasını isteyeceği belirtildi. Şaron, İran'ın, kitle imha silahları geliştirerek, Hizbullah'ı asker ve silahla güçlendirerek ve İsrail karşıtı Filistin gruplarını destekleyerek İsrail'e karşı politika izlediğini belirtecek. 
     






</TEXT>
</DOC>
