<DOC>
<DOCNO> 87909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo16.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adama sağlık sponsoru... 
</HEADLINE>
<TEXT>

     ABD'nin Indianapolis kentinde 29 Ağustos-8 Eylül tarihleri arasında yapılacak 14. Dünya Erkekler Basketbol Şampiyonası'nda mücadele edecek olan A Milli Takım'ın sağlık sponsoru International Hospital oldu. 
     International Hospital Konferans Salonu'nda gerçekleştirilen törende Basketbol Federasyonu adına İdari Koordinatör Kemal Dinçer, International Hospital adına da Yönetim Kurulu Başkanı Said Haifawi, sağlık sponsorluğu protokolünü imzaladı. 
     İmza törenine A milli takım menajeri Doğan Hakyemez ile ''12 Dev Adam''ın kaptanı Harun Erdenay da katıldı. 
     Protokol gereğince, Dünya Şampiyonası ve öncesinde gerçekleştirilecek hazırlık döneminde, milli takımla birlikte bir sağlık ekibinin hazır bulunacağı, ayrıca bu hizmetlerin Abdi İpekçi Spor Salonu'nda gerçekleştirilecek Mini Dünya Kupası ile Erkekler Basketbol Birinci Ligi play-off serisi mücadelelerinde de sunulacağı açıklandı. 
     Bu arada milli takım oyuncularına, International Hospital'da check-up da yapılacak. 
     Basketbol Federasyonu İdari Koordinatörü Kemal Dinçer, hedeflerinin sporculara en iyi olanakları sağlamak olduğunu belirterek, ''Devletimizin sunduğu imkanlarla, çalışmalarımızın istediğimiz gibi olmasına imkan yok. Ama sponsorluk çalışmalarıyla bu açığı kapattığımıza inanıyorum. Bize bu desteği verdikleri için de International Hospital'a teşekkür ediyorum'' diye konuştu. 
     A Milli Basketbol Takımı Kaptanı Harun Erdenay ise, Indianapolis'de gerçekleştirilecek Dünya Şampiyonası'nda, ilk 5 takım arasına girerek, olimpiyata katılma hakkını elde etmek istediklerini söyledi. 
     





</TEXT>
</DOC>
