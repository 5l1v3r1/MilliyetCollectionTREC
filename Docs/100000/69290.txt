<DOC>
<DOCNO> 69290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo01.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ''Bülent Akın için kendimi sorumlu hissediyorum'' 
</HEADLINE>
<TEXT>

     Galatasaray Teknik Direktörü Mircea Lucescu, Bülent Akın'ın sakatlanması konusunda kendisini sorumlu hissettiğini kaydederken, ''Futbolcum maçtan önce bana yorgun olduğunu söyledi. Ben de ilerleyen dakikalarda kendisini oyundan alabileceğimi söyledim. Ancak henüz ilk dakikalarda sakatlandı. 
     Kendisi Liverpool maçında çok efor sarf etmişti'' dedi. 
     Futbolcularının 3 günde bir maç yapmaya alışmalarının gerekliliğine dikkati çeken Lucescu, Ergün, Perez ve Victoria'nın Gençlerbirliği maçında yorgunlukları nedeniyle iyi oynayamadığını söyledi. 
     Lucescu, salı günü oynacakları Liverpool maçı için 9 futbolcusunun bulunduğunu, ancak her şeye rağmen çıkıp maçı kazanacaklarını dile getirdi. 
     Karşılaşma sırasında iki kez sahaya girmesiyle ilgili soruya ise Rumen teknik adam, ''Bazen kendinizi kontrol edemiyorsunuz. 
     Oyuncularım gözümün önünde tek tek eksilirken, bunu kabul etmem çok zor. İki kez bu hatayı yaptım. Ancak bunun affedilir bir hata olduğunu zannediyorum. Kimseye kötü söz söylemedim. Maça da etki etmedim'' diye konuştu. 
     Bu arada, Lucescu basın toplantısı sonrasında Türkçe ''İyi bayramlar'' diyerek basın mensuplarının bayramını kutladı. 
     

     
</TEXT>
</DOC>
