<DOC>
<DOCNO> 52918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sondun05.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'ın Şamşad bölgesindeki bombardımanda 30 kişi öldü 
</HEADLINE>
<TEXT>

     Amerikan uçaklarının bu sabah Afganistan'ın doğusundaki Nangarhar eyaletinin Şamşad bölgesine düzenlediği bombardımanda en az 30 kişinin öldüğü ileri sürüldü. 
     Amerikan uçaklarının TSİ 23.00 sularında düzenlediği bombardımanın sonucunu görmek için bu bölgeye toplanan Afgan vatandaşlarından 30'unun, Amerikan uçaklarının TSİ 03.00'da aynı bölgeyi vurması sonucu öldüğü bildirildi. 
     Bölgeye toplanan Afgan köylüler, olaya büyük tepki gösterdi. Bunun üzerine, Terkham sınır kapısından Afganistan'a girmeye çalışan yabancı gazeteciler yoğun tepki nedeniyle ülkeye giremedi. 
     Yaklaşık 8.5 saat süreyle Pakistan-Afganistan sınırında bekleyen gazetecilerden sadece, CNN Türk kameramanı Kenan Ekinci ile İHA uydu haberleşme mühendisi Burak Açıkel'in Afganistan'a girmesine izin verildi. 
     Bu arada, Kuzey İttifakı askerlerinin Celalabad havaalanında geniş güvenlik önlemleri aldığı gözlendi. Jiplerin üzerinde RPG tipi roketatarlar taşıyan askerler, havaalanı çevresinde geniş güvenlik önlemleri aldı. 
     






</TEXT>
</DOC>
