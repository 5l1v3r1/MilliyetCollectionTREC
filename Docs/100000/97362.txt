<DOC>
<DOCNO> 97362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur21.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe fabrikası kapısına kilit vuruyor... İşçiler eylemde... 
</HEADLINE>
<TEXT>

     Paşabahçe Cam Sanayii ve Ticaret A.Ş'nin Paşabahçe Fabrikası'nda üretimin durdurulmasına ilişkin işveren kararı, tesisteki panolara asıldı. 
     ''Duyuru'' başlığı altında asılan metinde, şöyle denildi 
     ''CEE Cam, Ev, Eşya Grubu yetkilileriyle, Kristal-İş Sendikası Genel Merkez ve Paşabahçe Şubesi yöneticileri, 1998 yılından bu yana birçok kere değişik platformlarda biraraya gelerek, Beykoz Fabrikası'nda yaşanan sorunların yarattığı olumsuzlukları, alınması gereken önlemleri görüşmüşlerdir. 
     Sayın sendikayla yapılan toplantılarda, Beykoz Fabrikası'nın ciddi zarar kaynağı olduğu, sadece 1998-2001 yıllarında toplam 71.5 milyon dolar, yaklaşık 120 trilyon lira zarar ettiği, cari yılda da zararın ve zarar finansmanı olumsuzluklarının devam ettiği olanca açıklığı ve ayrıntılarıyla dile getirilmiştir. 
     Tarafların bütün gayretlerine rağmen, ortak bir çözüm üzerinde anlaşmaya varılamamıştır. Bu gelişmeler sonucunda 22 Temmuz Pazartesi günü saat 10.30'tan itibaren üretim durdurularak, çalışanlarımıza 15 gün ücretli izin verilmiştir. İzne çıkarılmadan önce herkes kendi işiyle ilgili emniyet tedbirlerini alıp, yerine getirdikten sonra işbaşından ayrılacaktır. 
     Bu süre zarfında Beykoz Fabrikası ile ilgili gelişmeler çalışanlarımıza iletilecektir. Çalışanlarımızın ücretli izin başlangıcında fabrika sahasını terk etmeleri, izin süresinde fabrika sahasına girmemeleri, tahrikler sonucu veya herhangi bir sebeple yasadışı işgal, eylem vs. davranışlarda bulunmamaları önemle duyurulur. Aksi halde bu davranışlarda bulunanlar ve tahrikçileri, ilgili kanun maddelerine göre tazminatsız iş akdi feshi, zarar ziyan tazmini ve bunun gibi yaptırımlarla karşı karşıya kalacaklardır. 
     İstenmeyen ve kimseye fayda getirmeyecek durumların doğmaması için sayın çalışanlarımızın gerekli özeni göstereceklerinden emin olmakla beraber, önemine binaen hatırlatılmasında yarar görülmüştür.'' Bu arada, karara tepki gösteren işçilerin fabrikayı terk etmeme eylemi sürüyor. 
     





</TEXT>
</DOC>
