<DOC>
<DOCNO> 90821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur20.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Sevr sendromundan kurtulmalıyız" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'nin ''Sevr sendromu''ndan kurtulması gerektiğini söyledi. 
     ANAP TBMM Grubu, AB konusunda yaklaşık 3 saat süren bir toplantı yaptı. Basına kapalı olarak gerçekleştirilen toplantıda Genel Başkan Yılmaz'ın 50 dakika süren bir konuşma yaptığı öğrenildi. 
     Toplantıda ayrıca, Van Milletvekili Kamran İnan, İstanbul Milletvekili Bülent Akarcalı, Denizli Milletvekili Beyhan Aslan, Adana Milletvekili Musa Öztürk, Sinop Milletvekili Yaşar Topçu, Manisa Milletvekili Ekrem Pakdemirli ve İzmir Milletvekili Işın Çelebi de birer konuşma yaptı. 
     Alınan bilgiye göre Yılmaz, AB konusunda Türkiye'nin bir zihniyet değişimine ihtiyacı olduğunu vurgulayarak, AB kriterlerinin yerine getirilmesine ilişkin yasal değişikliklerin gerçekleştirilmesi için az bir süre kaldığını söyledi. 
     Hiç kimsenin başkalarının milliyetçiliğinden şüphe etmemesi gerektiğini kaydeden Yılmaz, ''İnsanların karnını doyurmazsanız, sahip olduğu duyguları unutabilirler. Sevr sendromundan kurtulmalıyız. Avrupa eski Avrupa, Türkiye eski Türkiye değil artık...'' dedi. 
     AB giriş sürecinde yerine getirilmesi gerekli kriterlerin ''taviz'' olarak gösterilmesinden yakınan Yılmaz'ın, ''Biz taviz vermiyoruz. En büyük taviz Gümrük Birliği'nde verildi. Gümrük Birliği'ne karşılık Güney Kıbrıs Rum Yönetimi'nin AB ile müzakerelere başlamasına izin verildi. O zamanki hükümet bunu AB'ye giriş gibi lanse etti'' diye konuştuğu bildirildi. 
     





</TEXT>
</DOC>
