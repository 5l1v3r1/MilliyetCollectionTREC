<DOC>
<DOCNO> 53072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo03.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'un Sami Yen'de bileği bükülmüyor 
</HEADLINE>
<TEXT>

     Galatasaray, 96 yıllık tarihinde yarın İtalya'nın AS Roma takımıyla kendi sahasında yapacağı maçla, Avrupa kupalarında 166. randevusuna çıkacak. 
     Sarı-kırmızılılar, bugüne kadar Avrupa kupalarında yaptıkları 165 karşılaşmada 64 galibiyet elde ederken, 62 karşılaşmada sahadan yenik ayrıldı. "Aslanlar", Avrupa kupalarında 39 maçta rakipleriyle yenişemedi. 
     Galatasaray, Avrupa kupalarında rakip fileleri 216 kez havalandırırken, kalesinde 245 gol gördü. Sarı-kırmızılılar, Avrupa Şampiyonlar Ligi D Grubu'nda yaptığı altıncı maçta, Hollanda'nın PSV Eindhoven takımını 2-0 yenmişti. 
     Avrupa kupalarındaki başarısını bu sezon da sürdüren Galatasaray, kendi evinde oynadığı son 18 maçta yenilmedi. 
     Galatasaray, Avrupa kuplarında kendi sahasındaki son 18 maçında, 33 gol atıp, 15 gol yedi. 
     Galatasaray, Ali Sami Yen Stadı'nda Avrupa kupalarında en son yenilgisini 2 sezon önce Avrupa Şampiyonlar Ligi'nde İngiltere'nin FC Chelsea takımına karşı 5-0'lık skorla aldı. 
     Sarı-kırmızılılar, bu maçın ardından Mecidiyeköy'de yaptığı son 18 Avrupa Kupası maçında sahadan boynu bükük ayrılmadı. 
     






</TEXT>
</DOC>
