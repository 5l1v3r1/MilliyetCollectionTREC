<DOC>
<DOCNO> 89184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun07.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kerkük'ün Iraklı Kürtlere bırakılmasına karşı 
</HEADLINE>
<TEXT>

     Kuzey Iraklı Kürt grupların, Irak'ta yönetim değişikliği durumunda federasyon kurulmasına ve Kerkük'ün de bu federasyon içinde yer almasına yönelik talebine Türkiye tepki gösterdi. 
     Türk diplomatik kaynaklar, ABD'nin Irak'a bir askeri operasyon için henüz karar vermediğini hatırlatırken, olası bir müdahale durumunda ise Irak'ta federasyon oluşturulmasına ve Kerkük'ün de bu federasyonda Iraklı Kürt gruplara bırakılmasına karşı olduklarını ifade ettiler. 
     Türkiye'nin, Irak'ın geleceğinde bütün etnik ve dini grupların yer almasını desteklediğini ve Türkiye'nin, Irak halkının alacağı karara saygılı olacağını bildirdiler. 
     Aynı kaynaklar, ''Türkiye, kendi tecrübesi, birikimi çerçevesinde federatif düzenlemelere sıcak bakmaz, ancak Irak halkının alacağı karara saygılıdır'' ifadelerini kullandı. 
     Hafta sonunda Irak muhalefetini oluşturan gruplar Washington'da American Üniversitesi'nde düzenlenen konferansta biraraya gelmişti. Bu toplantıda konuşan Irak Kürdistan Demokratik Partisi IKDP 
     Uluslararası İlişkiler sorumlusu Hoşyar Zebari, Kürt grupların bağımsız bir devlet değil, Irak'ın toprak bütünlüğü içinde bir federasyonu desteklediğini söylemişti. 
     
     KERKÜK 
     Washington'daki gözlemciler, Iraklı Kürt grupların bir süredir Amerikan yönetimi nezdinde, Irak'a müdahale olması durumunda Kerkük'ün Kürt federatif yapısı içinde kalması yönünde lobi girişiminde bulunduklarını da ifade ediyorlar. 
     Diplomatik kaynaklar, Iraklı Kürt grupların Kerkük konusundaki girişimlerine ilişkin olarak da şu görüşleri ifade ettiler 
     ''Kerkük, tek bir etnik grubun kontrolüne bırakılamaz. Türkmenler, Kerkük'te herkesten fazla söz sahibidir. Bu, Irak'ın toprak bütünlüğü içinde kararlaştırılacak bir konudur. Bu tür bir yaklaşımı, Türkiye hoşgöremez. Türkiye'nin Irak politikasının temel unsuru, Irak'ın toprak bütünlüğünün korunmasıdır. Türkiye'nin, bununla bağdaşmayacak bir beklentisi yoktur.'' 
     





</TEXT>
</DOC>
