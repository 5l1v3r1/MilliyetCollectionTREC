<DOC>
<DOCNO> 50683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/yazar/congar.html </URL>
<DATE> 2001/11/05/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bu ilişkilere dikkat 1 
</HEADLINE>
<TEXT>

     Uçaklar, Dünya Ticaret Merkezi kuleleri ile Pentagon'a saplandı saplanalı, dünyanın "yeni bir düzene" doğru evrilmeye başladığı tartışılıyor. Tartışmaya, birçok ülkeden katılan hükümet, medya, üniversite ve fikir kuruluşu sözcüleri arasında, bu yeni düzenin ne olacağını, merkezinde nasıl ittifakların yer alacağını, hangi yeni bölünmeleri gündeme getireceğini kesin fikirlerle ifade edenler de oldu, hükümlerden çok sorularla düşünmeye çalışanlar da. 
     Neyin başladığının adını koyma çabasına, neyin bittiğini tanımlamakla başlayanların işi daha kolaydı. ABD Dışişleri Bakanı Colin Powell'ın geçen ay şanghay'da söylediklerine bakın "Sadece Soğuk Savaş bitmedi, Soğuk Savaş sonrası dönem de artık sona erdi." 
     şimdi artık, hem ilk örneğini Afganistan'da gördüğümüz türden sıcak savaşlarla, hem de parametreleri, cepheleri eskisinden çok farklı bir soğuk savaşla belirlenecek bir dönem var önümüzde. 
     Başkan George W. Bush'un "Bu savaşta tarafsızlık söz konusu değil. Ya bizimle birliktesiniz, ya teröristlerin yanındasınız" sözleri temelinde düşünmek, yeni cepheleşmenin aşırı basit bir tanımını da beraberinde getiriyor. Bu sözlerden yola çıkınca, oluşan safları, "11 Eylül'e tepkisinde, ABD'nin yanında yeralanlar" ile "11 Eylül'e imzasını atan anti - Amerikan, anti - modernist, radikal islamcı terörü destekleyen, çıkış noktalarını benimseyen ya da tepkisizliği yeğleyenler" olarak ayırmanız mümkün. 
     Değişimi somut olaylarda izlemek ise, aşırı basit ve muğlaklığa mahkum tanımlardan daha anlamlı. 
     Bu sütunda, birkaç hafta boyunca, bunu yapmaya, ülkelerin "yeni düzende" kendilerine nasıl bir rol biçtiklerinin ipuçlarını içeren gelişmeleri aktarmaya çalışacağım. Gelin işe, kuzeyden başlayalım. 
     
     Putin'in Batı'ya yönelişi 
     Soğuk Savaş'ı ve Soğuk Savaş sonrasını tanımlayan temel ilişki, Washington ile Moskova arasındaydı. şimdi Soğuk Savaş sonrasının sonrasında da, bu iki başkentin diyalog ve işbirliğinin aldığı yeni şekil ön planda. 
     11 Eylül saldırılarının hemen ardından, Başkan Bush'u arayarak üzüntü ve dayanışma bildiren ilk lider Vladimir Putin oldu. Rusya Devlet Başkanı, Washington'da "çok anlamlı" bulunan bu jestinin arkasını, saldırıların sorumlularının bulunması ve Afganistan harekatının başarısı için, ABD ile kapsamlı bir işbirliğine girerek getirdi. Washington ve Moskova şu anda, geçmişte benzeri görülmemiş bir askeri istihbarat alışverişi içindeler. özbekistan'ın ve diğer Ortaasya ülkelerinin, üslerini ABD'ye kullandırması, Putin'in teşvikiyle gerçekleşti. Rusya, Taliban'a karşı çıkar ortaklığı yaptığı Kuzey ittifakı'na askeri malzeme sağlayarak da, harekatın fiilen destekçisi. 
     Ancak Rusya liderinin, ülkesinin ABD ve Batı ittifakı ile işkilerini yeniden tanımlama çabası, 11 Eylül'le başlamadı, sadece 11 Eylül'le doğrudan ilişkili alanlarda da sınırlı değil. 
     ABD'li bir diplomatın, "Putin bize, ülkesini Batı'da konumlama niyetini açıkça gösteriyor" demesine yolaçan süreç, Rusya liderinin NATO ile, Avrupa Birliği ile yeni işbirliklerine açık tavrından kaynaklı. 
     Putin artık, NATO'nun Baltık ülkelerini de içine alarak genişlemeyi sürdürmesi ve Anti - Balistik Füze ABM Antlaşması'nın iptali gibi, ülkesi açısından benimsemesi çok zor iki konuda bile "esnek" bir tavır alabileceğinin işaretlerini veriyor. 
     NATO Genel Sekreteri Lord George Robertson, geçen ay Rusya lideri ile yaptığı görüşmede, Moskova'nın ittifaka aday olmasından yana konuştu. Putin, her ne kadar NATO üyeliği için "kuyruğa girmeyi" reddetse de, ittifakla ilişkilerini çok daha yakın bir işbirliği çerçevesinde tanımlama niyetini ortaya koydu. Rusya lideri ayrıca son Almanya ziyaretinde de, "Avrupa güvenliğine ortak bakış" konusunu işledi. 
     "Asimetrik tehdit" diye ifade edilen uluslararası terörün, NATO ülkeleri için başlıca güvenlik meselesi olarak belirmeye başladığı bir ortamda, bu tehdide karşı başarının, artık ordulardan ziyade, istihbarat ve polis etkinliği ile ölçülmeye başlayacağı düşünülünce, Rusya ile Batı arasında yeni bir güvenlik işbirliğinin nasıl geniş bir çerçeve kazanabileceğini anlamak da kolaylaşıyor. 
     
     İşbirliğinin iktisadi boyutu 
     Tabii, Rusya'nın da Batı'dan çok ciddi beklentileri var. Bu beklentiler, daha ziyade iktisadi nitelikli. 
     Rusya'nın Sovyet dönemi borçlarının bir kısmının silinmesini öngören bir tasarı şu anda ABD Senatosu'nda. Yine ABD Kongresi'nin, Rusya ve altı eski Sovyet cumhuriyeti'ne halen uygulanmakta olan, Soğuk Savaş'tan kalma ticari yaptırımların iptaline yönelik bir yasama çalışmasına girmesi gündemde. Washington ayrıca, Eximbank ve OPIC gibi kuruluşları aracılığıyla Moskova'ya yeni kredi sağlanabileceğinin işaretini verdi. 
     Daha önemlisi, Rusya'nın Dünya Ticaret örgütü üyeliğinin önündeki engellerin kaldırılması ve ardından Rusya ile Avrupa Birliği arasında kapsamlı bir ticaret anlaşması imzalanması yönünde hazırlık yapılıyor. 
     Kamuoyuna pek yansımayan, ancak ABD'nin üzerinde çalıştığı bir başka işbirliği alanı ise, enerji. Suudi Arabistan başta olmak üzere, Körfez "müttefiklerinin" tepkisini çekmemek için şu anda fazla dillendirilmeyen bir proje kapsamında, ABD'nin Rusya'dan ciddi miktarda petrol alımının bürokratik ve teknik altyapısı planlanıyor. 
     Bütün bu konular, Bush ile Putin, bu ay ABD Başkanı'nın Texas'taki çiftliğinde buluştuklarında ele alınacak. Bu buluşmanın, iki ülke arasında yeni bir "stratejik ortaklık" anlayışını işleyen mesajlarla donanması, "ortak değerler" vurgusunun yapılması sürpriz olmayacak. ABM Antlaşması'nın esnetilmesi ve yeni bir silahsızlanma anlaşmasının temellerinin belirlenmesi de gündemde. 
     
     önümüzdeki haftalarda bir yandan kuzeye bakmayı sürdürürken, bir yandan da yine Türkiye'nin yakın çevresinde gezinerek, eski Sovyet cumhuriyetlerinin ve 11 Eylül sonrasında bir tür "gri bölge" olarak algılanmaya başlanan iran ve Suriye'nin "yeni düzende" nasıl bir rol üstlenebileceklerinin ipuçlarını arayacağız. 
     
     







Afganistan ve Türkler 


Yılmaz'ın çıkışı 


Bu ilişkilere dikkat 1 


Artan Talep kur Yükselen enflasyon 


"Aydın" kime denir 


Erez'in gözüyle Türkiye 


Konulu’ Gece Kadınları 


Derviş’ten Meclis’e büyük iftira 


100 liralık kredinin 14.3 lirası batmış 


</TEXT>
</DOC>
