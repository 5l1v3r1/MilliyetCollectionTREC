<DOC>
<DOCNO> 53301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/guncel/gun02.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem işverenler hem eczacılar uyarıyor 
</HEADLINE>
<TEXT>
Taneyle ilaçtan kargaşa çıkar 
ABD’de ilaçların karışmasıyla 7 bin kişinin zehirlenerek öldüğünü belirten ilaç işverenleri, uygulama için yeni teknoloji gerektiğini açıkladılar 
     SEMRA KARDEŞOĞLU İstanbul 

     Hükümetin kamuda tasarruf önlemleri paketinde yer alan "hapların tane ile verilmesi" kararı, eczacı ve ilaç üreticilerinin tepkilerine neden oldu. Uygulamanın tasarruftan çok karmaşaya yol açacağını savunan eczacı ve işverenler ilaca bağlı zehirlenmelerin ortaya çıkacağı uyarısında bulundu. 
     Türkiye İlaç İşverenleri Sendikası Genel Sekreteri Dr. Tandoğan Tokgöz, taneyle ilaç uygulamasının ABD’de de uygulandığını, İlaçların karışması nedeniyle 7 bin kişinin zehirlenerek yaşamını yitirdiğini söyledi. Tokgöz, bu gelişmenin ardından ABD’nin 100 milyon dolar bütçeli eğitim programı hazırladığını kaydetti. Taneyle ilaç uygulaması için yeni teknoloji gerektiğini ifade eden Tokgöz, şunları söyledi 
     "Zaten zararda olan ilaç üreticilerinin hiçbiri bu teknoloji yatırımını yapamaz. Hijyen koşullarının sağlanması için eczacılar, makine ve kalifiye elemana ihtiyaç duyar. Bu yatırımı hangi eczacı yapabilir Üstelik bu yolla sahte ve ruhsatsız ilaçların piyasaya sürülmesi, ilacın Tahtakale piyasasının oluşması anlamına gelir." 
     İlaç ambalajlarının maliyetin sadece yüzde dördünü oluşturduğuna dikkat çeken Tokgöz, "İlaçların karıştırılması, hastaya yanlış ilaç verilmesi, güvenli ambalaj olmaması nedeniyle çocukların kolay ulaşması zehirlenmeleri artırır. İlaçlar zaten hastalık için gerekli oranda üretiliyor. İlaçtan tasarruf böyle sağlanmaz" diye konuştu. 
     
     "Ek maliyete yol açar" 
     Türkiye İlaç Sanayicileri Derneği Başkanı Eczacı Cengiz Celayir de taneyle ilaç uygulamasının hiçbir yarar sağlamayacağını savunarak, "Hastanelerde bile uygulanması için 2 bin eczacının istihdam edilmesi gerekir" dedi. 
     İstanbul Eczacı Odası Başkanı Zafer Kaplan, eczanelerin taneyle ilaç satacak donanıma sahip olmadığını söyledi. Kaplan tasarruf için ithal ve pahalı ilacın sorgulanması gerektiğini ifade etti. 
     



 GÜNCEL 





























</TEXT>
</DOC>
