<DOC>
<DOCNO> 81116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur17.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızının çalışmasına izin vermeyen damadını öldürdü... 
</HEADLINE>
<TEXT>

     Antalya'da bir inşaat işçisi, kızının çalışmasına izin vermeyen damadını bıçaklayarak öldürdü. 
     Askerliğini yaptığı Kıbrıs'ın Gazimagosa kentinden Antalya'ya ailesinin yanına izine gelen Seyit Çelik 22 , inşaat işçisi kayınpederi Mehmet Küçük 46 tarafından bıçaklanarak öldürüldü. 
     Düdenbaşı Mahallesi 2348 Sokak'ta, öğle saatlerinde meydana gelen olayda, eşi Rabia Çelik'in 22 bir lokantada garson olarak çalışmasına izin vermeyen Seyit Çelik ile buna karşı çıkan kayınpederi Mehmet Küçük arasında tartışma çıktı. 
     Tartışmanın kavgaya dönüşmesi sonucu, üzerindeki bıçağı çıkaran Mehmet Küçük, Çelik'e sapladı. Aldığı bıçak darbeleri sonucu ağır yaralanan Seyit Çelik'i kamyonetiyle Antalya Devlet Hastanesi'ne getiren Küçük, damadının ölmesi sonucu hastane polisine teslim oldu. 
     Cinayet Masası'nda gözaltına tutulan Mehmet Küçük'ün ifadesinde, ''Damadım Hal'de şoför olarak çalışıyordu. Askere gidince maddi sıkıntı yaşamaya başladık. Kızımın çalışması gerekiyordu. Seyit bunu anlamak istemedi'' dediği öğrenildi. 
     İfadesi alınmak üzere polis tarafından gözaltına alınan Rabia Çelik ise eşi Seyit Çelik'in öldüğünden habersiz, ''Hastaneden çıksın, hemen boşanacağım'' dedi. 
     Asayiş Şube Müdürlüğü'ne getirilirken gazetecilerin sorularını yanıtlayan Çelik, şunları söyledi 
     ''Seyit askere giderken, Size benim ailem bakacak dedi. Fakat 11 aydır bize bir tabak yemek veren olmadı. 16 aylık kızımız var. Onun için çalışmak zorundaydım. Ben ne pahasına olursa olsun çalışacağım. 
     Zaten hastaneden çıksın, ilk iş Seyit'ten boşanacağım.'' Olayda hayatını kaybeden Seyit Çelik'in Kıbrıs'ın Gazimagosa kentinde vatani görevini yaptığı ve tezkeresine 7 ay kaldığı bildirildi. 
     





</TEXT>
</DOC>
