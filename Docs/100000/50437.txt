<DOC>
<DOCNO> 50437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur20.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Afganistan operasyonu derhal durdurulsun" 
</HEADLINE>
<TEXT>

     Saadet Partisi SP Genel Başkanı Recai Kutan, ''dünya kamuoyunun Afganistan operasyonunun haklılığı konusunda ikna olmadığını'' ifade ederek, ''Operasyon derhal durdurulmalı, BM mutlaka meseleye el koymalı'' dedi. 
     SP Genel Merkezi'nce düzenlenen ''İl Başkanları ve İl Müfettişleri Toplantısı'' Fatih'teki Berr Hotel'de başladı. 
     Toplantının başında bir konuşma yapan Recai Kutan, Afganistan operasyonu sırasında hükümetin ''Meclis'ten yetki almak istiyoruz. 
     Ancak hedefi, yeri ve süresi belli olmayacak, buna biz karar vereceğiz'' dediğini savunarak, böyle bir isteğin ''son derece saçma'' olduğunu söyledi. 
     Birçok kesimin, Afganistan'a düzenlenecek bir kara harekatının son derece tehlikeli olduğuna dikkat çekmesine rağmen alınan asker gönderme kararıyla Türkiye'nin ''fiilen savaşın içerisinde olduğunu'' söyleyen Kutan, hükümetin karar alırken, milletin istek ve düşüncelerini görmezden geldiğini ifade etti. 
     
     Çocuklarını yollasınlar 
     Kutan, Afganistan'a asker gitmesine razı olabileceklerini belirterek, ''Ancak bunun için bir şartımız var. Bu, yetki alan hükümet üyelerinin, Meclis'te 'askerler dışarıya gitsin' diye parmak kaldıranların çocuklarının öncelikle Afganistan'a gönderilmesi kaydıyla'' diye konuştu. 
     Hükümetin, asker gönderme kararını ''NATO'nun bir vecibesi'' olarak göstermeye çalıştığını öne süren Kutan, ''NATO üyesi olan Almanya, İtalya, Fransa ve Yunanistan'ın askerleri nerede '' diye sordu. 
     Kutan, ABD'nin 11 Eylül'den sonra hem savcı, hem hakim, hem de infaz memuru gibi davrandığını, bu şekilde adaletin sağlanamayacağını ifade ederek, ''BM, mutlaka meseleye el koymalı'' dedi. 
     BM Genel Sekreteri Annan'a bir mektup gönderdiklerini söyleyen Kutan, şöyle devam etti 
     ''Afganistan operasyonu derhal durdurulmalıdır. Dünya kamuoyu bu savaşın gerekliliği ve haklılığı konusunda ikna olmamıştır. Bu nedenle BM Anlaşması'nın 51. maddesinin tanıdığı meşru müdafa hakkının kullanılması söz konusu olmamalıdır. BM nezdinde, bölge ülkelerinin de temsil edileceği bir komite oluşturulmalı, bu komite 11 Eylül saldırısıyla ilgili delilleri inceleyerek, sorumluları tespit etmelidir. Sorumlular, BM'nin uygun göreceği ya da oluşturacağı bir mahkemede yargılanmalıdır.'' 
     






</TEXT>
</DOC>
