<DOC>
<DOCNO> 72989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur05.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devekuşu eti restoranları geliyor.. 
</HEADLINE>
<TEXT>

     Türkiye'nin en büyük devekuşu üretim tesislerine sahip Ege Devekuşu A.Ş, devekuşu etinden yapılacak yemeklerin sunulacağı restoranlar zinciri kurmak için hazırlıklara başladı. 
     Ege Devekuşu A.Ş Yönetim Kurulu Başkanı Nazım Lalaşahin, devekuşu yetiştiriciliğinden sonra ürünlerin Türkiye'de pazarlanması konusundaki çalışmalarına hız verdiklerini belirtti. 
     Lalaşahin, devekuşu eti satışıyla ilgili Metro Grossmarketle yapılan anlaşmadan sonra, yemeklerinde devekuşu eti kullanılacak restoranlar zinciri için çalışma başlattıklarını söyledi. 
     Restoranlar için öncelikle İstanbul, Ankara, İzmir gibi büyükşehirlerin yanı sıra sağlıklı beslenme bilincine sahip insanların yaz aylarında akın ettiği turistik bölgelere öncelik verileceğini kaydeden Lalaşahin, şöyle devam etti 
     ''Türkiye'de sektör haline gelen devekuşu yetiştiriciliğinden sonra sıra pazarlanmasına geldi. Biz yetiştiricilerinden canlı ağırlığının kilosu 6 dolardan devekuşu almaya başladık. Bunları öncelikle tüketiciye ulaşması için marketlere vereceğiz. 
     İkinci bir hazırlığımızda mönüsü devekuşu etinden oluşan spesiyal yemeklerden oluşan restoranlar zinciri. Çünkü devekuşu eti, fileto, biftek, sosis ve burger gibi bir çok ürün yelpazesine sahip. Ayrıca, sağlıklı beslenme bilincine sahip insanlar için mükemmel bir seçenek olan devekuşu eti, özel bir çaba gerektirmeden Türk mutfağının geleneksel bütün yemeklerinde kullanılabilir. Halen özellikle ABD'de ünlü restoran ve otellerin mönülerinde mutlaka devekuşu eti bulunuyor. 
     Bu projemize katılmak isteyen girişimcilere devekuşu eti sağlamanın yanı sıra her türlü desteği vereceğiz.'' 
     
     Devekuşu kapama 
     Yaz sezonuna kadar açılması planlanan devekuşu restoranlarının mönüsünde yer alacak devekuşu eti ile yapılacak yemekler de belli olmaya başladı. Çorbadan ızgaraya kadar değişik türdeki yemeklerin tarifleri, üreticilere gönderilen dergilerde ve internet sitelerinde yer alıyor. 
     Bu yemekler arasında yer alan ''Devekuşu Kapama'' adlı yemeğin tarifi şöyle 
     ''Malzemeler 1 kilogram devekuşu eti buttan 6 parçaya kesilmiş , 18 adet taze soğan temizlenip yıkanmış ve 5 cm'lik parçalara 
     kesilmiş , kıyılmış bir kurusoğan, bir demet pazı yaprağı, dilimlenmiş bir havuç, 2 kaşık margarin, 500-700 ml su, tuz ve karabiber. Yapılışı Et yıkanıp kurulanır. Bütün malzemeyle birlikte üstü kapalı olarak 2 saat hafif ateşte etler yumuşayıncaya kadar pişirilir. Gerektiğinde sıcak su ilave edilir. Piştikten sonra pilavla birlikte servis yapılır'' 
     






</TEXT>
</DOC>
