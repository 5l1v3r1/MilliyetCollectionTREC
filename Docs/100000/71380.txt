<DOC>
<DOCNO> 71380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur31.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Soygunda rehin alınan trafik polisi "görevi ihmal"den açığa alındı 
</HEADLINE>
<TEXT>

     İş Bankası 4. Levent Şubesi'ndeki soygun sırasında kaçırılan trafik polisi Erdal Demir ve olay yerinde olduğu tespit edilen polis memuru Lokman Akça, İstanbul Valiliği'nce görevden uzaklaştırıldı. 
     İstanbul Emniyet Müdürü Hasan Özdemir'in istemini değerlendiren İstanbul Valiliği, ''görevi ihmal'' suçundan dolayı haklarında yapılacak soruşturmanın selameti açısından, 657 sayılı Devlet Memurları Kanunu'nun 137 ve 138. maddelerine istinaden, Trafik Denetleme Şube Müdürlüğü kadrosunda görevli polis memurları Erdal Demir ve Lokman Akça'nın görevden uzaklaştırılmasını kararlaştırdı. 
     Valiliğin bu kararı Trafik Denetleme Şube Müdürlüğü'nce uygulanarak, Demir ve Akça görevden uzaklaştırıldı. 
     -''SİLAHINI BİLE KULLANAMADI''- Bu arada, Emniyet Müdürü Özdemir tarafından İstanbul Valiliği'ne gönderilen yazıda, polis memuru Lokman Akça'nın, İş Bankası 4. Levent Şubesi'nin maskeli ve silahlı 4 kişi tarafından soyulduğu sırada, Büyükdere Caddesi Akçam Sokak kavşağında yaya görev yaptığı belirtildi. 
     Bir vatandaşın bankada silahlı kişilerin olduğunu söylemesi üzerine Akça'nın durumu telsizle haber merkezine bildirdiği kaydedilen yazıda, haber merkezinin de en yakın motosikletli görevlileri olay yerine sevk ettiği vurgulandı. 
     Soygun olayını tamamen gören Akça'nın, soyguncuların bankadan dışarıya çıkarken çevreye ve kendisine ateş etmeleri üzerine yere yattığı anlatılan yazıda, şöyle denildi 
     ''Akça'nın olaya müdahale edip silahını kullanamadığı, soyguncuların kaçtığını gören banka bitişiğindeki kırtasiye dükkanının sahibi Mehmet Alper Özünlü'nün soygunculara müdahale etmek için kendi silahı ile 3-4 el ateş açtığı, Lokman Akça'nın ise silahını kullanamadığı gibi, soyguncuların polis memuru Erdal Demir'i rehin alarak kaçtığı arabanın plakasını dahi alamadığı anlaşılmıştır.'' 
     
     Kaçırılan polis 
     Beşiktaş 4. Levent Akçam Sokak'ta motorize olarak görev yapan polis memuru Erdal Demir'in de soygunu Akça'nın ve haber merkezinin telsiz anonsundan öğrendiği, hiçbir tedbir almadan, soyulan banka şubesine gitmek üzere hareketlendiği bildirildi. 
     Demir'in, ''bankaya 50 metre yaklaştığı sırada 1-2 el silah sesi duymasına rağmen, görevinde dikkatsiz ve tedbirsiz davranmasından dolayı silahını çekemediği'' anlatılan yazıda, ''Soyguncularla karşı karşıya gelip, kendisinin rehin alınıp 34 BE 9152 plakalı otoyla kaçırılmasına, silahı ve telsizinin soyguncular tarafından gasp edilmesine sebebiyet vermiş olup, daha sonra Kağıthane Deresi Başak Konakları civarında serbest bırakıldığı anlaşılmıştır'' denildi. 
     






</TEXT>
</DOC>
