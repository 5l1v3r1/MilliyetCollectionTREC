<DOC>
<DOCNO> 80925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur20.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir televizyonları RTÜK yasasını protesto için ekran kararttı 
</HEADLINE>
<TEXT>

     İzmir'deki beş yerel televizyon kanalı, Cumhurbaşkanı Ahmet Necdet Sezer tarafından iade edildikten sonra yeniden TBMM gündemine gelen RTÜK Yasası'na beş dakika ekran karartarak tepki gösterdi. 
     Yeni TV Genel Müdürü Erol Yaraş, ''karartma'' ile ilgili yaptığı açıklamada, çıkarılmak istenen yasanın çağdışı, anti demokratik ve yerel televizyonları yok etmeye yönelik olduğunu öne sürdü. 
     Yaraş, yerel televizyonların habercilik anlayışına uygun bir yasanın çıkarılması gerektiğini belirterek, şunları söyledi 
     ''Cumhurbaşkanımız, RTÜK ve Türkiye'deki tüm sivil toplum örgütleri, bu yasanın çağdaş olmadığını söylüyor. Yasa tasarısının basın kanunu ve basın özgürlüklerine aykırı olduğu konusunda bu kadar kişi hemfikir. Milletvekillerinin, Anadolu'daki yerel televizyonların sesini kısmaya yönelik bu yasa tasarısını vicdanlarının ve halkın sesini dinleyerek reddetmesini istiyoruz.'' Yasanın yeniden geçmesi durumunda, yerel televizyonlar aracılığıyla seslerini duyuran milletvekillerinin de zarar göreceğini belirten Yaraş, yerel ve bölgesel televizyonların kapanması halinde işsizlik sorununun da ortaya çıkacağını dile getirdi. Yaraş, sadece İzmir'deki televizyonlarda çalışanların sayısının 400 civarında olduğunu, Anadolu'nun tümünde bu sayının binlerle ifade edildiğini, ilgili tüm kesimlerinin görüşlerinin alınarak yeni bir tasarı hazırlanması gerektiğini bildirdi. 
     İzmir TV Genel Müdürü Ali Büge ise Cumhurbaşkanı Ahmet Necdet Sezer'in, iade gerekçelerinin tümüne katıldığını belirtti. 
     RTÜK Yasası'nın büyük sermayeli televizyonların tekelleşmesine yol açacağını savunan Büge, yasanın bu televizyon sahiplerinin büyük ihalelere girmesini ve ortaklık paylarını yüzde 20'den yüzde 50'ye çıkarmasını sağlayacağına işaret etti. 
     Ali Büge, şunları söyledi 
     '' Milletvekilerine sesleniyoruz. Bu yasaya oy vermeyin. Grup kararı alınmış ise oylamaya katılmayın. Bizimle beraber bu şehirde yaşayan milletvekileri aleyhimize karar alırlarsa, biz de onlar hakkında karar vereceğiz. Bunu tüm Anadolu basınına duyurarak kendi milletvekilleri hakkında karar vermelerini isteyeceğiz. İzmir'de başlayan bu hareketimiz, tüm Anadolu'ya yayılıyor.'' -ÖZVEREN UMUTSUZ- Ege TV Genel Müdürü Bülend Özveren de, geçen hafta İzmir'e gelen Başbakan Yardımcısı Mesut Yılmaz'ın, RTÜK Yasası'nın yasalaşması gerektiğini ve aynen kabul edileceğini söylediğini kaydetti. Özveren, yasanın günümüz anlayışına uygun olmadığını savunarak, şunları dile getirdi 
     ''Aslında yapılacak bir şey yok. Tasarı yasalaşacak. Ama biz yine de kamuoyu oluşturmak ve bir ses getirmek için hareket başlattık. 
     Sonuç vermeyeceğini düşünüyoruz. Tasarı, büyük televizyonların işine geliyor. O nedenle sesleri çıkmıyor. Cezalar o kadar çok yüksek öngörülüyor ki.. Belli ki amaç Anadolu'nun sesi kısmak. Tasarının kabul edilmemesi gerekir.'' Saat 13.00'te aynı anda beş dakika ekran karartan Ege TV, Yeni TV, SKY TV, İzmir TV ve Kordon TV, protestolarını ekranda şu cumlelerle dile getirdiler 
     ''Hür basın ilkelerine ters, Türkiye'nin çağdaşlık yolunda engel ve halkın sesini kısmaya yönelik RTÜK Yasa Tasarısı'nı şiddetle protesto ediyoruz. Büyük Millet Meclisimizin kendi sorumluluğuna müdrik olarak bu yanlıştan bir an önce dönmesini temenni ediyoruz.'' Televizyonlar, saat 17.00'de bir kez daha beş dakikalığına ekran karartacak. 
     Bu arada, İzmir Emniyet Müdürlüğü Güvenlik Şube Müdürlüğü ekiplerinin, televizyonların aynı anda ekran karartma eylemini takip ederek, konuyla ilgili Cumhuriyet Savcılığı'na bilgi verecekleri öğrenildi. 
     





</TEXT>
</DOC>
