<DOC>
<DOCNO> 52489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur04.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın klibine şikayet yağıyor... 
</HEADLINE>
<TEXT>

     Pop müziğin ünlü ismi Tarkan'ın ''Hüp'' adlı şarkısına çektiği son klibi, izleyicilerin tepkisine yol açtı. 
     RTÜK'ün şikayet hattını arayan çok sayıda izleyici, klibin ''toplum ahlakına aykırı olduğunu ve çocuk ve gençleri olumsuz yönde etkilediğini belirterek, klibin yayından kaldırılmasını istedi. 
     Klibin yayınlanmaya başlamasından itibaren RTÜK'ün şikayet hattı Alo RTÜK 178'e şikayet yağdı. 
     İzleyiciler şikayetlerinde genel olarak, klibi ''ahlaka aykırı'' bulduklarını belirtirken, bir izleyici, ''Tarkan'ın klibindeki öpüşme sahnesini çocuğunun yanında izlerken utandığını'' söyledi. 
     Bir başka izleyici klibi ''Türk halkının ahlakını bozacak nitelikte son derece müstehcen'' bulduğunu ifade ederken, diğer bir izleyici de, ''Klip neredeyse porno film gibi'' değerlendirmesinde bulundu. Bir izleyici de, klibin Türk örf ve adetlerine aykırı görüntüler taşıdığına işaret etti. 
     Bir öğretmen izleyici ''Bu klibi öğrencilerimin ve çocuklarımın izlemesini istemiyorum'' görüşünü dile getirirken, bir başka izleyici, klibin ''çok erotik'' olduğunu kaydetti. Diğer bir izleyici ise ''Bu rezil klibi yayınlamaya devam ederlerse kendimi asacağım. Bu kadar fütursuz bir davranış olamaz'' dedi. 
     
     Şikayetlerden bazıları 
     Tarkan'ın klibiyle ilgili olarak RTÜK'e ulaşan şikayetlerden bazıları şöyle 
     ''Çok açık bir klip, çocuklar çok etkileniyor. Yayından kaldırılmasını istiyorum'' ''Estetik olmayan çirkin görüntüler var. Yayından kaldırılmasını istiyorum'' ''Çocuklarımızın ahlakını bozan bu klibin bir an önce yasaklanmasını istiyorum.'' ''Çocuklarım ve öğrencilerim adına hiç beğenmediğim, ahlaka aykırı bulduğum bu klibin yayından kaldırılmasını istiyorum.'' ''Tarkan'ın klibinin bir sahnesi porno filmden farksızdı, yayınlanmasını istemiyorum.'' ''Tarkan'ın yeni klibini çok rezil buldum. En kısa zamanda yasaklanmasını istiyorum.'' 
     






</TEXT>
</DOC>
