<DOC>
<DOCNO> 61525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/spor/spo05.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İZMİR’DE AYAKLANMA 
</HEADLINE>
<TEXT>

Göztepe’nin teknik patronu Ümit Kayıhan, ikinci yarı için iyi futbol ve başarı sözü verdi, "Burada potansiyel oldukça yüksek. Alacağımız sonuçlarla da Ege’yi ayağa kaldıracağız" diye konuştu 
     M.ALİ SABUNCU 

     Yüreklere su serpti 
     SARI - Kırmızılı ekibi Rıza Çalımbay’dan devralan Ümit Kayıhan, Antalya kampında taraftarların yüreğine su serpecek açıklamalar yaptı. İkinci yarı hazırlıklarının istenilen düzeyde geçtiğini belirten tecrübeli hoca, "İzmir’de futbol potansiyeli çok yüksek. Üç büyüklerle yapılan maçlarda tribünlerde Göztepe taraftarı daha fazlaydı. İyi futbol oynayıp, iyi sonuçlar alarak İzmir’i ayağa kaldıracağız. İkinci Lig’de şampiyon olduğumuzda tüm Ege ayaklanmıştı" diye konuştu. 
     
     Felsefesini çizdi 
     HEDEFLERİNİN öncelikle ligde tutunmak olduğunu belirten Kayıhan, takıma yerleştirmeye çalıştığı felsefeyi de, "Mağlup olduğumuzda üzülmek yok. Beraberlikte ise o haftayı bay olarak geçmiş sayacağız. Galibiyet ise güzel moral olacak" diyerek özetledi. Göztepe’nin yeni bir takım olduğunun altını çizen Kayıhan, ilk yarıda toplanan 20 puanı başarı saydığını da söyledi. Ümit Kayıhan, "Rıza yerine sezon başında ben takımın başında olsaydım, sonuç değişmezdi" ifadesini kullandı. 
     
     Eksikler giderilecek’ 
     TAKIMDA eksik olarak rakibin üstüne baskı yapıldığında geride açık verilmesini gördüğünü kaydeden başarılı çalıştırıcı, "Ayrıca mağlup durumdayken maçları lehine çevirememe sorunu var. Bunlar kesinlikle düzelecek" dedi. Ümit Kayıhan, şöyle devam etti "Bu takım sadece Ersen Martin üzerine oynamayacak. Hücuma çabuk çıkıp, topu rakibe kaptırdığımızda kapanacağız. Yönlendirici oyuncuya ihtiyaç var. Erkan’ı bu görevde kullanacağım. Ancak oyun kurucumuz h l yok. Bir de santrfor istiyorum". 
     
     



 SPOR 























</TEXT>
</DOC>
