<DOC>
<DOCNO> 81075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/soneko26.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Kapitalizm gelir dağılımı açısında sorun yaratabiliyor'' 
</HEADLINE>
<TEXT>

     Devlet Bakanı Kemal Derviş, kapitalist düzenin gelir dağılımı açısından birçok sorun yaratabildiğini, ancak bu eşitsizlikleri, haksızlıkları, dengesizlikleri düzeltmenin yolunun sermaye piyasasını ortadan kaldırmak değil, eğitim, sağlık, vergi politikası gibi devletin gelir dağılımına, piyasayı bozmadan müdahale edebileceği araçları kullanmasıyla gerçekleşebileceğini söyledi. 
     Derviş, ''Türkiye'de de sanıyorum bu yola çıktık. Bu yolda ilerliyoruz. Sermaye piyasasına gerçekten ihtiyacımız var'' dedi. 
     Kemal Derviş, Türkiye Sermaye Piyasası Aracı Kuruluşları Birliği'nce düzenlenen ''Sermaye Piyasasının Geliştirilmesinde Vergi Politikalarının Rolü'' konulu panelde yaptığı konuşmada, sermaye piyasası kavramını tarihi perspektif içinde değerlendirerek, bu konuda toplumda hala çeşitli düşünceler ve algılamalar bulunduğunu vurguladı. 
     20. yüzyılda merkezden bürokratik kararlarla ayarlanan bir 
     ekonomik model ile piyasa işleyişi, kararlar ve modeller arasında bir çekişme, yarışma görüldüğüne işaret eden Derviş, şöyle devam etti ''İlginç olan, özellikle Doğu Avrupa'da 20-25 yıl önce şöyle bir 3. yol gelişmişti Mal ve hizmetlerin nereye gideceği, nasıl satılacağını, kaça satılacağını piyasa belirlesin. Yani mal ve hizmetlerde piyasa işlesin, ama sermaye piyasası olmasın görüşü... 25 yaşlarındayken ben bu 3. yol modeline çok sıcak bakıyordum. Ve bunun belki en iyi model olabileceğini hiç olmazsa araştırmak istiyordum. Neden Çünkü üretim araçlarının özel kişilerin elinde bulunduğu ortam, yani kapitalist ekonomi, kapitalist düzen gelir dağılım açısından çok olumsuz birtakım neticelere de yol açmıştı tarihte. Ama diğer taraftan bürokratik kararlarla, zorlamayla, merkezden idare edilen bir ekonomi de yürümüyordu. Dolayısıyla Ne yapalım Piyasayı genişletelim, mal ve hizmetleri piyasadaki arz ve talep belirlesin, fiyatları da o belirlesin. Ama üretim araçlarında gene kamu mülkiyetini koruyalım büyük ölçüde. Bu şekilde yarı piyasa ekonomi, yarı kamu ekonomisi diye bir model geliştirelim. Piyasanın iyiliklerine sahip olsun bu model. Aynı zamanda kapitalist modelin yol açtığı gelir bozukluklarına da müsaade etmeyelim görüşü. Bu model Yugoslavya'da, Polonya'da diğer doğu ülkelerinde denendi, fakat olmadı.'' Kemal Derviş, kaynakların dağılımında sermaye piyasası olmaması durumunda, günlük hizmet ve mal satımlarında piyasa hakim olsa bile orta ve uzun vadeli yatırım kararlarında, sektörel önceliklerde, ekonominin büyümesini, gidişatını belirleyecek, belirleyen esas yatırım kararlarında piyasanın işleyemediğini kaydetti. 
     
     ''ASRIN SENTEZİ BÜTÜN DÜNYADA KABUL EDİLİYOR'' 

     ''Maalesef piyasa ekonomisi, sermaye piyasası olmadan işleyemiyor. 
     Ve bu gerçeği artık bütün dünya kabul etmiş durumda'' diyen Derviş, sermaye piyasasında birtakım gelir dağılımı sorunlarının devam ettiğini söyledi. 
     Devlet Bakanı Derviş, ''Ancak sanıyorum artık bütün dünyada kabul edilen gerçeğe göre ki, bütün dünya dediğimiz zaman İstanbul, Ankara, Moskovo, Washington, Tokyo, Paris... Gerçekten temel sentez, asrın sentezi diyebileceğim olay tüm buralarda kabul ediliyor. Ama gelir dağılımı sorunları aynen duruyor'' diye konuştu. 
     Devletin sermaye piyasasını ortadan kaldırmadan gelir dağılımı dengesizliklerine ve sosyal adalet eksiklerine başka yollardan çare bulup, hem mal ve hizmet piyasasına dayalı bir düzenin, hem sermaye piyasasının işleyebileceği bir düzende gelir dağılımını diğer araçlarla düzenlemesi gereğinin kabul edildiğini ve 21. asra bu şekilde girildiğini vurgulayan Derviş, şunları kaydetti 
     ''Sanıyorum ilk başta sermaye piyasasının ideolojik veya felsefik yerini tayin etmekte, görmekte yarar var. Çünkü halen sermaye piyasası dediğimiz zaman gelir dağılımı, sosyal adaletle, hakça bir ekonomiyle bağdaşır mı, bağdaşmaz mı tartışması tamamen yurdumuzda bitmedi. Ve gene tekrarlıyor. Bu sorun ciddi bir sorun. Üretim araçlarının özel mülkiyette olması, gelir dağılımı açısından birçok sorunu yaratabiliyor, birçok eşitsizliğin kaynağı olabiliyor. 
     Fakat bu eşitsizlikleri, haksızlıkları, dengesizlikleri düzeltmenin yolu sermaye piyasasını ortadan kaldırmak değil, eğitim, sağlık, vergi politikası gibi devletin gelir dağılımına, piyasayı bozmadan müdahale edebileceği araçları kullanmasıyla gerçekleşebilir diye düşünüyorum. Türkiye'de de sanıyorum bu yola çıktık. Bu yolda ilerliyoruz. Sermaye piyasasına gerçekten ihtiyacımız var.'' 
     
     ''İSTİKRARSIZLIK ÇOK BÜYÜK BİR ENGEL'' 

     Derviş, kaynakların en verimli, en hızlı büyümeyi yaratabilecek sektörlere akabilmesi, o sektörlerde yeterli kaynakların birikebilmesi, bu kaynakların istihdam, dış satım ve birikim yaratabilmesi için sermaye piyasasının derinleşmesine, yaygınlaşmasına, bu kaynakları daha güçlü bir şekilde dağıtılmasına izin vermek gerektiğini ifade etti. 
     Makro ekonomik istikrarsızlığın sermaye piyasasının bu şekilde işlemesinin önünde büyük bir engel teşkil ettiğine dikkati çeken Derviş, çok yüksek enflasyonlu bir ortamda sermaye piyasasının iyi işletilebilmesinin, nominal değerler arasındaki farkın görülmesinin ve vergileri hakça toplayabilmenin çok zor olduğunu dile getirdi. 
     Devlet Bakanı Kemal Derviş, ''Diğer taraftan 80'li yılların sonuna kadar Türkiye'de devlet bir bakıma sermaye piyasalarını keşfetti. Ama bu keşfetmeyle birlikte sermaye piyasasında, özellikle bono, tahvil piyasasıyla toplanan kaynağın yüzde 90-95'ini kendine yöneltti'' diye konuştu. 
     Devlet Bakanı Kemal Derviş, hem büyüme hem sermaye piyasalarının sağlıklı gelişmesini önleyen aşırı borç yükünden kurtulma yoluna girildiğini belirterek, ''Bu yolda devam etmemiz lazım. Bu yol, kolay bir yol değil'' dedi. 
     Derviş, Türkiye Sermaye Piyasası Aracı Kuruluşları Birliği TSPAKB tarafından düzenlenen ''Sermaye Piyasasının Geliştirilmesinde Vergi Politikalarının Rolü'' konulu panelde yaptığı konuşmada, Türkiye'de gider gelir farkının aşağı yukarı 10-15 yıldır giderek artan bir borç yükünü oluşturduğunu söyledi. 
     Bu durumun, aslında 1980'li yılların sonunda başladığını ve borcun milli gelire oranının 1990'lı yılların başında yüzde 25 civarında iken, kamu bankalarında görev zararları ve özel bankalarda biriken birtakım zararların da buna eklenmesiyle, 2001 yılında yüzde 90 gibi çok yüksek bir orana ulaştığını kaydeden Derviş, şöyle devam etti 
     ''Devlet bu borcu döndürmek mecburiyetinde. Döndürdükçe de yüksek faizini ödemek mecburiyetinde. Dolayısıyla vatandaşın tasarrufunu, bu yüksek faizle bu borç mekanizmasına çekiyor. Ve özel sektöre yatırıma istihdam, üretim yaratacak faaliyetlere yeterli ölçüde tasarruf sağlıyor. Türkiye'nin hızlı büyümesinin önündeki en büyük engel maalesef bu borç yüküdür. Bu borç yükünü çok hızla aşağı indirmek mümkün değil. Bunu ancak adım adım, emin adımlarla aşağı indirmek lazım'' 
     
     BORÇ YÜKÜ YÜZDE 94'DEN YÜZDE 85'E GERİLEDİ 

     Derviş, borç yükünün 2001 yılının 3. çeyreğinde doruk noktasına ulaştığını, Eylül-Ekim aylarında yüzde 94 gibi bir rakama çıktığını belirterek, ''Bundan sonra yavaş yavaş düşmeye başladı. Şu anda rakamlara baktığımız zaman, 2001 ve 2002 yılının ilk çeyreğine baktığımız zaman yüzde 94'e ulaşmış kamu borç oranı bugün yüzde 85 gibi bir orana yaklaşmış'' diye konuştu. 
     Borç-milli gelir oranındaki ilişkinin nihayet sağlıklı olarak başladığını ifade eden Derviş, konuşmasını şöyle sürdürdü 
     ''Bankacılık sisteminin içindeki gizli borçları da hesaba kattığımızda iniş başladı. Kamu bankalarının şu anda durumu kara geçti. Özel bankalar temizlendi. Büyük ölçüde güçlendi. Kendi sermayeleri de biraz daha güçlenecek. Kamu sermayesi gerekiyorsa da bir miktar konacak. Dolayısıyla o kamu sermayesinin yansıttığı borç belki bu oranda değil, az bir artış... Milli gelire oranında 2-3 puanı geçmeyecek tahmin ediyorum. Dolayısıyla bundan sonra artık borç milli gelir oranını da her yıl düşürmemiz mümkün ve gerekir'' Borcun milli gelire oranında, programda her yıl yüzde 8-10'a yakın bir puanla düşmesinin hedeflendiğini bildiren Derviş, bu rakamın gelecek yıl yüzde 78, ondan sonra yüzde 70, daha sonraki yıl ise yüzde 60'a düşmesinin amaçlandığını kaydetti. 
     AB'de standart kabul edilen oranın yüzde 60 civarı olduğunu açıklayan Derviş, ''Bizim de 3-4 yıl içersinde yüzde 60'a ulaşmamız, hatta daha da altına inmemiz büyümemiz açısından zorunlu ve de mümkündür'' Derviş, şu anda yüzde 85 olan ve geçen yıl yüzde 94'e ulaşan borç yükünün tatsız bir boyutunun da, kısa vadeli ve pahalı olması olduğunu belirterek, sadece orana değil aynı zamanda borcun vade yapısı ve maliyetine de bakmak gerektiğini vurguladı. 
     Devlet Bakanı Derviş, şu görüşleri dile getirdi 
     ''2001 yılında oldukça başarılı adımlar atabildik. Maliyet çok yüksekti. Fakat maliyet şu anda düşmeye başladı. Hem nominal, hem de faizlerde bir düşüşe geçildi. Dolayısıyla hem büyüme hem sermaye piyasalarının sağlıklı gelişmesini önleyen aşırı borçlanma ve aşırı borç yükünden kurtulma yoluna girdik. Bu yolda devam etmemiz lazım. Bu yol, kolay bir yol değil. Borç yükünü indirmenin önemli bir parçasıdır bu. Faiz dışı fazla yaratmamız lazım. Faiz dışı fazlaya devam etmek mecburiyetindeyiz'' Devlet Bakanı Kemal Derviş, piyasa ekonomisinin büyüme için vazgeçilmez bir mekanizma olduğunu, ancak hakça bir ekonomik düzenin de sadece piyasa ekonomisiyle, devletin müdahalesi olmadan gerçekleşeceğini görmediklerini söyledi. 
     Derviş, Türkiye Sermaye Piyasası Aracı Kuruluşları Birliği tarafından İMKB'de düzenlenen ''Sermaye Piyasasının Geliştirilmesinde Vergi Politikalarının Rolü'' konulu panelde, faiz dışı fazla yaratma mecburiyetinin bulunduğuna dikkati çekerek, bunun bir yönünün vergi, bir yönünün de devletin harcamaları olduğunu vurguladı. 
     Devlet harcamalarının düşürülmesi ve devletin etkin biçimde küçültülebilmesinin önemli olduğunu kaydeden Derviş, ''Tabii devletin önemli işlevleri var. O işlevleri ortadan kaldırmak olmaz'' diye konuştu. Derviş, israfı önleyerek devletin asli görevine yöneltilebilmesi halinde, vergi yükünün de o ölçüde azaltılabileceğini kaydetti. 
     2003 yılında başlamak üzere yenilenmiş bir vergi sistemine 
     geçileceğini belirten Derviş, devlet giderlerini azaltmadan vergi gelirlerinin düşürülmesinin mümkün olmadığını söyledi. Bu yolda adımlar atılması durumunda Türkiye'de sermaye piyasasının çok gelişebileceğini vurgulayan Kemal Derviş, sermaye piyasalarının henüz işin başlangıcında olduğunu ifade etti. 
     Derviş, ''Fakat milli gelir içindeki payını alırsak, vatandaşların tasarruflarının ne kadarını devlet tahvili dışında değerlendirdiğine bakarsak önümüzde daha çok yol var'' dedi. 
     Sermaye piyasalarının gelişmesinin, devletin para ve finans piyasalarındaki ağırlığının ortadan kaldırılarak çok daha esnek ve sağlıklı bir yarışmaya dayanan yapıyla oluşturulacağına işaret eden Derviş, sermaye piyasalarının ancak o zaman tasarrufların en güvenilir ve en hızlı büyüme yaratacak, en hızlı istihdam artıracak alanlara yöneltilmesi, riskin dağıtılması ve tasarrufun hızlı büyümeye çevrilmesi gibi esas işlevlerini yürütebileceğini kaydetti. 
     Derviş, şöyle devam etti 
     ''30 yıl önce bir başkentte bir binada bunu çok güçlü bilgisayarlarla donatılmış planlamacıların yapabileceğini düşünüyorduk. Yalnız biz düşünmüyorduk. Örneğin Polonyalı meşhur bir iktisatçı bir makalesinde Bilgisayarlar gelişecek, piyasayı yok edeceğiz. Nereye ne kadar yatırım yapılması gerektiğini bilgisayarlar hesaplayacak ve piyasasız büyüyeceğiz demişti. Öyle değil... En güçlü bilgisayarlar bile piyasanın yerini alamıyor. Dünya bunu anlamış durumda. Birçok ülke milli gelire oranla yüzde 40 yatırım yaparak büyümeye çalıştılar. Fakat reel olarak baktığımız zaman, 30 yıldaki ortalamaya baktığımız zaman, büyüme oranı sıfıra yakın. Çok tasarruf ettiler. Fakat bu yatırımları verimli şekilde üreticiye aktaramadıkları için çok büyük hayal kırıklığına uğradılar.'' Bundan ders aldıklarını dile getiren Derviş, sadece mal ve hizmet piyasasının değil sermaye piyasasının da işletilmesi gerektiğini söyledi. 
     
     ''PİYASA HERŞEYİ HALLETMİYOR'' 

     Derviş, devletin vergi, eğitim ve sağlık politikası gibi araçlarla gelir dağılımını düzeltmekle ve daha hakça bir düzen yaratmakla görevli olduğunu kaydederek, şöyle konuştu 
     ''Piyasa her şeyi halletmiyor. Piyasa çok gerekli. Büyüme için vazgeçilmez bir mekanizma, ama hakça bir ekonomik düzenin de sadece piyasa ekonomisiyle, devletin müdahalesi olmadan gerçekleşeceğini görmüyoruz. Devletin bu konuda çok ciddi, çok önemli görevleri var. 
     Piyasa karşıtı değil, piyasayı düzelten, piyasayla ters düşen değil, eğitimi, yaratma gücünü toplumda eşit dağıtmaya çalışan çabalarla devlet çok daha sağlıklı bir neticeye ulaşabilir.'' 
     





</TEXT>
</DOC>
