<DOC>
<DOCNO> 81913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo12.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'den İtalyan gazetecilere "Yakında İtalya'dayım" 
</HEADLINE>
<TEXT>

     Teknik direktör Fatih Terim, İtalyan La Repubblica gazetesinde bugün yer alan demecinde, İtalya'ya geri dönmek istediğini belirtti. 
     Sezonun 10. haftasında AC.Milan'daki görevinden alınan Türk teknik adam, 6 ay sonra İtalyan basınına yaptığı açıklamada, ''Milan beni aldı ve imza attığımın ilk günü basın toplantısında gazeteciler bana Ancelotti gölgesinden korkuyor muyum diye sordular. Belki birkaç gazetecinin bazı alışkanlıklarını sona erdirmiştim. Daha sonra ilk maçta Chamot'u oynattığım için tüm gazeteler beni eleştirdi. Hepsi bahaneydi. Bana karşı ön yargı vardı'' dedi. 
     ''Görevinizden alınmanıza bir açıklama var mı'' şeklindeki soruya Terim, ''Kesinlikle bir iletişim problemi oldu. Benimle yöneticiler ve benimle bazı basın arasında'' yanıtını verdi. 
     Birkaç gün içinde hangi takımı çalıştıracağına ilişkin kararını alacağını İtalyan gazetesine de belirten Terim, ''İtalya'yı özlüyorum ama kısa sürede İtalya'ya döneceğimi biliyorum'' dedi. 
     Bu arada, Türk antrenöre daha çok İtalya'da ilk çalıştırdığı takım olan Fiorentina ile ilgili soruların yöneltildiği görüldü. 
     Terim, Fiorentina Kulübü Başkanı Vittorio Cecchi Gori'yi verdiği vaatleri yerine getirmemekle suçladı. Fiorentina ile sözleşmesini uzatmak için Cecchi Gori'nin evinde yaptıkları konuşmayı da anlatan Terim, şöyle devam etti 
     ''Güzel oynadığımız bir maçtan sonra Olimpiyat Stadı'nda Roma'ya kaybetmiştik. Daha sonra masaya oturduğumuz Cecchi Gori bana Fatih, eğer beni maçtan önce arasaydın kesinlikle kazanmıştık dedi. Ben elimde çatal ve bıçak ile birkaç dakika dona kaldım. Dehşete kapılmıştım. Yanımızdakiler Nasıl olur diye sordular. Onun cevabı Çok kolay, sana takımı nasıl oynatmak gerektiğini açıklardım 
     şeklinde oldu. O zaman onun gözlerine bakıp Bu çatalı al ve antrenmanı yönetmek için düdükmüş gibi kullan. Görüyorum ki, her şeyi yapabilirsin, bunu da yap dedim.'' Türk teknik adam, İtalyan futbol ile ilgili ise ''Siz de riske atılmak için korku var. Belki de bundan dolayı Avrupa kupalarından dışarıda kaldınız. İngiliz takımlarını seviyorum. Hepsi kazanmak ve gösteri için oynuyorlar'' görüşünü dile getirdi. 
     





</TEXT>
</DOC>
