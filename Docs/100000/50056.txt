<DOC>
<DOCNO> 50056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur11.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik Afganistan'a gidiyor... 
</HEADLINE>
<TEXT>

     Başbakan Bülent Ecevit, ABD'nin ''Sürekli Özgürlük Harekatı''na Türkiye'den beklenen katkılar ve Türkiye'nin gerçekleştirebileceği katkıların Bakanlar Kurulu'nda görüşülerek karara bağlandığını bildirdi. 
     Ecevit, bu kararlara ilişkin Cumhurbaşkanı Ahmet Necdet Sezer'in onayının da alındığını kaydetti. 
     Toplantıda Afganistan'a 90 asker gönderilmesi kararlaştırıldı. Askerlerin ne zaman gideceği kesin değil. Afganistan'a gidecek Türk birliğinin görev tanımı da sadece eğitimle sınırlı kalmayacak. Birlik gerektiğinde tahliye operasyonlarına katılacak, insani yardımların koordinasyonuna katkıda bulunacak. 
     Hükümet, ''Sürekli Özgürlük Harekatı'' kapsamında yaklaşık 90 kişilik bir özel harekat grubunun görevlendirilmesini kararlaştırdı. 
     
     Açıklamanın tam menti 

     Konuya ilişkin Hükümet Açıklaması şöyle 
     ''Türkiye, ABD'nin 11 Eylül 2001 günü gerçekleştirilen terörist saldırılarını takiben başlatmış olduğu Sürekli özgürlük harekatı na, terörizm ile küresel ölçekte mücadele edilmesini savunan yerleşmiş tutumu ve NATO Antlaşması'nın 5. maddesi çerçevesindeki yükümlülüklerini dikkate alarak tam destek vermiştir. Bu kapsamda, Türkiye ilk aşamada hava sahasını ve 2 askeri havaalanını ABD'nin insanı yardım ve askeri amaçlı uçuşlarına açmış, istihbarat ve lojistik destek sağlamıştır. Bunu takiben bazı NATO müttefiklerimiz ve NATO üyesi olmayan ülkelerle birlikte Tampa'daki ABD Merkezi Kuvvetler Komutanlığı'na general başkanlığında bir ekip göndermiştir. 
     Bu defa ABD keşif, teröristlere karşı mücadele, Kuzey İttifakı güçlerini yönlendirme, insanı yardım harekatına askeri destek, masum halkın korunması ve gerektiğinde sivil halkın tahliyesine yardım sağlamak amacıyla 'Sürekli Özgürlük Harekatı'nı destekleyen ülkelerin bazılarından kuvvet talebinde bulunmuştur. Bu talebe, bazı ülkeler özel kuvvet unsurlarını tahsis edeceklerini bildirerek müspet cevap vermişti. Türkiye'den de yapılan söz konusu talep, 26 Ekim 2001 tarihinde tarafımıza ulaşmıştır. 
     ABD'nin bazı müttefikleriyle birlikte Türkiye'den yaptığı bu talebi, koalisyon ortaklarımızla askeri ve sivil makamlarımızla etraflıca inceledik, konuyu hükümette görüştük ve Sayın Cumhurbaşkanımıza arzettik. 
     TBMM'nin 10 Ekim 2001 tarih ve 722 sayılı kararında belirtildiği üzere ABD'nin terörizme karşı başlattığı Sürekli özgürlük harekatı nın başarıya ulaşması, tüm insanlığın yararınadır. Bu harekatı, İslama karşı bir eylem gibi göstermeye kalkışanlar, barış dini olan islam'ın yüce değerleriyle çelişmektedirler. 
     Yapılan bu değerlendirmeler neticesinde, TBMM'nin verdiği yetkiye istinaden NATO yükümlülüklerimizin ışığında ve Birleşmiş Milletler Güvenlik Konseyi'nin 1368 ile 1373 sayılı kararları doğrultusunda ayrıca terörizmle mücadele siyasetimizin sürdürülmesinin bir gereği olarak söz konusu talebin karşılanması ve yaklaşık 90 kişilik bir özel harekat grubunun görevlendirilmesi hükümetimizce kararlaştırılmıştır. 
     Sözkonusu karar alınırken yukarıdaki hususların yanı sıra, Kuzey İttifakı'nın eğitim ve hazırlıklarının geliştirilmesine Afgan halkının insanı ihtiyaçlarının karşılanmasına, Afganistan'da tüm etnik grupların katılacağı geniş tabanlı bir yönetimin oluşturulmasına katkıda bulunarak, bu ülkeyi istikrara kavuşturmak ve Afgan kardeşlerimizin esenliğine hizmet etmek amaçlanmıştır.'' 
     






</TEXT>
</DOC>
