<DOC>
<DOCNO> 72821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur01.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "AB hedefine yaklaştıkça karşı çevreler aktif hale geliyor" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye AB'ye tam üyelik hedefine yaklaştıkça sadece Türkiye içinde değil, Avrupa içinde de Türkiye'nin AB üyeliğini istemeyen çevrelerin aktif hale geldiğini söyledi. 
     Haber Türk'de Can Ataklı'nın sorularını yanıtlayan Yılmaz, İtalya'daki Galatasaray maçı ve maç sonunda yaşanan olaylara ilişkin bir soru üzerine, grup toplantısı ve randevuları olduğu için maça gidemediğini, Galatasaray'ın oynadığı futboldan ve neticeden son derece memnun olduğunu belirtti. 
     Galatasaray'ın Türkiye'deki tüm takımlar içinde, dışarıda en rahat oynayan takım olduğunu ifade eden Yılmaz, ''İnşallah salı günü İstanbul'da bu işi bitireceğiz. Çeyrek finale çıkacağız'' dedi. 
     Yılmaz, İtalya'da yaşanan olaylar konusunda ise şunları söyledi 
     ''Olaylar İtalyanların hazımsızlığından kaynaklandı. Bu konuda İtalyan gazeteciler de beni aradı. İlk defa İtalyan futbolcuların saldırdığı görülüyor. Futbolcuların hazımsızlığından çok, bizim çocuklarımızın güvenliğini teminat altına alması gereken İtalyan polisinin aczi yaşandı. Aynı olay Türkiye'de yaşansaydı zannediyorum yer yerinden oynar, Türk polisi hakkında büyük eleştiriler yapılırdı. 
     İtalya evsahibi olarak taahhüdünü yerine getiremedi.'' ''Hükümet olarak bu konuda bir girişim oldu mu '' sorusu üzerine de Yılmaz, Dışişleri Bakanlığı'nın bir girişimde bulunduğunu, ancak bu girişimin oradaki adli olayla sınırlı kalacağını, olayın diğer yönünü UEFA'nın kendi kuralları içerisinde çözeceğini ve sorumluları cezalandıracağını kaydetti. 
     Galatasaray Kongresi'ne ilişkin bir soruya ise Yılmaz, ''Kongre üyesiyim. Şimdiye kadar hiç oy kullanmadım. Bu sefer de kullanmayacağım'' yanıtını verdi. 
     
     Deprem gündemi 
     Boğaziçi Üniversitesi Kandilli Rasathanesi Deprem Araştırma Enstitüsü Müdürü Prof. Dr. Ahmet Mete Işıkara'dan deprem konusunda bilgi alması konusundaki bir soru üzerine de Yılmaz, son zamanlarda medyada İstanbul'da deprem tehlikesine ilişkin haberlerin yer aldığını, kendisinin de Prof. Dr. Işıkara'dan bilgi almak istediğini söyledi. Yılmaz, ''Prof. Dr. Işıkara'dan bu brifingi ANAP MKYK üyelerine de sunmasını istedim. Bize geniş bilgi verdi'' diye konuştu. 
     Konuyu Bakanlar Kurulu'na da getirdiğini, Prof. Dr. Işıkara'nın haklı eleştirileri olduğunu kaydeden Yılmaz, ''Bunun Bakanlar Kurulu'nun sürekli gündem maddesi olması lazım. Bu konunun takipçisi olacağız. Devlet olarak bu konuda bir ihmale hakkımız olmadığını düşünüyorum'' dedi. 
     İstanbul için bu konuda bir proje olup olmadığının sorulması üzerine Yılmaz, meseleye, özel mülkiyet konusu binalar ve kamu mülkiyetindeki binalar olarak iki açıdan bakılması gerektiğini söyledi. 
     Özel mülkiyet konusu binalar için zorunlu deprem sigortası getirildiğini, bunun binaların depreme dayanıklı hale getirilmesini de içerdiğini anlatan Yılmaz, ''Karşılıklı bir denetim mekanizmasıyla özel binalarla ilgili devletin yapması gereken bana göre şu an yapılmış durumda'' dedi. 
     Yılmaz, kamu binaları konusunda ise şöyle konuştu 
     ''İstanbul'da bu tespitler yapılmış. Köprülerin ayaklarının, viyadüklerinin, hastanelerin, okulların, kamu binalarının depreme dayanıklı hale getirilmesi lazım. Bu konuda Dünya Bankası'ndan 1 milyar dolarlık kredi ayrılmış ama bu kredinin çalışması tamamlanmamış. Bu kredi bize tahsis edildiği için belli bir ücret ödüyoruz ama krediyi kullanmıyoruz. Bu çalışmanın bir an önce tamamlanması lazım. Bu konuda Bayındırlık Bakanlığı bir çalışma yürütüyor. Bu çalışma tamamlandığında kamu binalarının depreme dayanıklı hale getirilmesi lazım. İstanbul için yapılan hesaplar bunun 200 milyon dolarlık harcama gerektirdiğini gösteriyor. 3-4 sene 
     içerisinde 200 milyon dolarla bu söylediğim yapıların depreme dayanıklı hale getirilmesi mümkün olacak.'' 
     
     AB'ye üyelik 
     ''MGK Genel Sekreteri, AB'nin yanı sıra yeni oluşumlardan söz etti. Bu konuşmalardan sonra AB'ye giriş sürecinde engellerin yükseldiği düşünceniz var mı '' sorusu üzerine Yılmaz, Türkiye AB'a tam üyelik hedefine yaklaştıkça sadece Türkiye içinde değil, Avrupa içinde de Türkiye'nin AB üyeliğini istemeyen çevrelerin aktif hale geldiğini söyledi. 
     Bu noktaya gelmeden kamuoyunu ve partili arkadaşlarını uyardığını belirten Yılmaz, şöyle konuştu 
     ''Bu konuda engeller olacaktır. Ama biz bunlardan yılmadan yolumuza devam etmeliyiz dedim. Bugün geldiğimiz tartışmanın bana göre üzerinde durulması gereken yönü şudur Deniyor ki, AB şimdi Amerikan mandasına benzer. Türkiye'yi yönlendirmeye çalışıyorlar, Türkiye'ye dayatmalar yapılıyor. Bu görüşler sadece televizyon toplantılarında değil, resmi toplantılarda da, MGK Toplantısı'nda filan da dile getiriliyor. 
     Kamuoyunun bu konunun uzmanı olması mümkün değil. Ama bu konunun daha iyi anlaşılması için bazı fikirlerin de ortaya konması lazım. 
     Türkiye 1963'ten beri, hatta 1950'lerden beri AB'ye üye olmayı hedefliyor. Bu gelmiş geçmiş bütün hükümetlerin ortak politikası. 
     Niye Türkiye AB'ye üye olmak istiyor. Çünkü AB, tarihin bu güne kadar kaydettiği en başarılı uluslararası entegrasyonlardan birisi. 
     1946'da 2. Dünya Savaşı bitmiş, 1951'de Kömür Çelik Birliğini 
     kurmuşlar. İşin özünde şu yatıyor Avrupa kıtası tarihte en kanlı, uzun savaşlara sahne olmuş. En fazla bunlardan acı çekmiş olan bir coğrafya. Bu coğrafyada ne yapabiliriz ki uluslararası işbirliği yoluyla Avrupa'yı bir barış adası haline getirelim, aynı zamanda bir refah bölgesi haline getirelim. Aradan 50 sene geçmiş, 1951'den 2002'ye gelmişiz. Bu 50 sene içerisinde Kömür Çelik Birliği önce Ortak Pazar olmuş, sonra Avrupa Topluluğu olmuş, sonra AB olmuş, ama değişik isimler içindeki bu 50 yıllık yolculuğu sonunda, bugün dünyada bakıyoruz Kuzey Amerika ve Japonya ile birlikte dünyanın refah düzeyi en yüksek olan, hatta fert başına gelir ölçüsü dikkate alındığında dünyanın en zengin bölgesi Avrupa. Aynı zamanda 50 sene zarfında siyasi çatışmaya konu olmamış AB kendi içinde. Şimdi AB yeni bir aşamaya gelmiş. Bu hedeflerini gerçekleştirdikten sonra yeni bir arayış içinde. Dünya siyasetinde söz sahibi olmak istiyor. Çünkü hakikaten barış, zenginlik hedefini gerçekleştirmiş ama AB uluslararası politikada, güvenlik alanında da güçlenmek istiyor.'' Yılmaz, ''1990'lardan farklı olarak Türkiye'de ilk defa şu anda bütün siyasi partiler AB üyeliği konusunda bir konsensusa ulaşmış durumda, hiçbiri buna karşı çıkmıyor. Ama taahhütlerin yerine getirilmesi konusunda görüş ayrılıkları var'' dedi. Ulusal Program'da, Türkiye'nin bir sene içerisinde yapmayı taahhüt ettiği şeyler bulunduğunu belirten Yılmaz, şunları kaydetti ''Bunlar, daha çok temel hak ve özgürlüklerle ilgili siyasi kriterler. Bunları yerine getirmek, AB'ye ehil ülke olmak anlamına geliyor. Bizim ulusal programımız da AB'nin katılım ortaklığı belgesi arasında bir tek uyumsuzluk var, o da ölüm cezası. AB, ölüm cezasını kaldırmamızı istiyor. Biz de diyoruz ki 'Ölüm cezasını biz zaten 1983'ten beri uygulamıyoruz. Bu moratoryumu kısa vadede devam ettireceğiz. Ama ölüm cezasını tümüyle kanunlarımızdan çıkarmayı 3 sene içinde yapacağız. Ama 1 sene içinde de ölüm cezasını uygulamayacağız.' Şimdi bu taahhütlerimizi yerine getirmeye çalışıyoruz. 1990'lardan farklı olarak Türkiye'de ilk defa şu anda bütün siyasi partiler AB üyeliği konusunda bir konsensusa ulaşmış durumda. Hiçbir siyasi parti, hiçbir kurum, AB üyeliğine eskiden olduğu gibi kategorik olarak karşı çıkmıyor. Ama taahhütlerin yerine getirilmesi konusunda görüş ayrılıkları var.'' Yılmaz, ''1983'ten bu yana hiçbir idamı uygulamamış olmak kabul edilebilir bir şey mi Ayrıca, bundan sonra bunun garantisi var mı '' sorusu üzerine de şöyle konuştu ''Ölüm cezası, şu anda, Avrupa'da hiçbir ülkede uygulanmıyor. Avrupa'da ölüm cezasını kanunlarında muhafaza eden tek ülke Türkiye. Avrupa'da istisnai olarak askeri ceza kanunlarında ölüm cezasını muhafaza eden birkaç ülke var. AB, bütün üye ülkelerin de savaş hali dahil ölüm cezasını mevzuatlarından çıkarmalarını istiyor. Biz, ölüm cezasını 3 hal dışında kanunlarımızdan çıkardık. Bunlar savaş hali, yakın savaş tehdidi ve terör suçlarıdır. Yani, Türkiye'de artık bu 3 suç dışında ölüm cezası, kanunlarımızdan çıkmıştır. Bununla ilgili uyum kanunu da bu hafta içerisinde meclise geliyor.'' Mesut Yılmaz, ''Abdullah Öcalan'ı asalım, ondan sonra kaldıralım söylemi büyük taraftar bulursa Türkiye bu noktada bir açmaza gider mi '' sorusuna da şu yanıtı verdi ''Öcalan'ın ölüm cezasını fazlasıyla hak ettiği konusunda zannediyorum Türkiye'de tereddüdü olan hiç kimse yoktur. Ama mesele burada, Türkiye'nin çıkarının nerede olduğu meselesidir. Birkaç sene sonra bu azılı katilin eli kolu serbest dışarıya çıkma ihtimalini mevzuatımızda değişiklik yaparak önlememiz lazım. Ağırlaştırılmış müebbet hapis cezası diye yeni bir müessese getirmeyi öngörüyoruz. İleride herhangi bir aftan da müebbet hapse mahkum olanların yararlanamamasını kanuni düzenleme haline getirmeyi planlıyoruz.'' Devlet Bakanı Mehmet Keçeciler'in açıklamalarının hatırlatılması üzerine de Yılmaz, '' Biz, siyasi olarak PKK'dan çekinmiyoruz. PKK siyasete girse bile kıymet-i harbiyesi olmaz demek ayrı, PKK bir siyasallaşsa demek ayrı şeydir. Keçeciler, ilk söylediğim anlamda konuşmuş. Türkiye'de, geçmişte PKK'nın yönlendirdiği partiler oldu. Bunlardan biri, PKK'nın bütün sempatizanlarının oylarını aldı ve aldığı oy ortada. Hiç kimse, bu kadar cinayet işleyen bir terör örgütünü, sanki hiç bu cinayetler olmamış gibi yasal hale gelmesini savunamaz.'' 
     
     Anadil konusu 
     Anadil tartışmalarına ilişkin bir soru üzerine de Yılmaz, şunları kaydetti 
     ''Türkiye'de, bölücü bir televizyon, devletin bütün anayasal ilkelerine aykırı yayın yapan bir televizyon çok önemli sayıda vatandaşımız tarafından izleniyor. Demek ki Türkiye'de böyle bir ihtiyaç var ve bu ihtiyacı karşılamak devletin görevi. O zaman, meseleye ihtiyaç meselesi olarak bakmalı, taviz meselesi olarak değil. 
     AB, bizden Kürtçe eğitim yapmamızı istemiyor. Devlet televizyonunda Kürtçe yayın yapılmasını da istemiyor. Sadece bu konudaki özgürlüklerin önündeki engelin kaldırılmasını istiyor. Türkiye'de resmi dil Türkçe'dir. Ama, başka dillerde de kurslar açılmalı ve dil, bir bölücülük unsuru olarak görülmemelidir. Diğer aday ülkelerin hiç birinde böyle bir engelleme yok.'' Yılmaz, ''Söylediğiniz her sözden sonra Genelkurmay açıklama yapıyor'' denilmesi üzerine de şunları söyledi 
     ''Türkiye'de, beni sanki askerle karşı karşıya, polemik içerisinde gösterme gayreti var. Askerin bu konudaki farklı düşünceleri, kendi konumlarını kaybetme kaygısından değil, bu kriterleri uygularsak ülkenin ulusal bütünlüğünü tehlikeye atarız endişelerinden kaynaklanıyor. Ben de diyorum ki Türkiye'nin, ulusal bütünlüğünü, laik ve demokratik sistemini AB'nin kriterlerine uygun olarak nasıl koruyabileceğinin arayışına girmesi lazım. AB, benim, değerlerimden vazgeçmemi isteyemez, kendi vatandaşlarına verdiği ve benim de verirsem riske girmeyeceğim şeyleri isteyebilir.'' Yılmaz, bazı konulardaki değişimi Türkiye'nin yapmasında fayda olduğunu da vurguladı. 
     Başörtüsü tartışmalarıyla ilgili bir soruya ise Yılmaz, ''14-15 yaşındaki kız çocukları okula başlarını örterek gitmek istiyorlarsa oraya polis dizmek ve onları devlet gücüyle hizaya getirmek, benim devlet anlayışıma uymaz'' karşılığını verdi. 
     Yılmaz, ''İstersek makro dengeleri bozmak pahasına vatandaşın sıkıntısını daha kısa sürede atlatabiliriz. Ama o zaman bir süre gelir tekrar duvara toslar, aynı krizi bu sefer daha büyük boyutlarda yaşarız'' dedi. 
     Ekonomik program ve halkın bu programa inanıp inanmadığına ilişkin bir soru üzerine Yılmaz, ''İki şeye bakıyoruz. Bunlardan biri makro ekonomideki gelişmeler. Bunlar halkı ilgilendirmez, uzmanlık işidir. 
     İkincisi, teker teker sektörlerin, vatandaşların günlük yaşadıkları sıkıntılar'' dedi. 
     Bütün kesimlerin sıkıntı içinde olduğunu bildiğini, ancak bu sıkıntıların 6 ay öncesine nazaran azaldığını, daha azalacağını görebildiğini kaydeden Yılmaz, ''Biz şimdi istersek makro dengeleri bozmak pahasına vatandaşın sıkıntısını daha kısa sürede atlatabiliriz. 
     Ama o zaman bir süre gelir, tekrar duvara toslar, aynı krizi bu sefer daha büyük boyutlarda yaşarız. Bu sıkıntıyı bir süre daha çekmeye devam edeceğiz. Biz krizi üreten yapıyı temizleyeceğiz. Kriz batağını kurutmuş olacağız'' diye konuştu. 
     Bunun getireceği siyasi faturayı baştan göze aldıklarını, anketlerde iktidar partilerinin bu kadar yerlerde sürünmesini öngördüklerini belirten Yılmaz, ''Başka yol yoktu. Bütün bu sıkıntılar boşa gitmiyor. Hala sıkıntı çeken çok kesim var. Ama bu acıya dayanmazsak varacağımız yer daha önce çıktığımız yerdir'' dedi. 
     
     Anayasa havada uçmasaydı... 
     Yılmaz, ''Anayasa havaya uçmasa da Türkiye bu noktaya gelecek miydi '' sorusuna ise ''Tabii. O sadece bardağı taşıran damladır'' yanıtını verdi. 
     ''Kamuoyunda yolsuzluklarla yeterince mücadele edilmediği, örtbas edildiği söyleniyor. Yolsuzlukları sonuna kadar takip ettiğiniz inancında mısınız '' sorusu üzerine de Yılmaz, ''Türkiye'de küçümsenmeyecek ölçüde yolsuzluk, usulsüzlük yapıldığına inanıyorum. 
     Türkiye'nin şu anki devlet yapısının şeffaflık içermemesinden dolayı bir süre daha bu yolsuzluk belasıyla yaşamaya mahkum olduğumuzu düşünüyorum'' dedi. 
     Kardeşi hakkında pek çok söylentiler çıkarıldığını da anlatan Yılmaz, ''vatandaşların bu tür şeylere inanmaya temayülü olduğunu'' söyledi. 
     ''Niçin kardeşinizle ilgili dedikodu yapılıyor '' sorusu üzerine de Yılmaz, ''Türkiye'de birçok yolsuzluk olduğu için vatandaşın bu yolsuzlukların devletin üst katında daha fazla olduğuna inanmaya yönelik eğilimi var. Siyasette karşıt görüşteki partiler bu eğilimi kullanıyor'' dedi. 
     ''İktidarda olanların kendileri, yakınları suçlanıyor. Muhalefet yer değiştirince olay tersine dönüyor'' sözleri üzerine ise Yılmaz, ''Doğru. Ama bizim gündeme getirdiğimiz örnekler yargıya gitti, yargıda sonuçlandı. Meclis'te gerekli çoğunluk sağlanamadığı için yargıya gidemeyenler oldu'' diye konuştu. Yılmaz, kendisi hakkında birçok asılsız iddianın da gündeme getirildiğini belirterek, örnekler verdi. 
     
     Bankalar ve toplumun ödediği bedel 
     Bankalarla ilgili gelişmeler, operasyonlar hatırlatılarak, ''Bütün el konulan bankalar konusunda devletin resmi imzaları vardı. 
     Yolsuzluklar örtbas mı edilmek isteniyor deniliyor'' sözleri üzerine, Yılmaz, şunları kaydetti 
     ''Devlet olarak biz yakın zamana kadar bankaları, bankacılık sektörünü denetlemek konusunda fevkalade yetersiz kaldık. Daha sonra devlet olarak demişiz ki 'bu böyle yürümez. Bağımsız bir otorite kuralım'. Bir kurul oluşturmuşuz BDDK diye. Her türlü yetkiyi vermişiz. BDDK'yı biz denetlersek o bağımsız olmaz. BDDK yeni bir kurum. Şu anda her şey yerine oturmak üzere. İhtiyaçları olan kanunları çıkardık, mevzuat yönünden bir eksikleri yok. Bankacılık sektörü batıdaki örneklerinden esinlenerek bizim dönemimizde çok hızlı gelişmeler gösterdi, ancak biz devlet olarak bu gelişmeyi gösteremedik. Bundan vatandaşın gördüğü zarar bellidir. Bunun karşılığında da BDDK'ya geçmiş bir varlık var. BDDK o malları sattıktan sonra karşılanamayan kısım, toplumun ödediği bedel olacak. 
     Bu bedeli ödememizin sebebi zamanında bu düzenlemeyi yapmamış olmamız.'' ''ANAP, DSP ve MHP araştırmalarda barajın altında kalıyor. Üçünün toplamına bakıldığında iktidara geldikleri günkü toplamın yarısının altında kalıyor. Bu durumda halkın güveninin olmadığı konusunda bir şüpheniz yok mu '' sorusu üzerine de Yılmaz, ''Hayır. Tam tersine, ben bugün bu hükümeti şu veya bu nedenle bozacak partinin, CHP gibi çok ağır bir siyasi fatura ödeyeceğine ve halkın hükümetin devamını istediğine inanıyorum'' diye konuştu. 
     Halkın siyasi destek verip vermemesinin ayrı bir konu olduğunu, bunları göze alarak yola çıktıklarını belirten Yılmaz, şunları söyledi 
     ''Bugünkü hükümet olarak bir avantajımız var Seçim tarihini belirlemek bizim elimizde. İlk defa 5 senede yani 2004 Nisan ayında seçim yapmak istiyoruz. Tarafsız iki kuruluşa yaptırdığımız araştırmada ANAP'ın payı yüzde 9 civarında çıktı. Burada kararsızlar da var. Böyle bir ortamda araştırma yaparsanız düşük çıkar. Seçime öyle bir tarihte gideceğiz ki o tarihte bu anketler tam tersine dönecek. Yeni bir kaza olmazsa.'' 
     
     ANAP'taki istifalar 
     ''ANAP'ın milletvekili sayısında neden azalma var '' sorusu üzerine Yılmaz, ''Siyasette herkesin kişisel belli beklentileri olduğunu, ancak kendisini kimsenin kişisel beklentilerini karşılamakla yükümlü saymadığını'' söyledi. 
     ANAP'ta serbest düşünce ortamı bulunduğunu kaydeden Yılmaz, parti içi demokrasi ve parti disiplinini bağdaştırmaya çalıştığını, kendi fikrine destek bulamayanların kopabileceğini, ancak genel sebebin kişisel beklentilerin gerçekleşmemesi olduğunu belirtti. 
     Yılmaz, ''Beklentileri karşılasam bu kopmaları önleyebilirim. ANAP bu kopmalardan sonra daha homojen bir grup haline gelmiştir. Ben bunlardan hiçbir rahatsızlık duymadım. Üzülmüşümdür ama kopmalar yerine katılmalar da olabilir. Katılmak isteyenler var, onları değerlendiriyoruz. Bu kopmalar, katılmalar partilerin gücünü belirlemez. Etkileri sınırlı kalır'' diye konuştu. 
     ''1991'den bu yana ANAP'ın oyları azaldı. Siz hep iktidarda oldunuz. Daha az oy alırsanız ne yapacaksınız '' sorusuna da Yılmaz, ''Türkiye'nin normal siyasi partili döneme geçmesiyle birlikte ANAP'ın iktidardaki yıpranmışlığına paralel bu güç kaybını normal karşılamak lazım. İktidar olursunuz, oyunuz düşer, barajın altında kalırsınız. 
     Bunlar siyasetin cilveleridir'' karşılığını verdi. 
     Başka bir soru üzerine de Yılmaz, terör örgütü elebaşı Abdullah Öcalan'ın seçim hükümeti döneminde yakalanmasının DSP'ye yarar getirdiğini söyledi. 
     Yılmaz, ''MHP, tabanda çok iyi bir kampanya yürüttü, RP ile devlet arasındaki çekişmede rahatsız olanları kendine çekmeyi başardı. O dönemde bizim yürüttüğümüz kampanya vatandaşa hoş gelmedi. 55. Hükümet dönemindeki yatırımlar aslında bir hükümetin seçimlerde en önemli kozu olması gereken icraattı. Ama konjonktürel bir seçim yaşadık. 
     Önümüzdeki seçime kadar bu tablonun çok değişeceğini düşünüyorum'' dedi. 
     ''Sizin büyük medya kuruluşlarıyla yakın ilişkide olduğunuz, hatta bu yüzden bu kuruluşların sizin hakkınızdaki bazı iddiaları yayınlamaktan kaçındıkları yolunda dedikodular var Siz bugüne kadar hiçbir gazetecinin o kurumdan çıkarılması gibi bir şeyi ima ettiniz mi '' sorusunu da Yılmaz, şöyle yanıtladı 
     ''Ben eleştirilmeye hazır bir insanım. Benim yakındığım şey, yanlış haber. O kadar çok gerçek dışı haber yazılıyor ki, hepsini tekzip edemiyorum. Ama bu ihmalim, ortaya atılan iddianın karinesi olamaz. Benim Şenol Güneş'in atanmasıyla ilgili bazı şeyler yaptığım söylendi. Onunla sohbetimiz bile yok. İnsanlar kafalarında rahatsız oldukları şeylere cevap veriyor, en kolay cevap da bu işte benim parmağım olduğu.'' 
     
     Irak 
     Başka bir soru üzerine, ABD'nin Irak'a yönelik bir harekat düzenlemesini ANAP'ın da, hükümetin de istemediğini belirten Yılmaz, şöyle konuştu 
     ''ABD'nin Irak'a müdahalesi, bizim istediğimiz bir şey değil ama korkarım bizim engelleyemeyeceğimiz bir şey olabilir. O zaman yapmamız gereken, böyle bir olasılığa hazırlıklı olmak, tedbirlerini almaktır. 
     Öyle bir şey olacaksa sonbahardan önce olması mümkün değil. Böyle bir şey olursa Ortadoğu'da Filistin savaşı dolayısıyla bozulan dengelerin daha da bozulmasından ve uzun yıllar sürecek bir krizin doğmasından endişe ediyoruz. Böyle bir kriz, bizim açımızdan her bakımdan sakıncalı. Ama maalesef buna karar verecek veya bunu engelleyecek konumda değiliz. ABD'yi bundan caydıracak tek husus, Ortadoğu'daki gelişmelerin kendi menfaatlerine ters düşmesidir.'' Yılmaz, ''Afganistan'ın geleceğini Türkiye açısından nasıl görüyorsunuz '' sorusu üzerine de Afganistan'ın çok tehlikeli bir coğrafya olduğunu vurgulayarak, şunları söyledi 
     ''Önemli bir bölümü mayın döşeli. Niye kendi çocuklarımı riske atayım Afganistan'ın imarına yardımcı olmak isteriz ama bunun kendi çocuklarımızın hayatıyla olmasını istemeyiz. Burada Türkiye'nin öne çıkması doğru değil, diğer ülkelerin de katkıda bulunması lazım. Risk ve fayda değerlendirmesini iyi yapmamız lazım. Güvenlik açısından Genelkurmay'ın değerlendirmesini beklememiz lazım.'' 
     






</TEXT>
</DOC>
