<DOC>
<DOCNO> 60210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sonspo05.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Antalya kampına moralli başlıyor 
</HEADLINE>
<TEXT>

     Trabzonspor'un Antalya'da gerçekleştireceği 11 günlük kamp bugün başlıyor. 
     Trabzon'da bulunan futbollcular Hami, Osman Kurtuldu, Macit, Hasan, Gökdeniz, Metin, Mehmet, Osman Özköylü ve Bülent, kafile başkanı Serdar Bali ile birlikte uçakla Antalya'ya gittiler. 
     Takım kaptanı Hami, yaptığı açıklamada, iyi bir hazırlık devresi geçirmeyi umut ettiklerini belirterek, ''Yapılan çalışmalar ve tüm gayretlerimiz Trabzonspor'un başarısı için. Bu kampta inşallah herkes kendini üst düzeye çıkarır ve ikinci yarı takımına daha çok katkı sağlar'' dedi. 
     Türkiye Kupası ve ligde ellerinden geleni yapacaklarını da ifade eden kaptan Hami, ''Futbolda herşeyin olacağı gerçeği var. Biz tüm gücümüzü ortaya koyarak, başarılı olmak istiyoruz. İnşallah lige Beşiktaş maçıyla fırtına gibi gireriz'' diye konuştu. 
     Bordo-mavili takımın deneyimli oyuncusu Osman ise ligin ikinci yarısına iyi bir biçimde girmek istediklerini belirterek, ''Bu kamp fırsatını iyi değerlendirmek istiyoruz. 10 gün önce ameliyat geçirdiğim için takımla birlikte çalışmalara yavaş yavaş katılacağım'' diye konuştu. 
     Teknik direktör Hans Peter Briegel ile diğer futbolcuların Antalya'da kampa katılacağı bildirildi. 
     






</TEXT>
</DOC>
