<DOC>
<DOCNO> 55865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko24.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da bayram...Endeks 6.3 yükseldi... 
</HEADLINE>
<TEXT>

     İMKB Bileşik Endeksi 2. 
     seansta 427.32 puan yükselerek, 12,687.29 puandan kapandı. 
     Hisse senetleri ikinci seansta, ortalama yüzde 3.49 oranında değer kazandı. 
     İlk seanstaki 329.33 puanlık artış dikkate alındığında ise borsa endeksi günün tamamında 756.65 puan yükseldi. Hisse senetlerinde günlük artış yüzde 6.34 oldu. 
     
     Powell'ın açıklamaları 

     Kıbrıs konusunda meydana gelen olumlu gelişmelerin yanında, ABD Dışişleri Bakanı Colin Powell'ın ABD'nin Irak'a yönelik harekat konusunda herhangi bir karar almadığı yönündeki açıklamalarıyla IMKB'de dün başlayan çıkış bugün de sürdü. 
     Geçen hafta sonunu 11,633.93 puandan tamamlayan Borsa endeksi, Pazartesi ve Salı günleri ''önemli bir beklenti yokluğuna'' bağlanan düşüşlerle geriledi. Hisse senetleri Pazartesi günü ortalama yüzde 1.43, Salı günü de ortalama yüzde 1.38 oranında değer yitirirken, Endeks de Salı günü kapanışta 11,308.43 puana kadar geriledi. 
     Özellikle Kıbrıs konusunda gerçekleşen olumlu gelişmeler sonucunda dünkü iki seansı da artışla tamamlayan endeks, gün sonunda ortalama yüzde 5.50 oranındaki artışla 11,930.64 puana ulaştı. 
     Bugünkü ilk seansın hemen açılışında 12,000 puanın üstüne çıkan endeks, ilk seansı yüzde 2.76 oranındaki artışla 12,259.97 puandan tamamladı. Artışlarda özellikle holding ve banka hisselerindeki alımlar etkili oldu. 
     
     2. seansta da yükseliş... 

     İkinci seansta devam eden yükseliş trendi ile önemli bir direnç noktası olarak görülen 12,300 puan seviyeleri geçilirken, seansın sonlarına yaklaşılırken endeksin 12,600 puanın hemen altında seyrettiği gözleniyor. Seans içinde endeksin ulaştığı en üst seviye 12,662.47 puan oldu. 
     

     
</TEXT>
</DOC>
