<DOC>
<DOCNO> 59752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sontur09.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da kar fırtınası...1200 köy yolu ulaşıma kapandı 
</HEADLINE>
<TEXT>

     Doğu Anadolu Bölgesi'ni, 2 gündür etkisi altına alan yoğun kar yağışının ardından 1200 köy yolu ulaşıma kapandı. 
     Köy Hizmetleri 10. ve 12. Bölge Müdürlüğü yetkililerinden alınan bilgiye göre, Erzurum, Erzincan, Ağrı, Kars, Ardahan, Tunceli, Muş, Bingöl ve Iğdır'da, önceki gün başlayan ve dün de devam eden yoğun kar yağışının ardından toplam 1200 köy ile ulaşım yapılamıyor. 
     Yetkililer, kapalı köy yollarının ulaşıma açılması için çalışmaların başlatıldığını, ancak tipinin çalışmaları olumsuz yönde etkilediğini belirttiler. 
     Yetkililer, son 2 gündür bölgede devam eden yoğun kar yağışı ve tipi nedeniyle Bingöl-Karlıova, Karayazı-Göksu karayollarının da ulaşıma kapalı olduğunu bildirdiler. 
     Yolların ulaşıma açılması için çalışmalar devam ederken, buzlanmaya karşı tuzlama çalışmaları yapılıyor. 
     Meteoroloji Bölge Müdürlüğü yetkilileri ise bölgede 2 gündür devam eden yağışlı havanın etkisini kaybedeceğini, önümüzdeki haftaya kadar açık ve güneşli havanın etkili olacağını bildirdiler. 
     Gece havanın açık olması nedeniyle şiddetli ayaz ve don olacağını belirten yetkililer, vatandaşları bu konuda uyardılar. 
     






</TEXT>
</DOC>
