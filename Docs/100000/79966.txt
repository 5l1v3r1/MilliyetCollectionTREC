<DOC>
<DOCNO> 79966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/soneko05.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz onları da vurdu... 5 ayda 51 McDonald's restoranı kapandı 
</HEADLINE>
<TEXT>

     ''Fast food'' pazarının en büyük markalarından biri olan McDonald's, Türkiye'de son 5 ay içinde toplam 41 restoranını kapattı. 
     McDonald's Türkiye Genel Müdürlüğü'ne 1 Mart 2002'de atanan Sadi Fansa, fast food denilince sadece yabancı markaların akla geldiğini, oysa dönerci dükkanları ve büfelerin içinde olduğu çok sayıda yerli firmanın da bu pazar içinde yer aldığını kaydetti. 
     Fansa, bu açıdan değerlendirildiğinde McDonald's'ın Türkiye'deki fast food pazarında yüzde 6, sektörün en büyük 4 markası içinde ise yüzde 52'lik bir paya sahip olduğunu bildirdi. 
     McDonald's Türkiye'nin geçen yıl, verimliliğin artırılması amacıyla yeni bir yapılanma sürecine girdiğine işaret eden Fansa, şunları kaydetti 
     ''Bu amaçla şirketin verimliliğini olumsuz yönde etkileyen belli sayıdaki restoranın kapatılmasına karar verildi. Geçtiğimiz yılın Kasım ayından itibaren 41 restoran kapatılmış ve 131 olan restoran sayısı 90'a düşürülmüştür. Restoran kapanışlarında üzerinde önemle durmak istediğimiz konu, aşırı yüksek kiralardır. Özellikle son bir yılda yaşanan yüksek devalüasyon nedeniyle dolar ile ödenen kiralar, zaten düşen alım gücü nedeniyle azalan satışlarımız tarafından karşılanamaz boyutlara ulaşmıştır.'' Son bir yılda doların değerinde yüzde 100'ü aşan artış nedeniyle satışların dolar bazında düştüğünü dile getiren Sadi Fansa, daha düşük gelirli müşterilere yönelik uyguladıkları cazip fiyatlar sayesinde 2001 yılında önceki yıla göre müşteri sayısında yüzde 11'lik bir artış yaşandığını, buna paralel olarak tüm restoranları toplam 94 milyon kişinin ziyaret ettiğini belirtti. 
     
     "Fazla agresif bir büyüme olmayacak" 

     McDonald's Türkiye Genel Müdürü Fansa, bu yılın ilk çeyreğindeki ciro ve kar rakamlarının geçen yılın ilk üç ayı ile hemen hemen aynı düzeyde olduğunu bildirerek, ''Türkiye ekonomisinde yaşanacak düzelmeye paralel olarak McDonald's'ın da büyümesi ve yatırımları devam edecektir. Ancak bu büyüme daha önceki yıllarda olduğu gibi fazla agresif bir büyüme olmayacaktır'' dedi. 
     Türkiye'deki fast food pazarının bu yıl çok gelişmeyeceğini tahminini dile getiren Fansa, ''Halkımızın gelir seviyesinde reel bir artış olacağını öngörmemekteyiz. Pazarın açılması, ancak diğer tüm reel sektörlerin de canlanmasıyla mümkün olabilecektir'' diye konuştu. 
     McDonald's'ın, dünya çapında 21 ülkede 30 binden fazla restoranda günde 50 milyondan fazla kişiye hizmet verdiğine işaret eden Fansa, bu yıl, yeni yapıyı güçlendirmek yönündeki çalışmalara devam edeceklerini sözlerine ekledi. 
     





</TEXT>
</DOC>
