<DOC>
<DOCNO> 52528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/ekonomi/eko04.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep’te meydan savaşı 
</HEADLINE>
<TEXT>

Telekomünikasyon Kurumu’nun verdiği süre dün doldu. Cep operatörleri ulusal dolaşımda anlaşamadı. Kurum kararının geçersiz olduğunu açıklayan Turkcell tahkime gidiyor 
     EKONOMİ SERVİSİ 

     Cep telefonu operatörleri arasındaki roaming ulusal dolaşım anlaşması yapılması yönündeki çabalar yine sonuçsuz kaldı. 
     Daha önce operatörler arasında anlaşma sağlanamaması üzerine konuyu görüşerek, anlaşmanın koşullarını belirleyen ve operatörlere 15 Kasım’a kadar süren tanıyan Telekomünikasyon Kurumu’nun girişileri sonuç vermedi. Kurumun tanıdığı süre dün dolmasına karşın anlaşma olmadı. 
     
Can acıtıcı süreç’      Konuyla ilgili borsaya bir açıklama gönderen Turkcell, Kurum’un bu konuda yetkili olmadığını açıklayarak, öngördüğü yaptırımlar hakkında tedbir kararı aldırdı. Kurumun belirlediği şartların ekonomik açıdan da kabul edlemez olduğunu savunan Turkcell, konuyu uluslararası tahkime götüreceğini açıkladı. 
     Telsim, konu ile ilgili bir açıklama yapmazken, İş -TİM’in kurduğu Aria, eski iki operatörün tekelcilikten vazgeçmediklerini’ ve Aria’nin pazara girişini engellediklerini açıkladı. Bu gelişmelerle birlikte, Telekomünikasyon Kurumu Başkanı Fatih Mehmet Yurdal’ın "Kendi aralarında anlaşamazlarsa bizim çözümümüzü uygulamaya zorunda kalacaklar. Bu da can acıtıcı olacak" dediği süreç, Turkcell’in ihtiyati tedbir kararıyla başlamadan bitti. 
     
Süre doldu      Telekomünikasyon Kurumu, daha önce Ulusal Dolaşım Anlaşması’nın uluslararası piyasa koşullarına uygun olan hüküm ve koşullarını GSM operatörlerine tebliğ etmiş ve 15 Kasım 2001’e kadar Kurum tarafından belirlenen ücretler üzerinden anlaşmalarını istemişti. Bu uyarı sonrası başlayan görüşmeler de sonuçsuz kaldı. 
     
Turkcell dava açıyor      Turkcell konuyla ilgili olarak şu açıklamayı yaptı "Telekomünikasyon Kurumu’nun bu konuya müdahale yetkisi olmaması, yazı içeriğinin teknik açıdan imkansız ve ekonomik açıdan kabul edilemez nitelikte olması nedeniyle ve 4686 sayılı Milletlerarası Tahkim Kanunu’nun ilgili maddeleri uyarınca, lisans sözleşmesinden doğan bu ihtilaftan dolayı yetkili Ankara 4. Asliye Hukuk Mahkemesi’ne müracaat edilerek ihtiyati tedbir kararı alınmıştır. 30 gün içinde tahkim davası açılacaktır." 
     
Tekelcilik devam ediyor’      Aria, Turkcell ve Telsim’in tekelci anlayışla, Aria’nin piyasaya girmesine engel olduklarını’ savunarak şu açıklamada bulundu 
     "Rekabete hazır olmayan ve Aria’nın sektöre girişine kadar piyasada yalnız olmaktan yarar sağlayan Turkcell ve Telsim, Telekomünikasyon Kurumu’nun kararı çerçevesinde Aria ile anlaşmaya yanaşmadı. Bugünkü açıklamasıyla Telekomünikasyon Kurumu’nun yetkisini tanımadığını ifade eden Turkcell, tekelci anlayışını ısrarla devam ettirmektedir. Aria’nın rekabete hazır güçlü bir şirket olduğunu kısa sürede kanıtlamasıyla, bugüne kadar rekabetin olmadığı bu ortamdan fazlasıyla faydalanan Turkcell, uzlaşmaz bir tutum sergilemeye başladı. Ulaştırma Bakanlığı’nın ve Telekomünikasyon Kurumu’nun yetkilerini reddeden Turkcell, rekabet ortamının yaratılmasını engellemeye çalışıyor. Aria’nın kanuni hakları engellenmiştir. Verilen sözlerin yerine getirilmesinde yaşanan gecikme, sadece müşterilerin değil telekomünikasyon sektörü ve ülke ekonomisine zarar vermekte." 
     
     



 EKONOMİ 




















</TEXT>
</DOC>
