<DOC>
<DOCNO> 71144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo02.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen bu sezon kendi sahasında zorlanıyor 
</HEADLINE>
<TEXT>

     Avrupa Ligi 2. tur F Grubu'nda yer alan ve yarın İspanya'nın Real Madrid takımıyla karşılaşacak Efes Pilsen, bu sezon Avrupa'da kendi sahasında yaptığı maçlarda zorlanıyor. 
     Lacivert-beyazlılar, Avrupa Ligi'nde bu sezon evinde yaptığı 8 maçta 5 galibiyet alırken, 3 karşılaşmadan da yenik ayrıldı. 
     Geçen sezon FIBA'nın düzenlediği Suprolig'de yer alan Efes Pilsen, bu kupada kendi sahasında yaptığı bütün maçları kazanma başarısı gösterirken, ULEB'in organize ettiği Avrupa Ligi'nde bu sezon yaptığı 8 maçta 3 yenilgi aldı. 
     Avrupa Ligi'nde İstanbul'da yaptığı ilk 3 maçı kazanan lacivert-beyazlılar, daha sonra İsrail'in Maccabi Elite Tel Aviv takımına 72-68 ve Yunan Olympiakos'a 80-79 mağlup olmuştu. 
     Kendi sahasında son 2 sezonda üst üste 27 maç kazanan Efes Pilsen son olarak da 2. tur ilk maçında Abdi İpekçi Spor Salonu'nda İtalya'nın Kinder Bologna takımına 76-73 yenildi. 
     
     Avrupa'da 264. maç 
     Efes Pilsen, yarın Real Madrid ile yapacağı maçla Avrupa kupalarında 264. maçına çıkıyor. 
     Lacivert-beyazlılar, Avrupa kupalarında bugüne dek yaptığı 263 maçta 164 galibiyet, 99 yenilgi aldı. 
     






</TEXT>
</DOC>
