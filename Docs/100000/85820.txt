<DOC>
<DOCNO> 85820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/spor/spo05.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"O’nu affetmem" 
</HEADLINE>
<TEXT>

Milli Takım kampından ayrılarak Almanya’ya giden Tayfun, Şenol Güneş’in bütün hayallerini yıktığını söyledi, "Geceleri uyuyamaz oldum. Bu kararı bir türlü içime sindiremiyorum" dedi 
     MEHMET DEMİRCAN 

     Mantığım almıyor’ 
     DÜNYA Kupası’nda mücadele edecek 23 kişilik kadronun içine giremeyen Tayfun, zor günler geçirdiğini, Şenol Güneş’i asla affetmeyeceğini belirtti. Yıldız futbolcu, iki gündür kendisi hakkında verilen kararı düşündüğünü kaydetti, "Geceleri gözüme uyku girmiyor. Ama bir sonuca ulaşamıyorum. Bu kararı içime sindiremiyorum. Futbol mantığında böyle bir şey yok" diye konuştu. 
     
     Beni hiç düşünmedi’ 
     GÜNEŞ’İN açıklamalarını tatmin edici bulmadığını da söyleyen Tayfun, "Tüm hayallerimi yıktı. Buna hazır değildim. Oynamasam bile en azından kadroda yer almayı bekliyordum. Çünkü üç hafta önce Roberto Carlos ile karşı karşıya oynadım. Birikimlerimi takım arkadaşlarıma anlatabilirdim" dedi. Milli futbolcu, Şenol Güneş’in baştan beri kendisini kadroda kesinlikle düşünmediğini de belirtti. 
     
     Formayı alacağım’ 
     HAKSIZLIĞA uğradığını, her şeyin ortada olduğunu sözlerine ekleyen Tayfun, "Sakın kamuoyu yanlış anlamasın. Benim için milli takım henüz bitmedi. Sadece bu kararı kabullenemiyorum. Savaşıp o formayı yeniden giyeceğim, kimsenin şüphesi olmasın" dedi. Yıldız oyuncu İspanyol medyasının sürekli kendisini aradığını, olayı şaşkınlıkla karşıladıklarını ifade etti. 
     
Nihat’ın niyeti yok      MİLLİ Takım’ın lejyoner futbolcularından Real Sociedadlı Nihat Kahveci, Fenerbahçe Kulübü’nün transfer teklifini doğruladı. Sarı - Lacivertli yönetimin, Real Sociedad Kulübü Başkanı Luis Asti’yi aradıkları ve genç futbolcuyu resmen istedikleri belirtildi. Başkan Asti, Hong Kong’ta bulunan Nihat’ı telefonla arayarak, bu transfer olayını kendisine iletti ve düşüncelerini aldı. 
     İSPANYA’DA mutlu olduğunu belirten Nihat Kahveci, Başkan Luis Asti’ye, "Ben İspanya’da kalmak istiyorum ve futbol yaşamımı orada sürdüreceğim. Sizler ne düşünüyorsunuz " ifadelerini kullandı. Nihat’ın bu cevabına Asti’nin, "Senden memnunuz, bırakmayı istemiyoruz" karşılığını verdi. Ancak genç futbolcunun Türkiye’ye dönme konusunda kararsız olduğu ve kararını finallerden sonra vereceği de öğrenildi. 
     
Notlar      Rolex’e hücum 
     HONG Kong’taki kamp çalışmalarına yarın noktayı koyacak olan A Milli Takım oyuncuları izinli oldukları zamanları bol bol alış - veriş yaparak geçiriyorlar. Ay - Yıldızlı futbolcuların, Türkiye’deki dostlarına bol bol imitasyon Rolex marka saatler almaları dikkat çekti. Oyuncular ayrıca değişik markalarda cep telefonlarına da büyük ilgi gösteriyorlar. 
     
     Milutinoviç erken terketti 
     KARŞILAŞMAYI Çin Milli Takım Teknik Direktörü Bora Milutinoviç de izledi. Tecrübeli çalıştırıcı, Türkiye hakkında henüz detaylı bilgiye sahip olmadığını vurgulayıp, "Türkiye’yi daha önce de izledim. İyi bir takım. Karşılaşmayı kaybetmeleri bir şey ifade etmez" değerlendirmesini yaptı. Tecrübeli hoca, son yirmi dakikada tribünden ayrıldı. 
     
     Futbolcular önemsemedi 
     MİLLİ Takım oyuncuları Güney Afrika yenilgisini fazla önemsemediler. Ay - Yıldızlı futbolcular, daha büyük hedefleri olduğunu söylediler, "Bu turnuva biçim için iyi bir hazırlık oldu. Eksiklerimizi görme fırsatı bulduk. Brezilya maçına kadar form durumumuz daha da yükselecek. Önemli olan finallerde başarılı sonuçlar almak" diye konuştular. 
     
     Özdemir memnun 
     MİLLİ Takımlar Sorumulusu Selami Özdemir, A Milliler’in Güney Afrika karşısında sergilediği oyunun umut verici olduğunu söyledi. Özdemir, "Özellikle sol kanattaki pozisyon zenginlikleri bana umut verdi. Sağ kanat da kendini bulabilirse, rakiplerimize bunaltıcı bir üstünlük kurabiliriz. Bence bu kamp olumlu geçmiştir" diye konuştu. 
     
     Scolari’nin gözü korktu 
     DÜNYA Kupası’ndaki rakibimiz Brezilya’da Teknik Direktör Scolari, Türkiye’nin güçlü bir takım olduğunu belirterek, ilk maçtan çekindiğini söyledi. Endişelerini ünlü pop grubu Bee Gees müziği dinleyerek dindirmeye çalıştığını belirten tecrübeli çalıştırıcı, "En zoru ilk maç olacak. Kazanmak için çok çalışmamız gerekecek. Çünkü Türkiye iyi ve kaliteli bir takıma sahip" dedi. 
     
     Keane kovuldu 
     İRLANDA Milli Takım’nda, teknik direktör Mick McCarthy ve takım hakkında sivri açıklamalar yapan kaptan Roy Keane kovuldu. McCarthy, Manchester United’da forma giyen ünlü futbolcuyu milli takım kadrosundan çıkararak, kamptan gönderdi. Keane, Dünya Kupası sonrası milli takımı bırakacağını açıklamıştı. 
     
     Özel güvenlik 
     JAPONYA’DA 11 Eylül benzeri terörist saldırı olasılığına karşı olağanüstü güvenlik önlemleri alınacak. Olası bir hava saldırısından çekinen Japon yetkililer, finallerde maçların oynanacağı stadlarla çevresindeki 6 kilometrelik alanda uçuş yasağı uygulanacağını, bir kilometrelik çevrede de gösteri yasağı konulduğunu açıkladılar. 
     
     İsveç’te kavga 
     İSVEÇ Milli Takımı’nda iki yıldız Fredrik Ljunberg ile Olef Mellberg, antrenmanda yumruk yumruğa birbirine girdi. Mellberg’in kendisine sert girmesine sinirlenen Ljunberg, takım arkadaşına saldırınca ortalık karıştı. Araya giren diğer oyuncular kavgayı büyümeden önlerken, takımın keyfi kaçtı. 
     



 SPOR 




























</TEXT>
</DOC>
