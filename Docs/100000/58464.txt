<DOC>
<DOCNO> 58464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/soneko03.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar lastiklerinde talep patlaması oldu...İndirim rafa kalktı 
</HEADLINE>
<TEXT>

     Türkiye genelinde, son bir hafta içinde etkili olan kar yağışı ve buzlanma, ulaşımı olumsuz yönde etkilerken, kar lastiği satan bayileri sevindirdi. 
     Bir hafta öncesine kadar, oto lastik bayilerince düzenlenen kampanyalarla liste fiyatının yüzde 35 altında satılan, buna rağmen alıcısı bulunamayan kar lastiklerinin satışı, yağışların ardından arttı. Lastik bayileri de talebin artması üzerine indirimi kaldırdılar. 
     Beşevler Pirelli Bayii Şener Dalgıç, yağan kar ve yollardaki buzlanmanın vatandaşları kar lastiği almaya yönlendirdiğini söyledi. 
     Araçlarda takılı olan lastiklerin hayati önem taşıdığına dikkati çeken Dalgıç, şöyle dedi 
     ''Lastik bir otomobilin kalbidir. Özellikle kış aylarında araçlarda 4 mevsim lastik veya kar lastiği takılı olmalıdır. Kauçuktan yapılan ve üzerinde damarlar olan kar lastikleri, kaymayı önlediği için kış aylarında meydana gelebilecek olası kazaları önlemektedir. 
     Yağış öncesinde, düzenlenen kampanyalar ve indirimli fiyatlara rağmen kar lastiği satamıyorduk. Şimdi ise kar lastikleri peynir-ekmek gibi satılıyor.'' Kar lastiklerinin fiyatları, lastiğin ebadına göre 73 ila 437 milyon lira arasında değişiyor. 
     Bu arada, kar lastiği ile birlikte satışı artan zincir de 15-40 milyon lira arasında alıcı buluyor. 
     






</TEXT>
</DOC>
