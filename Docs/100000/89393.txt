<DOC>
<DOCNO> 89393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/yazar/zbirand.html </URL>
<DATE> 2002/06/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs’ta felakete gidiyoruz 
</HEADLINE>
<TEXT>

     Kıbrıs’ta çözüm bulma çabalarını hafife alıyoruz. 
     Eski alışkanlıklarımız sürüyor. "Nasıl olsa bir şey çıkmaz" diyerek, üstünde yeterince durmuyoruz. 
     Politik çevreler h l hamasi demeçlerle yetiniyor, işin temeline girmiyorlar. Kıbrıs’ta militanlık yapan nice politikacı ucuz konuşmalarla boşa zaman harcıyor. 
     Basın, üniversiteler ve diğer ilgili çevreler de, politik kadrolardan farklı değiller. Onlar da, işin sadece dış görünüşüne bakıyorlar. 
     Kimse, Kıbrıs’ta tam anlamıyla bir yol ayırımına gelindiğini, bu yılın sonuna kadar şu veya bu şekilde bir finale girileceğinin farkındaymış gibi hareket etmiyor. 
     Rüyada yaşıyoruz. 
     Kendi kendimize senaryolar üretiyor ve ne kadar da doğru hareket ettiğimize inanıyoruz. Dışımızdaki dünyanın gerçeklerini hiçbir şekilde tanımak istemiyoruz. 
     Artık uyanalım. 
     Kıbrıs’ta bir çözüm bulunamadığı taktirde, Türkiye’nin dış ilişkilerinde derin bir deprem yaşanacaktır. Bu, öylesine derin olacak ki, sadece Türkiye’yi değil, Yunanistan’ı, Kıbrıs’ı ve Avrupa Birliği’ni de etkileyecektir. 
     Bakın bizleri neler bekliyor... 
     
Çözüm bulunamazsa neler olacak...      Avrupa Birliği, Ekim-sAralık arasında bir değerlendirme yapacak ve hangi taraf çözüme yardımcı olmuşsa, ona göre bir karar verecek. 
     Eğer Rumlar çözümü zorlaştıran taraf olarak nitelenirse, üyelik süreci durdurulacak veya ertelenecek. Eğer çözümü zorlaştıran taraf olarak Türkler görülürse, Kıbrıs tam üyeliğe davet edilecek. 
     Bugüne kadar ki havayı dikkate alırsak, BM ve AB’deki genel izlenim, Rumların esnek davrandıkları, Türklerin ise çözüme yardımcı olmadıkları yönünde. 
     Anlayacağınız, Türk tarafının tutumunda önemli bir değişim ile karşılaşılmadığı taktirde, uluslararası camia, Rumların Kıbrıs’ı temsil ederek AB’ye tam üye olmasına karar verecek. O andan itibaren, Kıbrıs AB toprağı sayılacak. 
     Felaket senaryoları da bundan sonra başlayacak. 

</TEXT>
</DOC>
