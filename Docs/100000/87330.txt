<DOC>
<DOCNO> 87330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/spor/spo15.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Ruffinen gidiyor      FIFA Sözcüsü Keith Cooper, Genel Sekreter Michel Zen Ruffinen’in kupadan sonra görevini bırakacağını açıkladı. Cooper, Başkan Blatter’in parasal konularda görevini kötüye kullandığını öne süren Ruffinen’in 4 Temmuz’da istifa edeceğini söyledi. 
     
Japon adaleti      JAPONYA Adalet Bakanlığı, G.Kore hükümeti gibi benzer karar alarak, ülkedeki mahkumların kupa maçlarını televizyondan izlemelerine izin verdi. Yetkililer "Bu durumun mahkumiyetlerini yerine getirmelerine engel olacağına inanmıyoruz" açıklamasını yaptılar. 
     
Rakipte sorun      MİLLİ Takımımız’ın rakiplerinden Kosta Rika’nın başı sakatlık ve hastalıklardan bir türlü kurtulamıyor. Yıldız golcü Wanchope’un iyileşmesine sevinen Kosta Rika, şimdi de diğer bir golcüsü Parks’ın tonsilit olmasıyla sarsıldı. 
     
Çin hayali      ÇİNLİ futbolcular, Dünya Kupası’nda ortaya koyacakları performansla Avrupalı kulüplerin ilgisini çekmeyi hedefliyor. Dundee’de forma giyen Zhiyi, "Avrupa, tüm Çinli futbolcuların hayallerini süslüyor" dedi. 
     
Bahisler değişti      SÜRPRİZLE başlayan kupada bahisler de değişti. William Hill, Senegal’e mağlup olan Fransa’nın şampiyonluk şansını 1’e 3’ten, 1’e 5’e düşürdü. Senegal’in 150’de 1 olan şampiyonluk bahisi de 66’da 1’e yükseldi. 
     
Karta para cezası      İLK kez futbolculara, görecekleri kartlarda para cezası verilecek. Kasti faul, aldatmaya yönelik hareket yapan, forma çeken futbolcular ve kırmızı kart görenler 2 bin, iki sarı kart görenler bin İsviçre Frangı ceza alacak. 
     
Coco, Inter’de      İTALYA Milli Takımı’nın savunma oyuncusu Francesco Coco, Inter ile anlaştı. Geçen sezon Milan’dan, Barcelona’ya kiralanan Coco da "Eve dönmek güzel olacak" diye konuştu. 
     
Seks yasak      BELÇİKA Teknik Direktörü Robert Wasseige, futbolcularına grup maçları sonuna kadar seks yasağı getirdi. Wasseige, "Gruptan çıkarsak, eşlerini görebilirler" dedi. 
     
16 sınır dışı      JAPONYA, olay çıkarma eğiliminde bulunan 16 İngiliz holiganı sınırdışı etti. Japon meslektaşlarına yardım eden İngiliz polis şefi Ron Hogg, ortak çalışmayı sürdüreceklerini açıkladı. 
     
R. Carlos’tan aynı mesaj      BREZİLYA’NIN yıldızı Roberto Carlos, yüzde 40 performanslarının dahi Türkiye’ye yeteceği açıklamasının arkasında olduğunu söyledi. Ünlü oyuncu "Kupa için burdayız, ama Türkiye’nin amacı yok. Sözlerim küstahça değildi, düşündüğümü söyledim" dedi. Rivaldo da, Alpay’ın, "Ronaldo benden korksun" sözlerinin espri konusunu olduğunu açıkladı. 
     
Biz de boş durmuyoruz’      MİLLİ Takım Menajeri Can Çobanoğlu, Brezilya’yı yakından takip ettiklerini söyledi. Rakiplerinin dün sabah antrenman yapmadığını bildiren Çobanoğlu, öğleden sonraki idmanda gol çalışması üzerinde durduklarını belirtti. Çobanoğlu, "Rakibin ilk on biri konusunda da bilgi sahibiyiz" dedi. 
     
Başarısız prova      TÜRKİYE’NİN taktiği konusunda sürekli bilgi toplayan Brezilya’nın hocası Scolari, dünkü idmanda maçın da provasını yaptı. Scolari, yedek takımı millerin taktiğiyle sahaya sürdü, as takımı ise kendi sistemiyle oynattı. Maç golsüz berabere kapandı ve ünlü çalıştırıcının taktiği başarıya ulaşmadı. 
     
Kapılar yine kapanıyor      BREZİLYA maçına iki gün kala Ay-Yıldızlı ekibimiz bugün yeniden kapılarını medyaya kapatacak. Gang Dong Kasabası’nda günü tek çalışma ile noktalayacak olan Milliler, Brezilya karşılaşmasının son hazırlığı yarın akşam Ulsan Munsu Stadı’nda gerçekleştirecek. 
     
Taktiğe odaklandılar      ŞENOL Güneş, Brezilya maçına kadar yapılacak iki çalışmada da taktik üzerinde duracak. Dün akşamki taktik ağırlıklı çift kale maçında Güneş’in sık sık oyunu durdurup, hata yapan oyuncuları uyardığı bildirildi. Tecrübeli hoca, "Sıfır hatayla oynamalıyız" diye konuştu. 
     
İstikrarlı Türkiye      YUNAN Özel Flash Radyosu, "Komşumuz başarı yolunda istikrarlı adımlarla yürüyor" yorumunu yaptı. Ekibimizin 48 yıllık özlemi gerçekleştirdiğini hatırlatan radyo, "Uzakdoğu’ya bileklerinin hakkıyla gittiler. Büyük hedeflere ulaşmak için Hakan, Emre, Okan, Yıldıray ve Ümit’in başrolü oynayacağı kesin" ifadelerine yer verdi. 
     
Uyku hapına paydos      HONG Kong’ta bir hafta boyunca iklim şartları ve nemle mücadele eden ekibimizde uyku sorunu G.Kore’ye geldikten sonra tamamen ortadan kalktı. Tüm futbolcuların Ulsan’daki iklim şartlarına alıştığı ve geceleri uyku hapı almadan rahat uyudukları bildirildi. 
     



 SPOR 




























</TEXT>
</DOC>
