<DOC>
<DOCNO> 81903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo02.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Beşiktaş'ı gözüne kestirdi... 
</HEADLINE>
<TEXT>

     UEFA Kupası'na katılmak için ''Beşiktaş galibiyetine'' odaklanan Gaziantepspor, sezon bitiminin ardından transfere yönelecek. 
     Kulüp profesyonel futbol şubesi sorumlusu Asım Atmaz, Beşiktaş ile yapılacak karşılaşmanın kendileri açısından çok önemli olduğunu ve kazanmaktan başka çareleri olmadığını söyledi. 
     ''UEFA Kupası'na katılma yolunda Beşiktaş'ı yenerek üzerimize düşeni yapmak zorundayız. Daha sonra Denizlispor-Kocaelispor karşılaşmasının skorunu beklemeliyiz'' diyen Atmaz, şöyle devam etti 
     ''2 sezon üst üste UEFA Kupası'na katıldık. Aynı başarıyı bu sezon da göstermek istiyoruz. Gaziantepspor'dan çok, Gaziantep olarak Beşiktaş'a bir anlamda odaklandık. Son haftalarda aldığımız başarılı sonuçlarla yeniden UEFA Kupası'na katılma heyecanını duymaya başladık. 
     Sahamızda oynayacağımız Beşiktaş zaten UEFA Kupası'na katılıyor, başka da iddiası yok. Ancak bizim için bu karşılaşmayı kazanmak çok önem taşıyor. Beşiktaş'ı yenersek, UEFA Kupası'na katılma yolundaki rakibimiz Denizlispor'un sahasında Kocaelispor ile yapacağı maçta kaybedeceği puan anlam taşır.'' 
     ''HEDEF DAHA İYİ BİR TAKIM'' 
     Gelecek sezon ligde yine üst sıralar için mücedele edeceklerini ve bu hedefe uygun bir takım oluşturacaklarını ifade eden Atmaz, sözlerini şöyle sürdürdü 
     ''Gaziantepspor'un geldiği noktadan aşağı düşmemesi için kaliteli ve iyi bir kadroya ihtiyacı var. Teknik direktörümüzün görüşleri doğrultusunda başlattığımız gençleştirme operasyonu semeresini verdi. 
     Bu yıl bu kadroya başarılı olmuş, takımı yönlendirebilecek lider pozisyonunda 5-6 transfer yapmayı düşünüyoruz. İç transferde bir sorun yaşayacağımızı sanmıyorum.'' Bu arada Beşiktaş karşılaşmasının ardından teknik direktör konusunu çözmek isteyen Gaziantepspor, yeniden Samet Aybaba ile anlaşmayı düşünüyor. Gençleştirme harekatında başarılı olan ve takımı iyi tanıyan Aybaba ile yola devam etmeyi düşünen kırmızı-siyahlılar, gitmek isteyen Aybaba'yı ikna etmeye çalışacak. 
     





</TEXT>
</DOC>
