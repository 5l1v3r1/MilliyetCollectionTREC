<DOC>
<DOCNO> 52505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur20.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'liler eylem yaptı, polis biber gazıyla dağıttı 
</HEADLINE>
<TEXT>

     Halkın Demokrasi Partisi HADEP 
     İstanbul İl ve Şişli İlçe merkezlerinde dün 2 kişinin yaralanmasıyla sonuçlanan saldırıyı protesto etmek amacıyla toplanan grup, güvenlik kuvvetlerine taş atılması üzerine yapılan müdahaleyle dağıtıldı. 
     Nişantaşı'ndaki HADEP İstanbul İl Başkanlığı önünde toplanan yaklaşık 500 kişilik grup, Türkçe ve Kürtçe sloganlar atarak, ''Saldırılar barış yürüyüşümüzü engelleyemez'' yazılı döviz taşıdı. 
     Burada basın açıklaması yapan HADEP İstanbul İl Başkanı Doğan Erbaş, dün yaşanan olayı kınayarak şunları söyledi 
     ''Partimiz, yürüttüğü demokratikleşme, barış ve özgürlük mücadelesini, hiçbir oyuna gelmeden sağduyu ve kararlılıkla sürdürmeye devam edecektir. Dün il ve Şişli ilçe binamızda meydana gelen saldırılar, özellikle bazı sorumsuz siyasilerin son günlerde dile getirdikleri ırkçı söylemlerin etkisiyle gerçekleştirilmiştir.'' Erbaş, olayın faillerinin de bir an önce bulunarak yargı önüne çıkarılmasını istedi. 
     ÖDP İstanbul İl Başkanı Vahit Genç de, yaklaşık 5 ay önce kendi il merkezlerine saldırıda bulunulduğunu kaydederek, dün meydana gelen olayın da partilerine yapılan saldırıyla benzerlik taşıdığını savundu. 
     İHD İstanbul Şube Başkanı Eren Keskin de, HADEP İl Merkezi önüne gelerek açıklamaya destek verdi. 
     
     Gerginlik ve müdahale 
     Açıklamanın ardından HADEP Şişli İlçe Merkezi'ne yürümek isteyen grup, güvenlik kuvvetlerince ''toplu halde hareket etmemeleri'' konusunda uyarıldı. 
     Bunun üzerine küçük gruplar halinde ilçe merkezine ilk ulaşan topluluktan bazı kişiler, güvenlik kuvvetlerine taş attı. 
     Güvenlik kuvvetleri de, biber gazı kullanarak, küçük gruplar halinde yürüyüşü sürdüren kişileri dağıttı. Bu sırada 3 kişinin gözlem altına alındığı görüldü. 
     Güvenlik kuvvetlerinin sıktığı biber gazından etkilenen HADEP İstanbul İl Başkanı Doğan Erbaş ile diğer yöneticiler, Şişli İlçe Merkezi'ne gitmekten vazgeçtiler. 
     






</TEXT>
</DOC>
