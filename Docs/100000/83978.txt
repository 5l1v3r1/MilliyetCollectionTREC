<DOC>
<DOCNO> 83978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur03.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanalı öfkelenince zararını eli çekiyor 
</HEADLINE>
<TEXT>

     Adanalılar'ın öfkelenince ellerini cama ya da duvara vurarak duygularını ifade ettikleri, el yaralanmalarının yüzde 83'ünün de bu şekilde meydana geldiği belirlendi. 
     Çukurova Üniversitesi Ç.Ü. Tıp Fakültesi Ortopedi ve Travmatoloji Anabilim Dalı El Cerrahisi Bilim Dalı Başkanı Prof. Dr. 
     Hüseyin Bayram, yaptığı açıklamada, ellerin insan hayatında önemli bir işlevi bulunduğunu, bu nedenle herhangi bir şekilde olumsuzlukla karşılaşılmaması için özenle korunması gerektiğini söyledi. 
     ''El, mesajları iletmede, arzuları belirtmede ve bazen de söylenemeyenleri açıklamada o denli ustadır ki insan ruhundaki tezatlar onun uygulamalarıyla şekillenir'' diyen Bayram, Ç.Ü. Tıp Fakültesi Balcalı Hastanesi polikliniklerine son 3 yılda el yaralanmalarından dolayı başvuran 350 hastayı kapsayan araştırmada ilgi çekici bilgiler elde edildiğini bildirdi. 
     Araştırma kapsamındakilerin tamamının yaralanma öyküleri ile yaş ve sosyal durumlarının incelendiğini belirten Bayram, şöyle konuştu 
     ''Araştırma sonuçlarına göre, el yaralanmalarının yüzde 83'ü sinir ya da öfke anında eli cama ve duvara vurmaktan kaynaklanıyor. Ancak, cama vurma girişimi daha büyük boyutta. Yüzde 8.5'u trafik olayından, yüzde 9.5'u ise kazayla bir yere çarpmaktan kaynaklanıyor. Bu veriler de gösteriyor ki, Adanalılar öfkesini ellerini cama ya da duvara vurarak ifade ediyorlar.'' Bayram, tamamı erkek olan hastaların yaşının 18-25 yaş arasında yoğunlaştığını, önce öfke ile ellerini vurduklarını reddeden hastaların, daha sonra gerçeği söylediklerini belirtti. 
     Genelde ''Öfkeme hakim olamadım, elimi vurmasam daha kötü şeyler olabilirdi'' şeklinde savunma yaptıklarını ifade eden Bayram, hastaların yüzde 33.6'sının da alkollüyken olayı gerçekleştirdiklerinin anlaşıldığını kaydetti. 
     
     TEDAVİ UZUN VE ZOR 
     Bayram, el bileklerinin ön yüzünde 16 tane yapı bulunduğunu ve 14'ünün kirişlerden oluştuğunu belirterek, cama vurma olaylarında da 
     en çok sinirlerin zarar gördüğünü, bunun da tedaviyi güçleştirdiğini ve oldukça uzun zaman aldığını anlattı. El sinirleri zarar gördüğünde tedavinin 6 aya kadar uzadığını, ameliyatın ise 6 ya da 8 saat sürebildiğini ifade eden Bayram, hastaların taburcu olduktan sonra da özenli bir bakıma ihtiyaçlarının bulunduğunu bildirdi. Bayram, hekim önerilerine dikkat edilmediği takdirde elin eski işlevine dönmesinin zor olacağına işaret ederek, yapılacak yanlışlıkların elin kaybına kadar giden olumsuz sonuçlar doğurabileceğini sözlerine ekledi. 
     





</TEXT>
</DOC>
