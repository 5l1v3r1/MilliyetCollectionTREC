<DOC>
<DOCNO> 55741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/dunya/adun.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE DOSTLUK 
</HEADLINE>
<TEXT>

21 yıl sonra KKTC’ye geçen Klerides, fors kullanmadı. Denktaş, eski dostunu kapıda karşıladı. Rum lideri, 2.5 saatlik yemekten, memnun ve dostça ayrıldı... 
     ÖZGÜR EKŞİ Lefkoşa 

     Güney Kıbrıs Rum Yönetimi lideri Glafkos Klerides, 21 yıl sonra, aralarında Türk polislerinin de bulunduğu eskortlarla Ledra Palas sınır kapısından geçerek KKTC topraklarına ayak bastı. 
     Klerides dün akşam, KKTC Cumhurbaşkanı Rauf Denktaş'la akşam yemeğinde buluşmak üzere Lefkoşa'ya geldi. Fors kullanılmayan sivil bir araçla Kuzey Kıbrıs’a gelen Klerides, başkent Lefkoşa'da kısa bir tur attı. Klerides, daha sonra Cumhurbaşkanlığı Sarayı'na geldi. 
     Klerides'in ziyaretinde "fors" kullanmaması, KKTC topraklarına bir "dost" gibi geldiğinin işareti olarak yorumlandı. 
     KKTC'ye girerken, ellerinde beyaz balon, mum ve güvercin tutan bir grup tarafından "hoşgeldiniz" diyerek selamlanan Klerides, Denktaş tarafından da ikametg hının kapısında karşılandı. İki lider kapının önünde basına poz verdi. 
     Yemeğe, iki liderin yanı sıra BM Genel Sekreteri Kıbrıs Özel Temsilcisi Alvaro De Soto da katıldı. Denktaş, Klerides ve De Soto, masada Cumhurbaşkanlığı Sarayı fotoğrafçısı Erdal Gökhan'a poz verdi. Fotoğraflar, daha sonra Klerides ve De Soto'ya sunuldu. Tarihi yemek 2,5 saat sürdü. 
     
     Basın ordusu izledi 
     Güney Kıbrıslı gazeteciler, "Görüşmelerden birşey çıkacağını düşünmüyorduk. Olumlu havanın üzerine yemek geldi. Ancak yine de ihtiyatla karşılamak gerek. Daha önce de olumlu mesajlar vermişlerdi" dediler. Denktaş - Klerides yemeğini izlemek üzere Lefkoşa'ya gelen pek çok gazetecinin yanı sıra sarayın önünde 7 canlı yayın aracı da yer aldı. 
     
     Monica’yı konuştular 
     İkram edilen ekmek kadayıfını çok beğenen De Soto, tatlının tarifini aldı. Yemekte ABD eski Başkanı Bill Clinton’ın başarısıyla ilgili espriler de yapılırken, liderlerin "Monica olmasa daha başarılı olurdu" dediği öğrenildi. 
     İki liderin "eski günleri yadettiği" ve esprilerle geçen yemek sırasında Klerides beklenen çağrıyı yaptı ve Denktaş’ı Güney Kıbrıs’taki sarayına davet etti. 
     
Klerides’e eski dost sürprizi      KKTC Cumhurbaşkanı Rauf Denktaş ile Güney Kıbrıs Rum Yönetimi lideri Glafkos Klerides'in dün "Kuzey"de bir araya geldikleri yemek, yıllar öncesine dayanan bir arkadaşlığı da gün yüzüne çıkardı. Klerides'in Denktaş'la yiyeceği yemekte yer almasını rica ettiği Necati Münir Ertekin'in, Rum liderin 38 yıldır görmediği eski bir arkadaşı olduğu ortaya çıktı. Klerides'le 1953 yılında tanışan Ertekin, 1960 yılına kadar aynı mahkemede görev yaptıklarını söyledi. 
     
     38 yıldır görüşmüyorlar 
     Klerides'in avukat, kendisinin savcı yardımcısı olduğunu belirten Ertekin, 1960 Kıbrıs Anayasası hazırlanırken "18 ay aynı odada aynı masada dirsek dirseğe çalıştık" dedi. Ertekin, Klerides’le 1963 yılından bu yana hiç karşılaşmadıklarını ifade etti. 
     



 DÜNYA 












</TEXT>
</DOC>
