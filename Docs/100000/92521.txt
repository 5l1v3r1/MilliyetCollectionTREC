<DOC>
<DOCNO> 92521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/dunya/dun02.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenbaşı Türklere sevinmeyi yasakladı 
</HEADLINE>
<TEXT>

Türk Milli Takımı’nın Senegal galibiyeti ardından Aşkabad’da düzenlenen sevinç gösterileri Türkmen polisi tarafından engellendi 
     CENK BAŞLAMIŞ Moskova 

     Türkmenistan Devlet Başkanı Saparmurad Niyazov Türkmenbaşı , Türkiye’nin Senegal karşısında elde ettiği galibiyetin sokaklarda kutlanmasına öfkelenerek iki bakanın ve polis müdürünün maaşlarını kestirdi. 
     Rus Vremya Novostey gazetesinin haberine göre, Türkiye’nin 1 - 0 kazandığı karşılaşmanın ardından Türkiye ve Türkmenistan bayraklarıyla süslü yüzlerce araç başkent Aşkabad’ın sokaklarında sevinç turu attı. Tura, kentte yaşayan Türkler’in yanı sıra Türkmen vatandaşları da katıldı. Ancak, polisin gösteriyi engellemesi üzerine Türk vatandaşları Türkmenistan Dışişleri Bakanlığı’na başvurarak polisi protesto etti. 
     Dışişleri Bakanı R. Meredov, önce Türk vatandaşlarına hak verdi, ancak durumdan haberdar olan Türkmenbaşı’nın uyarısıyla tavrını değiştirdi. Meredov, Aşkabad’daki Türkbüyükelçiliği’ni Brezilya maçı ardından benzer sevinç gösterileri düzenlenmemesi konusunda uyardı. Türkiye’nin Brezilya maçını kaybetmesiyle ’sorun’’ kendiliğinden çözülmüş oldu. Yine de Niyazov, Dışişleri Bakanı Meredov, İçişleri Bakanı A. Kakabayev ve Aşkabad Polis Müdürü A. Atayev’in haziran ayı maaşlarını kestirdi. Rus gazetesi, ’Türkmenbaşı herhalde, kendisi talimat vermeden halkının kardeş Türkler için bile olsa sevinmesinden rahatsızlık duydu’’diye yazdı. 
     



 DÜNYA 













</TEXT>
</DOC>
