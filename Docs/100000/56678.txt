<DOC>
<DOCNO> 56678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur12.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da soğuk ve kar etkisini sürdürüyor 
</HEADLINE>
<TEXT>

     Trakya'yı 4 gündür etkisi altına alan kar yağışı ve soğuk havanın etkisi sürüyor. Bölgede kar ve buzlanma nedeniyle kapanan karayollarının büyük bölümü ulaşıma açıldı. Ulaşıma kapalı bulunan 28 köy yolunun açılması için de çalışmalar sürüyor. Keşan'da 2 kişi donarak ölürken, Uzunköprü ve Meriç ilçelerinde de ilköğretim ve liselerde eğitime 1 gün süreyle ara verildi. 
     Edirne Köy Hizmetleri İl Müdürlüğü, 30 kişi ve 8 ekiple 8 Aralık Cumartesi gecesinden bu yana kapalı köy yollarını açma çalışmalarını sürdürüyor. Köy Hizmetleri İl Müdürlüğü ekiplerinin köy yollarının açılmasının yanı sıra, karayolları ekiplerine de yardımcı oldukları bildirildi. 
     Edirne'de, il ve ilçe yollarının tamamı ulaşıma açılırken, elektrik enerjisi verilemeyen köy kalmadığı belirtildi. 2 gündür telefon görüşmeleri yapılamayan Meriç İlçesi'nde de arıza giderildi. 
     Edirne'de, Havsa'da 6, Lalapaşa'da 8, Keşan'da 6, Enez'de 6 ve Uzunköprü'de 2 köy yolunun halen ulaşıma kapalı olduğu ve bu köylerin yollarının kısa sürede açılacağı bildirildi. 
     
     İki kişi donarak öldü 
     Edirne'nin Keşan İlçesi'ndeki Müsellim Çiftliği Mahallesi'ndeki evinde tek başına yaşayan Mustafa Yazgı 72 , komşuları tarafından ölmüş olarak bulundu. Yazgı'nın cesedinde yapılan otopside donarak yaşamını yitirdiği belirlendi. 
     Bu arada, Zahireciler Sitesi yakınındaki Küçekev Lokantası'nda bekçilik yapan Hüseyin Gürel'de 67 , yoldan geçen araç sürücüleri tarafından donmuş halde bulundu. 
     
     Hastaneye başvurular arttı 
     Edirne'de, yollarda meydana gelen buzlanma nedeniyle kayarak düşen çok sayıdaki vatandaşın, kırık ve çıkık şüphesiyle hastanelere başvurduğu bildirildi. 
     Edirne'de son 4 günde SSK Hastanesi'ne 50, Devlet Hastanesi'ne 10 ve Trakya Üniversitesi Tıp Fakültesi Hastanesi'ne de 15 kişi, buzdan düşme sonucu düştü. 
     Başvuranların bir bölümü röntgen çektirerek, taburcu edilirken, kırık, çıkık ve çatlak teşhisi konulanlarda ortopedi servislerine sevk edildiler. 
     






</TEXT>
</DOC>
