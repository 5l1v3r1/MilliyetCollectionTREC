<DOC>
<DOCNO> 97180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur23.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da orman yangını... Kundaklama ihtimali yüksek 
</HEADLINE>
<TEXT>

     Muğla'nın Bodrum İlçesi Mumcular Beldesi Çamlıköy Gelinöldü mevkiinde 6-7 yerde aynı anda orman yangını çıktı. 
     Alınan bilgiye göre, saat 15.00 sıralarında başlayan yangın kısa sürede rüzgarın da etkisiyle kızılçam kaplı ormanı sardı. 
     Yangının aynı anda 6-7 yerde birden başlaması nedeniyle kundaklama ihtimali üzerinde durduklarını belirten yetkililer, söndürme çalışmalarına, çevre belediyelerin itfaiye ve Orman Bölge Müdürlüğü ekipleri yanında, İzmir'den bir helikopter, Antalya'dan bir ve Muğla'dan da üç uçak ile müdahale ettiklerini belirtti. 
     Öte yandan Muğla Valisi Hüseyin Aksoy, Bodrum'a bağlı Mumcular Beldesi Çamlıköy civarında çıkan orman yangınının, 30-40 hektarlık alanda etkili olduğunu söyledi. 
     Vali Aksoy, iki dozer, 17 arazöz, dört uçak, biri İzmir'den olmak üzere iki helikopter ve 310 personel ile yangının söndürme çalışmalarının sürdüğünü, söndürme çalışmalarına katılmak üzere Antalya'dan da bir uçağın hareket ettiğini ancak, yangın bölgesine ulaşmadığını kaydetti. 
     Yangının bir bölümünün kontrol altına alındığı haberinin kendisine iletildiğini ancak, kontrol altına alınamayan yerler olduğunu da kaydeden Vali Aksoy, ''Yangının bir kaç yerden başladığı bilgisi bana ulaştı. Çok net tespit yok ama farklı bölgelerden yangının başlaması göz önüne alınacak olursa, kundaklama da ihtimaller arasında. 
     Arkadaşlar çıkış nedenini araştırıyor'' diye konuştu. 
     





</TEXT>
</DOC>
