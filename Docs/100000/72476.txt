<DOC>
<DOCNO> 72476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/spor/spo02.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant çark etti 
</HEADLINE>
<TEXT>

Fenerbahçe Teknik Direktörü, kötü futbolun önüne geçmek için yeni formüller aramaya başladı. Alman hoca, son haftaların formsuz isimleri Andersson, Rapajc ve Simao’yu yedeğe çekti 
     YALÇIN TÜRK 

     Forvet ikiye düştü 
     LİGDE oynadığı son altı maçını kazanan ancak kötü futbol nedeniyle sürekli eleştiri toplayan Fenerbahçe’de, Teknik Direktör Werner Lorant formsuz isimleri en sonunda makasa aldı. Ümit Milli Takımı’nı izlemek için dün Antalya’ya giden Alman hocanın direktifi ile antrenör Oğuz Çetin sabahki çalışmada Andersson, Rapajc ve Simao’yu yedeğe çekti, yeni bir sistemin üzerinde durdu. 
     
     Yusuf’a şans doğdu 
     ANTALYA maçında dörtlü forvet uygulamasının iflas etmesi üzerine ileri ikilide Revivo - Oktay denenirken, bir süredir Lorant’ın gözüne girmeyi başaramayan Lazetic de A takımda kendine yer buldu. Alman hocanın haftalardır tel tel dökülen Brezilyalı Simao’nun yerine de Malatyaspor maçında Antalya’da göz dolduran Yusuf’a şans vermesi, Ogün’ü de yeniden orta sahaya çekmesi bekliyor. 
     
     Yönetime rapor 
     FENERBAHÇE Teknik Direktörü Lorant, yeni sezon için hazırladığı transfer raporunu da yönetime sundu. Alman hoca, Arjantin ve Brezilya ağırlıklı 80 yabancı oyuncu için inceleme yaptırırken, Başkan Aziz Yıldırım’a istediği futbolcuların ismini tek tek verdi. Lorant’ın görüşmede, en fazla dört yeni yabancı alınması gerektiğini bildirdiği, bunların da genç, ucuz ve koşan isimler olacağını söylediği öğrenildi. 
     
Fener non-stop      SARI-Lacivertli ekip, Malatya maçının hazırlıklarına dün de devam etti. Antrenör Oğuz Çetin oldukça yorucu geçen koşu ve depar çalışmasının ardından çift kale maç yaptırdı. Yedek takımın Andersson, Hakan, Rapajc, Ali Akdeniz ve Ceyhun’un golleri ile as takımı 5-1 yenmesi dikkat çekti. 
     OĞUZ Çetin, çift kale maçta as takımın, yedek takıma rakip sahada sürekli pres uygulamasını istedi ve top kapmaya çalışmaları için uyarılarda bulundu. Antrenmana Ümit Milli Takımı’nda bulunan Serhat katılmadı. Sarı - Lacivertli takım Malatyaspor maçı için bugün çift idman yapacak. 
     
Stada yeni ışıklandırma      FENERBAHÇE Şükrü Saracoğlu Stadı’nda uzun süredir kullanılan dev pilonlar söküldü. Avrupa statlarında kullanılan yeni bir sisteme geçen Sarı - Lacivertli kulüp, böylece ışıklandırmadan uzun süredir şikayetçi olan futbolcuların da yüzünü güldürdü. Yeni tribününün eksikleri de hızlı tamamlanırken, yetkililer Malatyaspor maçında Şükrü Saracoğlu Stadı’nın eskisine oranla daha fazla aydınlanacağı belirtildi. 
     
Kale arkası 5 milyon lira      HAFTA sonu sahasında Malatyaspor’u ağırlayacak olan Fenerbahçe’de maç biletlerinin fiyatları belli oldu. Sarı - Lacivertli yönetim kale arkası tribünlerinin 5 milyon, maraton üst tarafın 15, alt tarafın 30, numaralının ise 25 milyon liradan satılacağını açıkladı. Biletler dünden itibaren Biletix bayilerinde satışa çıktı. Fenerbahçeli taraftarların maça büyük ilgi gösterdiği belirtilirken, pazar günü stadın tamamen dolması bekleniyor. 
     



 SPOR 

























</TEXT>
</DOC>
