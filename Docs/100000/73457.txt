<DOC>
<DOCNO> 73457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo06.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Lorant geri döndü, idman programını değiştirdi 
</HEADLINE>
<TEXT>

     Fenerbahçe, 22 Mart Cuma günü kendi sahasında Gaziantepspor ile yapacağı lig maçının hazırlıklarını bugün tek antrenmanla sürdürdü. 
     Almanya'dan dönen teknik direktör Werner Lorant yönetiminde Samandıra Tesisleri'nde gerçekleştirilen ve yaklaşık 1,5 saat süren antrenmanda futbolcular, iki grup halinde minyatür kale maç ve salonda kondisyon çalışması yaptı. 
     Andersson, Serhat, Rapaiç, Yusuf, Ali Akdeniz, Ceyhun, Hakan, Revivo, Recep, Ali Güneş, Lazetic ve Oktay'dan oluşan grup önce minyatür kale maç yapıp, daha sonra salona girerken, Ogün, Rüştü, Johnson, Uche, Abdullah, Mustafa, Ümit, Oğuz, Mert, Fatih, Simao ve Mirkovic'ten oluşan diğer grup, koşu yapıp, salonda kondisyon çalışmasının ardından minyatür kale maç oynadı. 
     Ogün ve Rüştü minyatür kale maça katılmazken, bu oyuncuların salonda kondisyon çalışmasına devam ettikleri belirtildi. 
     Bu arada teknik direktör Lorant, antrenmandan önce, Malatyaspor maçından sonra yoğun eleştiri alan kaptan Ogün ile kısa bir süre sahada özel olarak görüştü. 
     Öte yandan kulüp başkanı Aziz Yıldırım, antrenman sonunda Samandıra Tesisleri'ne gelerek Lorant ve futbolcularla bir görüşme yaptı. 
     Fenerbahçe, Gaziantepsor maçının hazırlıklarını yarın sabah yapacağı antrenmanla sürdürecek. Bekar oyuncular da yarın kampa girecek. 
     Werner Lorant, Malatyaspor beraberliğinden sonra haftalık antrenman programını değiştirdi. 
     Daha önce salı ve perşembe günleri çift, diğer günler tek antrenman yaptıran Lorant, Gaziantepspor maçı öncesi açıkladığı programda, maça kadar günde tek antrenman koydu. 
     Lorant, salı günleri düzenlediği basın toplantısını da bugün yapmadı. Alman teknik adamın, 21 Mart Perşembe günü basın toplantısı düzenleyeceği bildirildi. 
     Öte yandan sarı-lacivertli futbolcular ve teknik heyet, yarın bir balık lokantasında öğle yemeği yiyecek. 
     






</TEXT>
</DOC>
