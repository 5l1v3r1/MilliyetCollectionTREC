<DOC>
<DOCNO> 67862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo19.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Galatasaray'dan korkum yok.." 
</HEADLINE>
<TEXT>

     Fenerbahçe Teknik Direktörü Werner Lorant, yarın derbi maçta karşılaşacakları Galatasaray'dan korkmadıklarını söyledi. 
     Werner Lorant, Samandıra Tesisleri'nde düzenlediği basın toplantısında, Galatasaray'dan korkmadıklarını belirterek, ''Bu bakımdan oyun sisteminde büyük değişiklik yapmayacağım. Yine savunmada çizgi biçiminde oynayacağız. Sistemi değiştirmeyi düşünmüyorum. Belki bazı oyuncuların görevi değişir. Yine de maçla ilgili değişik görüşlerim var, ancak bunları yalnızca oyuncularıma söylerim. Yarın da sahaya çıktığımızda dizilişimizi ve taktiğimizi görmüş olacaksınız'' dedi. 
     Alman çalıştırıcı, fiziksel ve ruhsal olarak Galatasaray maçına hazır olmaya çalıştıklarını da vurgulayarak, şöyle konuştu 
     ''Takımım herşeyiyle şu an için maça hazır. Milli takımlarında oynayan oyuncularım da sağlam geldi. Bu da beni mutlu eden bir konu. 
     Hafta içinde iyi çalıştık. Bu da bizim için önemliydi. Yarına en iyi biçimde hazır olmak için çalışmalarımızı sürdürüyoruz. Galatasaray karşısında hangi yabancı oyuncunun tribüne çıkacağını hep birlikte yarın göreceğiz. Yabancı oyuncularımdan birini üzülerek tribüne göndereceğim. Ayrıca Oktay da Galatasaray karşısında oynayabilir. 
     Artık bundan sonra Galatasaray maçını bekliyoruz.'' 
     
     Maçın atmosferi 
     Alman çalıştırıcı, maçın atmosferi konusundaki bir soruyu ise, ''Ben böyle atmosferlere alışık bir teknik adamım'' diye yanıtladı. 
     Lorant, Almanya'da daha kalabalık seyirci önünde birçok kez sahaya çıktığını vurgulayarak, sözlerini şöyle sürdürdü 
     ''Böyle derbi maçlara alışığım. Münih'te 65 bin seyirci önünde birçok kez maça çıktım. Burda futbolcuların bu tür atmosferdeki psikolojileri önemli. Futbolcularımdan isteğim, çıkıp en iyi biçimde oynamaları. İnşallah yarınki maçın atmosferi Münih'te yaptığım maçlardan farklı olur. En büyük umudum oyuncularımın maçın ilk dakikasından son dakikasına dek büyük bir özveriyle ve inançla oynamaları. Oyuncularımdan ellerinden geleni sahaya yansıtmaları ve hücum oynamalarını istiyorum. Şu ana dek kendi sahamızda yaptığımız 2 maçta da istediğim coşkuyu oyuncularım ortaya koydu. Galatasaray maçından da bu bakımdan umutluyum. Hatta oyuncularımın yarınki karşılaşmada daha hırslı oynayacaklarını umut ediyorum.'' 
     
     "Maçı hakem değil biz oynayacağız" 
     Lorant, bir basın mensubunun ''Galatasaray maçının hakemi Ali Aydın daha önce Ankaragücü maçında birçok kart göstermişti. Bu konuda ne düşünüyorsunuz'' biçimindeki sorusunu ise şöyle yanıtladı 
     ''Maçı oynayacak olan hakem değil, futbolculardır. Hakem yalnızca düdüğünü çalacak. Ankaragücü maçındaki kararları da doğaldı. Hangi futbolcu yanlış yaparsa, cezasını görür. Ali Aydın da Ankaragücü maçında yanlış yapan futbolcuya kartını gösterdi.'' 
     






</TEXT>
</DOC>
