<DOC>
<DOCNO> 79436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun06.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Cenin'deki mülteci kampına heyet gönderiyor 
</HEADLINE>
<TEXT>

     BM Güvenlik Konseyi, Batı Şeria'daki Cenin mülteci kampına inceleme yapmak üzere bir heyet gönderilmesini onayladı. 
     Güvenlik Konseyi, New York saatiyle cuma akşamı geç saatlere kadar süren toplantı sonunda, sert ifadeler içeren Arap tasarısının yerine hafif ifadeler içeren Amerikan tasarısını oya koydu. Tasarı oybirliğiyle kabul edildi. 
     Arap grubu adına Konsey üyesi olan Suriye tarafından sunulan tasarı, İsrail'in Güvenlik Konseyi kararlarını uygulamamasını kınıyor, İsrail ordusunun Filistin kentlerinden çekilmesini öngören kararın derhal uygulanmasını talep ediyor, Nativitas kilisesi ile Filistin lideri Yaser Arafat'ın karargahı çevresindeki ablukanın kaldırılmasını istiyor ve bölgeye uluslararası güç yerleştirilmesini öngörüyordu. 
     ABD'nin böyle bir tasarıda ısrar edilmesi halinde bunu veto edeceğini hissettirmesi üzerine, Arap ülkeleri sert ifadeler içeren tasarının oylanmasından vazgeçmek zorunda kaldı. Bunun yerine ABD tarafından hazırlanan tasarı oya konuldu. 
     Güvenlik Konseyi'nce uzun müzakereler sonunda kabul edilen bu tasarıda Cenin mülteci kampında belirlenemeyen sayıda ölü olması ve yıkımdan duyulan kaygı dile getiriliyor. 
     İnsani ve tıbbi yardım yapacak uluslararası kuruluşların sivil Filistin halkına ulaşmasının acil olduğu işaret edilen tasarıda, insani yardım kuruluşlarına özellikle Cenin'de uygulanan kısıtlamaların tamamıyle kaldırılmasını isteniyor. 
     BM Genel Sekreteri Kofi Annan'ın, Cenin mülteci kampındaki son olaylarla ilgili bir araştırma ekibi aracılığıyla sağlıklı enformasyon toplanmasına yönelik girişiminden duyulan memnuniyet dile getirilen tasarıda, bu konuda Konsey'e bilgi verilmesi öngörülüyor. 
     Tasarıda ayrıca sivillerin güvenliğinin taşıdığı öneme ve uluslararası insani hukuka saygı gösterilmesi gereğine dikkat çekiliyor. 
     





</TEXT>
</DOC>
