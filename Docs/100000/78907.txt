<DOC>
<DOCNO> 78907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko27.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "Mali Milat gibi düzenlemeler kaldırılsın" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, mali milat gibi yerli ve yabancı sermayeyi tedirgin eden düzenlemelerin gündemden kaldırılmasını istedi. 
     Yıldırım yaptığı yazılı açıklamada, 2001 yılında tahsil edilen vergi gelirlerindeki artışın, yıllık enflasyonun yüzde 12 gerisinde olduğunu belirterek, ''Vergi gelirlerindeki erime, reel kesimde yaşanan krizin boyutlarını gösteriyor'' dedi. 
     Mehmet Yıldırım, vergi gelirlerinin günden güne eridiğini, dolar bazındaki tahsilat gerilemesinin yüzde 24 seviyelerinde olduğunu savundu. 
     İlk 100 içindeki vergi rekortmenlerinin 67'sinin faaliyet konusunun menkul sermaye iradı ve gayrimenkul sermaye iradı olarak gösterildiğine dikkat çeken Yıldırım, ''Ticaret ve sanayi alanında faaliyet gösterenlerin sayısı 10'u bile bulmamaktadır. Bu liste bile reel kesimin bugünkü durumunu izah etmek için yeterli olmaktadır'' dedi. 
     İTO Başkanı Yıldırım, başta KDV oranları olmak üzere ticari faaliyetleri olumsuz etkileyen vergi oranlarının indirilmesini ve bugün AB ülkelerinin hiçbirinde görülmeyen mali milat gibi yerli ve yabancı sermayeyi tedirgin eden düzenlemelerin gündemden kaldırılmasını istedi. 
     Mehmet Yıldırım, ''Mali milatta ısrar edilirse, 1 Ocak 2003 tarihinde beyan edilecek kayıtiçi ve kayıtdışı servet unsurlarının hiçbir cezai veya mali takibata tabi olmayacağı hususunda piyasaya sağlam güvenceler verilmelidir'' görüşünü dile getirdi. 
     





</TEXT>
</DOC>
