<DOC>
<DOCNO> 51093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/soneko05.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Afganistan'da savaş için ayda 1 milyar dolar harcadı.. 
</HEADLINE>
<TEXT>

     ABD'nin Afganistan'da devam eden askeri operasyonunun maliyetinin ayda 400 milyon dolar ila 1 milyar dolar arasında olduğu tahmin ediliyor. 
     Amerikan savunma çevreleri, atılan bombaların etiket fiyatı, füzeler, bunlar için gereken yakıt, sortiler, B-2, B-52 ile diğer uçaklar düşünülerek, 7 Ekim'de başlayan Afganistan operasyonunun ABD'ye maliyetinin 1 milyar doları bulmuş olabileceği değerlendirmesini yapıyorlar. 
     Operasyonun en maliyetli kısmını ise Ekim ayından beri atılan cruise füzeleri oluşturuyor. Şu ana kadar tanesi 1 milyon dolar olan Tomahawk cruise füzelerinden 90 tane fırlatıldı. 
     Sığınak delen ''bunker-busting'' lazer güdümlü bombaların etiket fiyatı 125 bin dolar, CBU-72 bombalarının tanesinin ise 5 bin dolar olduğu belirtiliyor. 
     ABD donanmasının F-18 savaş uçaklarının 1 saatlik yakıt ihtiyacı ise 5 bin doları buluyor. Özbekistan'a yerleştirilen 1000 kişilik kara birliğinin maliyetinin ise ayda 25 milyon dolar olduğu kaydediliyor. 
     Washington'daki düşünce kuruluşlarının hazırladıkları raporlara göre, operasyonun aynı hızda devam etmesi halinde, Pentagon'un bütçesine ayda en az 500 milyon dolar eklenmesi gerekiyor. 
     ABD yönetiminin, 11 Eylül sonrasında ayırdığı 40 milyar dolarlık acil yardım paketinin 20 milyar dolarının, Pentagon'un savaş harcamalarına gitmesi bekleniyor. 
     






</TEXT>
</DOC>
