<DOC>
<DOCNO> 79936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/yazar/tamer.html </URL>
<DATE> 2002/04/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İlaç devleri, yeni ilaç keşfedemiyor 
</HEADLINE>
<TEXT>

6 yıl önce ilaç sanayiinde 18 milyar dolarlık Ar - Ge harcaması yapılırken, geçen yıl bu rakam 31 milyar dolara yükseldi. Ancak 6 yıl önce 53 ilaç patent almışken, 2001’de sadece 23 ilaç alabildi 
     Pfizer Türkiye’nin Genel Müdürü Ahmet Esen, üst yönetimden çalışma arkadaşlarıyla birlikte şirketin Ortaköy’deki merkezine birkaç köşe yazarını davet ederek sektörle ilgili geniş bilgi verdi. Esen, daha baştan "Sorunlarımız var, sizlere anlatmak istedik" diyerek durumu net olarak ortaya koydu. Sorun, "Bağ - Kur reçetelerinde bundan böyle emsaller arasında en düşük fiyatlı ilacın yazılması kararıydı. Ve bu karar, Pfizer gibi Ar - Ge’ye her yıl milyarlarca dolar harcayan patent sahibi firmaları çok olumsuz etkilerken, ilacın keşfedilmesinde hiçbir çabası olmayan jenerik firmaların ekmeğine yağ sürecekti." 
     
     Pfizer ne diyor 
     Esen’e göre "keşfedilen patentli ilaçlardan her birinin üretim aşamasına gelmesi, ortalama 880 milyon dolara mal olurken, patent süresi dolmuş her ilaç için jenerik firmalarda bu maliyet sadece 1 milyon dolar. Avrupa Birliği’ne girme hazırlıkları yapan Dünya Ticaret Örgütü üyesi Türkiye’nin patent hakları konusunda da daha titiz olması gerekir". 
     Esen ve 3 çalışma arkadaşının, ekrandaki grafik ve tabloların eşliğinde vermek istedikleri mesajın özü buydu. Tabloların tümünde Türkiye, genelde hep yapıldığı gibi milli geliri bizimkinden 5 - 10 kat yüksek Avrupa ülkeleriyle karşılaştırılıyor ve ilaç harcamalarında zengin ülkelerin zaten çok gerisinde olan Türkiye’nin daha da kısıntıya gitmesinin ne denli hatalı olduğu anlatılmak isteniyordu. Türkiye bu tutumunu devam ettirirse, yarın - öbür gün keşfedilecek yeni patentli ilaçlardan mahrum kalabilirdi... 
     
     Patentli ilaç azalıyor 
     Pfizer yetkililerinin anlattıklarını kafamda evirip çevirirken bu konuya önümüzdeki günlerde döneceğim uluslararası ilaç devlerinin bugünlerde dış basında da gazetelere manşet olmaya başladıklarını hayretle fark ettim. Önce The Wall Street Journal Europe’da, ardından International Herald Tribune’de grafiklerle de desteklenen geniş yazılarda, uluslararası ilaç devlerinin Ar - Ge harcamaları her yıl arttığı halde, yeni keşfedilen ve patenti alınan ilaç sayısında ciddi bir düşüş olduğu vurgulanıyor. 
     
     Ar - Ge çok, ilaç yok 
     Yukarıdaki grafikte de görebileceğiniz gibi ilaç devlerinin Ar - Ge bütçeleri son 6 yılda 13 milyar dolarlık artışla 18 milyar dolardan 31 milyar dolara yükselmiş. Buna karşılık onaylanıp patent alınarak piyasaya sürülmüş yeni ilaç sayısı 6 yıl önce 53’ken geçen yıl 23’e düşmüş. Nedenini öğrenince çok şaşacaksınız 
     The Wall Street Journal’ın haberine göre Ar - Ge çalışmalarını öteden beri enzimler ve kimyasallara odaklamış bulunan ilaç devleri, vücudun pek çok fonksiyonuna katalist olarak hizmet eden enzim ve kimyasalları keşfetmiş bulunuyorlar ve bu yüzden de artık Ar - Ge faaliyetlerinden randıman alamıyorlar. Yıllarca para dökülen bir araştırma, patent süresi dolmuş mevcut bir ilaca göre ancak yüzde 2 - 3’lük iyileştirme sağlayabiliyor ve dolayısıyla da piyasaya çıkarılmasına değmiyor. Çünkü piyasada aşağı - yukarı aynı işi gören belki de onda bir fiyatına benzeri bir ilaç var. Bu arada doktorlar da artık eskisi gibi hastalarına ilaç dikte edemiyor... 
     En çarpıcı örnek Amerikan ilaç devi Bristol - Myers. 1990’dan bu yana Ar - Ge’ye 16.5 milyar dolar harcadığı halde, tek bir patent bile almış değil. Bu durumda mevcut ilaçlarının patent süresinin dolmuş ya da dolmak üzere olduğunu söylemeye de herhalde gerek yok. 
     
     Devamı yarın 
     
     







Fransa ve sol 


Hangi CHP 


Yılmaz Öcalan asılmamalı 


23 Nisan Egemenliğin kaynağı gökte değil yerde... 


Altın vuruş 


Kavramlar sözlüğü 


Bağış bayramına gelin siz de katılın 


Fransa'dan seçim dersleri 


Sandıktan mesaj çıktı 


Tartışılacak rapor 


Deprem çocuklarının bayramı 


Fransa'dan Le Pen dersleri 


İlaç devleri, yeni ilaç keşfedemiyor 


Senedin iadesi lazım 


Yirmi milyon çocuğumuzu eğitmek zorundayız 


Gazioğlu Belediye şantaj yapıyor 


</TEXT>
</DOC>
