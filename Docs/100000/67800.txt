<DOC>
<DOCNO> 67800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun12.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Korelilere emredildi ''Başkanın doğum günü var sevinin'' 
</HEADLINE>
<TEXT>

     Kuzey Korelilere, bu hafta sonunda Devlet Başkanı Kim Jong-il'in 60. yaş gününü kutlamaları emredildi. 
     Pyongyang'taki diplomatik kaynaklardan alınan bilgiye göre, komünist rejim, Kim'in liderliğini pekiştirmek amacıyla her yerde kutlama törenleri düzenlenmesini emretti. Emir uyarınca, bütün okullar, fabrikalar ve işyerleri, şenliklerden en az birine katılmak zorunda. 
     Yabancı bir diplomat, ''Öğrendiğimiz kadarıyla, yatalak hastalar dışında hemen herkes yarın doğum günü kutlamalarına katılacak'' dedi. 
     Diplomat, ''Bu emre uymayanların suç işlemiş sayılacakları bildirilmiş. Kim'in doğum gününde ilk kez böyle bir şeyden söz edildiğini duyuyoruz'' diye konuştu. 
     Başkan Kim'i ''putlaştıran'' Pyongyang rejimi, 1994'te ölen baba Kim İl-sung'un 15 Nisan'daki 90. doğum yıldönümünü de müthiş törenlerle kutlayacak. 
     Kim Jong-il'in adı, geçen hafta Güney Kore sınırı yakınlarındaki Kumgang dağının yamacına 34 metre boyundaki harflerle kazılmıştı. 
     






</TEXT>
</DOC>
