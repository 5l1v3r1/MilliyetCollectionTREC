<DOC>
<DOCNO> 95217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/siyaset/siy05.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ikna olmadı 
</HEADLINE>
<TEXT>

Başbakanlık’ta muhatap arayıp da bulamayan YSK Başkanı Algan, nihayet Bahçeli ile görüştü. Ama, seçim tarihinde anlaşamadılar 
     ERSAN ATAR Ankara 

     Seçimin 3 Kasım’da yetişmeyeceğini belirten Yüksek Seçim Kurulu YSK Başkanı Tufan Algan, "3 Kasım’da yapılsın" önerisinde bulunan MHP lideri Devlet Bahçeli’yi ikna edemedi. Algan, Bahçeli ile dün yaptığı görüşmede, ilk olarak seçmen kütüklerinin yenilenmesindeki sıkıntıyı anlattı. Algan, Bahçeli’ye özetle şunları aktardı "Eskiden 20. yaşı içinde olan herkes oy kullanabiliyordu. Ancak şu andaki düzenleme seçim gününde 18 yaşını dolduranların oy kullanabileceklerini öngörüyor. Bu durumda önceki seçimlerde yıl hesabı yapılırken, şimdi gün hesabı yapılacak. Bu nedenle seçmen kütüklerinin yenilenmesi için daha çok zamana ihtiyacımız var." 
     Bahçeli’den, seçim için Kurul’a gerekli yaklaşık 35 trilyonu bulan bütçe ile altyapı hizmetlerinin karşılanacağı sözünü alan Algan, karar alındıktan sonra seçim tarihine kadar geçecek iki aylık sürenin az olduğunu anlattı. Bunun üzerine Bahçeli’nin kendisine, "Seçim kararı ve uygulamasına yönelik kanun çıkarılırken bu sıkıntılarınızı dikkate alacağız, siz de gelin anlatın. Komisyonda Meclis Anayasa Komisyonu bir değişiklik yapılabilir. O belirlenecek tarihe biz de uyarız siz de uyarsınız" yanıtını verdiği öğrenildi. 
     
Köse Yaşananlar entrika      ANKARA Milliyet 

     MHP Grup Başkanvekili İsmail Köse, partilerinden ve görevlerinden istifa eden İsmail Cem ve Hüsamettin Özkan’ın "bir oyun içinde olduklarını" öne sürerek, "Sayın Bahçeli, son olayları Ecevit’e, hükümete ve DSP’ye dışarıdan gelen bir entrika olarak görüyor" dedi. 
     TBMM Başkanı’nın MHP’nin Meclis’in 1 Eylül’de toplanması teklifini işleme koyacağını, kendilerine ilettiğini anlatan Köse, "DSP’yi kurtaracak olan MHP politikalarını benimsemesidir" diye konuştu. Özkan’ın istifasıyla başlayan süreçle ilgili olarak MHP Genel Başkanı Bahçeli’nin ne düşündüğünün sorulması üzerine "Sayın Bahçeli, son olayları, hükümete, Ecevit’e ve DSP’ye dışarıdan bir entrika olarak görüyor" diyen Köse, şöyle devam etti "Sayın Yılmaz, bu oluşumun bu kadar güçlü olduğunu tahmin etmiyordu. Basının üçlü troyka diye nitelendirdiği bu birlikteliğin ANAP’ın misyonunu da kaydırarak ve yerine ikame edilecek güç olarak gördü. Derviş’in istifasını çekmesi, Özkan Cem ikilisini zafiyete uğratacaktır. Derviş’in kalması, Yılmaz’ı da rahatlatmıştır. " 
     



 SİYASET 























</TEXT>
</DOC>
