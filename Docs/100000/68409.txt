<DOC>
<DOCNO> 68409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/spor/spo06.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
LİGE RENK GELDİ 
</HEADLINE>
<TEXT>

Renkler ve zevkler tartışılmaz. Renk aşkı olmasa, futbolun zevkine yeterince varılmaz. Zirvede ve dipte hesaplar karışınca, ligin tadına doyum olmaz. Öyleyse, yaşasın Artık bizim de çok renkli ve çok zevkli bir ligimiz var 
     TAMER BAĞLAN 

     Futbolu popüler kılan nedenlerden biri sürprize açık oluşu ise diğeri de renk aşkıdır. Seyirciler önemlidir, ancak taraftarlar ve renkler bu oyunun Olmazsa olmaz’ yanıdır. Ligdeki kıyasıya mücadele de futbol için renk anlamındadır. Geride bıraktığımız haftanın renkleri ise tartışmasız, lacivert ve sarıdır... 
     Artık dünyanın en büyük derbileri arasında gösterilen, Fenerbahçe - Galatasaray sinir savaşından Sarı - Lacivert kazançlı çıksa da, dışarıda kalan Kırmızı’ ilk kez bu kadar ön planda ve karşılaşmanın asıl rengi konumundadır. Büyük çoğunluğa göre, bu maçtaki 4 kırmızı da haklıdır. Emre’nin direkt kırmızısı belki tartışılabilir, ancak Hasan’ın Serhat’ı saçlarından çekmesi geç kalmış bir sevgililer günü öpücüğüne hazırlık olarak yorumlanamayacağına göre, ihraç kararı bizce eleştiri almamalıdır. Kalan 7 Galatasaraylı’nın başka gol yemeyerek ikili averajı koruyabilmesi ve de arkadaşlarına uymayarak hükmen yenilgiyi getirebilecek beşinci kırmızıdan uzak kalabilmesi kesinlikle övgü almalıdır. Hagi’yi atan Erol Ersoy’un o günden bu yana Cim Bom’un maçlarına verilmeyişine hayretle şahit olanlar içinse, Ali Aydın’a ne tür bir yaptırım uygulanacağı merak kaynağıdır... 
     Kadıköy’deki kadar kalabalık olmasa da, Beşiktaşlıların İnönü’deki gösterisi de izlenmeye değerdi. Türkiye’nin maça ve takımına belki de en çok konsantre olan, gereğinde destek, gereğinde protesto için yaratıcılığını sonuna kadar kulanan taraftarının desteği bir kez daha imrendirdi. Ne var ki, Beşiktaşlı futbolcular bu gücün hakkını veremedi. Liderlik hesaplarıyla tribünleri dolduran onbinleri staddan ayrılırken görenler, Başkent’in yükselen değeri Sarı - Lacivert’i bir anda unutup maçın rengi için Mor’a oy verdi... 
     7 yenilgili Fenerbahçe’nin şampiyonluk hesapları yaptığı kora kor ligimizde, Küme düşme’ muhabbetine konu olan 9 yenilgili Trabzonspor iki hafta üst üste kazanınca korkuyu bir kenara bırakıp, UEFA için yeniden ümitlendi. Gollerin sahibi Aurelio olunca, maçın rengi olarak akıllara Siyah’ geldi. Samsunspor’un yemyeşil sahasında yenilmesi sıradan, Diyarbakırspor’un Gaziantep deplasmanında 89 dakika 1 - 0’lık skoru koruması ise, sürpriz olarak nitelendirildi. Yeşil’ her iki maçta da kazananların ortak rengiydi... 
     Kocaelispor’un üstüste beşinci yenilgisiyle sonuçlanan, sarı ve kırmızının mutluluk verdiği tek maçta, Murat Ilgaz sanki renklere inat tek bir kart bile göstermedi. Haftayı başarıyla kapatan hakemlerin en hatalı renk tercihi ise, İsmet Cengiz’inkiydi. Malatyasporlu Mapeza’nın ayağının kırılmasıyla sonuçlanan pozisyonda, Denizlisporlu Coşkun’un hareketi ne kasıtlı ne de çok sertti... 
     



 SPOR 

























</TEXT>
</DOC>
