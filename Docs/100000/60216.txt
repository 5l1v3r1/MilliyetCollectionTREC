<DOC>
<DOCNO> 60216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sonspo11.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Başkan Yıldırım'a ağır eleştiri... 
</HEADLINE>
<TEXT>

     Mustafa Denizli'yi gönderdikten sonra teknik direktör arayışlarını sürdüren ve Alman Werner Lorant ile temasta olan sarı-lacivertlilerde, Fenerbahçeliler Birleşik Grup Derneği, başkan Aziz Yıldırım'ı ağır bir dille eleştirdi. 
     Dernekten yapılan yazılı açıklamada, Aziz Yıldırım, ''Hayal Taciri'' olmakla itham edilirken, şu görüşlere yer verildi 
     ''Fenerbahçe tarihi boyunca kariyer sahibi, camiayı büyük hedeflere taşıyabilecek, karizmatik teknik direktörler tarafından çalıştırılmıştır. 
     Israrlı uyarılarımıza rağmen 2 yıl önce Çek asıllı İtalyan teknik direktör Zeman konusundaki yanlış tercihle camiaya 'Pendik faciası'nı yaşatan Yıldırım, aynı yanlışa Alman spor kamuoyunda 'tescilli bir çılgın' olarak tanınan, kariyer ve karizması olmayan Alman köylüsü Werner Lorant'ı tercih etmekle devam ediyor. 
     Şubat ayında kulüpten ebediyen uzaklaştırılacak Aziz Yıldırım, Fenerbahçe'ye layık teknik adamı seçecek bilgi ve beceriye sahip olmadığı için sürekli 2. sınıf teknik adamlarla muhattap olmaktadır. 
     Fenerbahçe'ye başkanlık yapanlar arasında görev süresi dikkate alındığında, en başarısız dönemlerinden birisini yaşatan Yıldırım'ı bu son icraatı nedeniyle 'Hayal Taciri' olarak ilan ediyor ve bundan böyle tüm başarısızlığın, doğrudan kendisine fatura edileceğini hatırlatıyoruz.'' 
     






</TEXT>
</DOC>
