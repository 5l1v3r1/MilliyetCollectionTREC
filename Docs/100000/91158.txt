<DOC>
<DOCNO> 91158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/yazar/bila.html </URL>
<DATE> 2002/06/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit İdam sonbahara kaldı 
</HEADLINE>
<TEXT>

     Başbakan Bülent Ecevit’in dün DSP grup toplantısına katılması bekleniyordu. Bugün de DYP lideri Çiller ile randevusu vardı. Ancak, doktorları Ecevit’in her iki programa katılmasına da izin vermediler. 
     Başbakan Ecevit ile dün görüştük ve doktorların kararını sorduk 
     - Doktorlar dışarı çıkmanıza izin vermediler. Sağlık durumunuzda yeni bir gelişme mi var 
     - Hayır. Tam aksine her zamankinden çok daha iyi buldular ancak ayın 27’sine kadar bu tür toplantılara katılmama izin vermiyorlar. İhtimam gösteriyorlar. Doğrusu benim de sabrım artık tükeniyor. Kendimi çok iyi hissediyorum. Bir an önce normal mesaiye dönmek istiyorum. Ama doktorlar bir aylık sürenin dolmasında ısrar ediyorlar. Bu yüzden izin vermediler. 
     - İdam konusunda bir uzlaşmaya varılamadı. Meclis tatile girmeden sizce bir adım atma şansı kaldı mı 
     - Zaman çok azaldı. Maalesef yetişecek gibi gözükmüyor. Sayın Çiller, beklediğimiz desteği vermedi. Bu nedenle bu konu artık sonbahara kalmış görünüyor. 
     Başbakan Ecevit, doktorların saptadığı 27 Haziran tarihini bekliyor. Bu tarihte yapılacak kontrolden sonra doktorlar uygun görürlerse normal çalışma düzenine geçmeyi düşünüyor. İdam konusundaki tartışmalar ortaya koydu ki, konu genel olarak idam cezası değil, Abdullah Öcalan’dır. 
     1999 seçimlerinde olduğu gibi Öcalan’ın önümüzdeki seçimde de bazı partiler için en önemli "oy aracı" olarak görüldüğü anlaşılmış durumdadır. 
     MHP’nin idam cezasının kaldırılmasına karşı olan tutumu, iki gündür, "Öcalan’ın asılması" gerektiği çizgisine kaydı. MHP sözcüleri, Öcalan’ın asılması gerektiğini vurgulamaya başladılar. Bu da gösteriyor ki, ne olursa olsun, Bahçeli ve MHP, "Öcalan eksenli" politikayı temel politika halinde tutmaya devam edecekler. 
     Avrupa Birliği’ne girmek uğruna, idam cezasının Öcalan’ın da yararlanacağı şekilde kaldırılmasına destek verebileceği izlenimi veren DYP lideri Çiller ise söylemini değiştirdi. Önce, idam acil konu değil, sonra ele alınmalı diyen Çiller, şehit ailelerini kabulünde "dosya Meclis’e inerse Öcalan’ı asabiliriz, ama geç kalınıyor" anlamına gelecek ifadeler kullandı. 
     AK Parti ise gerekli çoğunluğa ulaşılamayacağını bile bile Anayasa değişikliğinde ısrar ediyor. Bu yönde teklifini imzaya açtı. AK Parti idam kalkarsa aftan yararlanamayacakları yönünde anayasal güvence istiyor. DSP, ANAP ve AK Parti’nin oyları ise böyle bir anayasal düzenlemeye yetmiyor. MHP ve DYP ise Öcalan’ın asılmasından söz ediyorlar. 
     Bu tablo idam cezasının kaldırılması konusunun kördüğüm haline geldiğini gösteriyor. Meclis’teki bu tabloyla idam cezasının kaldırılması çok zor, hatta olanaksız. 
     
     







Çiller ve Ecevit 


Coşkuyla gerçeğin hazin valsi 


İran’dan not... 


Ecevit İdam sonbahara kaldı 


Türkiye’ye küçük oyunla büyük fırsat kaçırtmak 


Ulusal kimlik aşısı 


Bankalar gerçekten turp gibi mi 


Onurlu, ama zor misyon... 


Büyüme küçüğüm, üzülürsün 


Türkiye’den Afganistan’a İslam için savaşa nasıl gidilir 


Adın ne Mualla Oh ne ala 


Denizli adalet istiyor 


Yapı Kredi şimdiden ağız sulandırıyor 


Sol niçin AB’yi istemeli 


IMF Türkiye’yi buduyor’ 


Pazarlıkla buraya kadar yürüyebildi 


</TEXT>
</DOC>
