<DOC>
<DOCNO> 77902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/spor/aspo.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet halkın nabzını tuttu 
</HEADLINE>
<TEXT>
VARSA YOKSA DERBİ 
Zirve yarışını önemli ölçüde etkileyecek dev randevuya iki gün kala söz sırasını bu kez vatandaş aldı, sonucu büyük bir merakla beklenen Beşiktaş - Fenerbahçe maçını yorumladı 
     FUAT ERCAN 

     LİGİN kaderini belirleyecek "yılın derbisi"ne sadece iki gün kaldı. Futbolcusundan teknik adamına, yöneticisinden spor yazarına kadar derbinin içinde olanların görüşlerini okurlarına duyuran, dev maçın nabzını tutan MİLLİYET, "söz hakkı" için bu kez kürsüye halkı çıkardı. Bakkalı, kasabı, manavı...İşçisi, emeklisi, memuru...Esnafı, simitçisi, kahvecisi... Şimdi söz sırası onların. 
     
Erol Özbağ Fenerbahçeli-Matbaacı      "İki takım için de çok zor bir maç olacak. Fenerbahçe puan farkı nedeniyle avantajlı gibi görünsede kaybederse ağır yara alır. Kazanırız ve şampiyonluk iddiamızı sürdürürüz. Galibiyet bize yakın" 
     
Fethi Çelik Galatasaraylı-Bankacı      "Kim kazanırsa kazansın, şampiyon biz oluruz. Gönlüm Beşiktaş’ın kazanmasından yana. Şampiyonluk yarışında bizim için Fenerbahçe kadar tehlike yaratmazlar. Böylece Fenerbahçe de yarış dışında kalmış olur" 
     
Osman Çiloğlu Fenerbahçeli-Esnaf      "Doğma büyüme Fenerbahçeliyim. Biz bu maçların takımıyız. Kimse sevdalanmasın. Nafakamızı fazlasıyla dağıttık. Bundan sonra puan bekleyen avucunu yalar. Bu maçı da alırız, şampiyon da oluruz." 
     
Mahir Balcı Fenerbahçeli-Emekli memur      "Ekonomik kriz, çarşı, pazar, elektrik - su parası, çocuk masrafı derken bunaldık da bunaldık. Aman tatsızlık tuzsuzluk olmasın, kavga dövüş çıkmasın, kan akmasın. Önce dostluk kazansın." 
     
Abdülvahap İnan Beşiktaşlı-Seyyar balıkçı      "Fenerbahçe, Galatasaray’ı, biz de Fenerbahçe’yi rahat yeneriz.. Bu hep böyle oldu. Yine böyle olacak. En büyük Beşiktaş. Fener’in hiç şansı yok" 
     
Müjdat Kuyar Beşiktaşlı-Emekli      "İnönü Stadı’ndan çıkış yok. Fenerbahçe derbi maçlarında bize karşı ne zaman kazandı ki Bu kez de hiç şansı yok. Ayrıca kaybedersek koskoca bir sezon boşa geçmiş olacak. Kazanırız." 
     
Cevat Ertan Fenerbahçeli -Market sahibi      "Bu maçı alacağız, başka yolu yok. Büyük başkan Aziz Yıldırım’a futbolcuların vereceği en büyük hediye galibiyet olacaktır. Çünkü o bunu çoktan hak etmiştir ve futbolcular da farkındadır." 
     
Talat Cansev Galatasaraylı -Oyuncakçı      " Hem iki takımın hem de taraftarlarının çok sakin olması gereken bir maç. Durumlar malum, herkes gergin. Ne satırlar çıksın, ne bıçaklar çekilsin. Canlar yanmasın, çoluk çocuk ağlamasın" 
     
Mürsel Taşdemir Beşiktaşlı-Serbest      "İlhan Mansız ve Ahmet Dursun yan yana oynarsa rahatlıkla kazanırız. Daum yine bir gariplik yapmaz ve o Rus futbolcuyu kesmezse Fenerbahçe’nin hiç şansı yok." 
     
Yusuf Subaşı Beşiktaşlı-Kömürcü      "Ligin en iyi futbol oynayan takımıyız. Fenerbahçe tarihi bir hezimet yaşayacak. Rüştü’nün yerinde olsam kariyerimi düşünür sakatım diye bu maça çıkmazdım. Herkes Beşiktaş’ı alkışlayacak." 
     
Mehmet Şerif Acar Beşiktaşlı-Öğrenci      "Sahamızda çok puan kaybettik. Açık ara puan farkıyla şampiyon olabileceğimiz bir sezondu. Bu maçın telefasi de yok, puan kaybına tahammülü de. Kazanmak zorundayız ve kazanacağız." 
     
Savaş Sözen Galatasaraylı-Esnaf      "Beşiktaş, Fenerbahçe’den daha iyi bir ekip. Ayrıca daha sistemli ve etkili bir futbol oynuyor. Kazanması da bizim işimize gelir. Fenerbahçe’nin İnönü Stadı’ndan puan çıkarması imkansız gibi." 
     
Yeter Yılmaz Fenerbahçeli-Mali Danışman      "Bayrağımı hazırladım. Maçtan sonra Taksim’de liderlik turu atacağız. Biz Beşiktaş’ı, İstanbulspor da Galatasaray’ı yenecek. Başka yolu ve formülü yok." 
     
Almanlar’ın İnönü fobisi      FENERBAHÇE ve Beşiktaş’ın Alman teknik adamlarla İnönü Stadı’nda birbirlerine şansı tutmuyor. Sarı - Lacivertliler, Alman çalıştırıcılar yönetiminde ezeli rakibi ile İnönü Stadı’nda bugüne kadar yaptığı dört maçtan sadece birini kazandı. Tek galibiyeti 1993 - 94 sezonunda 2-1 ile Osieck elde etti. Beşiktaş ise Daum ile İnönü Stadı’nda Fenerbahçe’ye karşı hiç galip gelemedi. Alman hoca üç maçın ikisi kaybetti, birinde berabere kaldı. 
     



 SPOR 




























</TEXT>
</DOC>
