<DOC>
<DOCNO> 85313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur08.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sismik - 1 gemisi "deprem araştırması" için Akdeniz'de... 
</HEADLINE>
<TEXT>

     MTA Genel Müdürlüğü'nün 1976 yılından beri Türkiye'de jeoloji ve jeofizik çalışmalarını sürdüren ve kamuoyunda Hora olarak bilinen Sismik-1 Gemisi, yeni bir göreve başladı. 
     MTA Sismik-1 Araştırma gemisi, Kıbrıs ile Türkiye arasındaki deniz alanında ve KKTC doğu kıta sahanlığında, bölgenin jeolojik yapısının ortaya çıkarılması amacıyla sismik tarama yapacak. 
     Dün denize açılan gemi, 23 Mayıs'ta Anamur'da olacak. Geminin etüd çalışmaları 10-15 gün sürecek. 
     Anadolu Ajansı muhabirinin, MTA Genel Müdürlüğü yetkililerinden aldığı bilgiye göre, Sismik-1 araştırma gemisi, deniz araştırması projesi çerçevesinde, Kıbrıs ile Türkiye arasında Antalya Körfezinin doğusundan başlayarak, doğuya doğru İskenderun Körfezi'ne kadar uzanan kesimde ve Karpas Yarımadasının güneyinde derin sismik etüd çalışmaları yapacak. 
     Sismik-1 araştırma gemisinin, sismik etüdü gerçekleştirmek üzere bölgeye dün hareket ettiğini belirten yetkililer, geminin 23 Mayıs günü Anamur'da olacağını ve yaklaşık 10-15 günü bulacak etüd çalışmalarına başlayacağını belirttiler. 
     
     DEPREMSELLİK ARAŞTIRMASI 
     Marmara bölgesinde 1999 yılında yaşanan deprem felaketinin öncesi ve sonrasında, denizlerimizin jeolojik yapısı ve depremselliği ile ilgili, ulusal ve uluslararası kapsamda çalışmalar yapıldığını hatırlatan yetkililer, bu kapsamda Akdeniz'de yeni bir projenin uygulamaya konulduğunu söylediler. 
     Gerek Toros dağlarının gerekse Kıbrıs Adasının jeolojisinin, çeşitli ülkelerin yerbilimcilerinin ilgisini çekmekte olduğunu ifade eden yetkililer, buna göre Türkiye ile Kıbrıs'ın jeolojik bakımdan karşılaştırılması ve Akdeniz'in bu kesiminin depremselliğinin, MTA Genel Müdürlüğü'nün gündeminde önemli yer tuttuğuna işaret ettiler. 
     Türkiye ile Kıbrıs arasındaki deniz bölgesine ve Karpas Yarımadası'nın hemen güneyinde kalan kıta sağlanlığına ilişkin ayrıntılı sismik verilerin, bugüne değin derlenemediğini de belirten yetkililer, oysa bu bölgenin jeolojik yapısının belirlenebilmesinin, özellikle KKTC'nin depsemselliği ve bölgedeki kıta sahanlıklarının doğal kaynak kapsamı yönünden önemi bulunduğunu vurguladılar. 
     





</TEXT>
</DOC>
