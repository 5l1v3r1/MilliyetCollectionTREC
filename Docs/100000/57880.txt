<DOC>
<DOCNO> 57880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/spor/spo12.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Figo, 2001’in en iyisi 
     REAL Madrid’in Portekizli yıldızı Luis Figo, 250 puanla FIFA tarafından 2001 yılının futbolcusu seçildi. Dünyaca ünlü 130 antrenörün oy kullandığı seçimde İngiliz Manchester Unitedlı David Beckham, 238 puanla ikinci, Real Madridli İspanyol Raul üçüncü oldu. Bayanlarda ise ABD’li Mia Hamm, zirvede yer aldı. Öte yandan France Football dergisi, Liverpoollu İngiliz Michael Owen’ı en iyi futbolcu olarak gösterdi. 
     
     Yanal’dan yaylım ateş 
     ANKARAGÜCÜ Teknik Direktörü Ersun Yanal, futbolcu ve teknik adam olarak hizmet verdiği Denizlispor’a karşı oynadıkları maçta uğradığı saldırıya isyan etti. Yanal, kendisine saldıranlara el öptüren Denizlispor’un hocası Sakıp Özberk’i eleştirip, "Bu insanların en zayıf anında kendisine de saldıracağını unutmasın. Stattaki tel örgüyü kaldırmakla övünenler, kafalarındaki tel örgüleri kaldıramamış" dedi. 
     
     Kütahyaspor galip 
     İKİNCİ Lig B Kategorisi 3. Grup’ta kar yağışı nedeniyle ertelenen maçta Kütahyaspor, Kırklarelispor’u 4 - 2 yendi. Lale Orta’nın yönettiği karşılaşmada ev sahibinin gollerini Şenol penaltı , Abdullah 2 ve Abdi attı. Öte yandan 3. Lig’de ertelenen ESKİ - Niğde, Keçiörengücü - Karaman, Aksaray - Silifke müsabakaları 23 Aralık’ta oynanacak. 
     
     Inter-Verona, Atalanta-Milan 
     İTALYA Ligi’nde Noel tatili öncesi takımlar bugün hafta içi mesaisi yapacak. Okan’ın yer almayacağı maçta Inter, Verona’yı San Siro’da ağırlayacak. 16.00’da başlayacak mücadelede Emre’nin forma giymesi bekleniyor. Milan, rakip sahada Atalanta ile aynı saatte oynayacak. 
     
     Davala şikayetçi 
     MİLANLI Ümit Davala, İtalyan medyasından şikayetçi oldu. Roma yenilgisinin ardından eleştirilen yıldız futbolcu, "Olayları olduğundan farklı şekilde göstermeyi, abartmayı çok seviyorlar. Doğruları, gerçekleri yazmanın yeterli olmadığını düşünüyorlar" dedi. 
     
     Yine mi Tyson 
     PROFESYONEL boksun sıradışı yumruğu Mike Tyson, yine "sorun" çıkardı. Nisan ayında Lennox Lewis ile ringe çıkmaya hazırlanan Tyson hakkında, New York’taki bir gece kulübünün çıkışında eski bir boksörü yumrukladığı gerekçesiyle soruşturma başlatıldı. 
     
     Dardanel-Aydın yine ertelendi 
     ÇANAKKALE’DE bugün oynanması gereken Dardanelspor - Aydınspor maçı ikinci kez ertelendi. Yoğun kar yağışı ve 18 Mart Stadı’nın zeminin futbol oynamayla elverişli olmaması nedeniyle Futbol Federasyonu maçın ileri bir tarihte yapılmasına karar verdi. 
     
     Erteleme maçları 
     İKİNCİ LİG 
     B Kategorisi 
     13.30 Mezitli - Yıl.Bosna 
     13.30 Van - Cizre 
     13.30 K.Maraş - Hakkari 
     ÜÇÜNCÜ LİG 
     13.30 Seyhan Bld. - Tarsus İY 
     13.30 Edirne - Lüleburgaz 
     



 SPOR 
























</TEXT>
</DOC>
