<DOC>
<DOCNO> 75391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/ekonomi/eko05.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Çok fena konuşmuş 
</HEADLINE>
<TEXT>

     HAKAN ŞANLITÜRK Ankara 

     Başbakan Bülent Ecevit’in, üst kurullarla ilgili açıklamalarının Başbakan Yardımcısı Mesut Yılmaz ve Devlet Bakanı Kemal Derviş’i de şaşırttığı ortaya çıktı. Yılmaz, "Çok fena konuşmuş, nereden çıktı anlayamadım" dedi. TBMM’de, Derviş’in yanına giden Yılmaz, Derviş’le konuşmasından sonra ANAP’lılara, "Sayın Derviş’i gergin gördüm. Bunu da mı görecektik ’ havasındaydı. Sayın Başbakan da fena konuşmuş. Nereden çıktı bunlar anlayamadım" değerlendirmesini yaptı. 
     Bakan Derviş, dün BDDK Başkanı Engin Akçakoca ile birlikte Başbakan Yardımcısı Hüsamettin Özkan’la bir araya geldi. Ardından Ecevit’in makamına geçerek yarım saat boyunca Başbakan’ın eleştirilerini dinledi. 
     
     IMF’nin web sitesinde 
     ANAP İstanbul Milletvekili Nesrin Nas, Ecevit’in sözlerinin IMF’nin web sitesinde yayımlandığını, uluslararası finans çevrelerinde şok yarattığını ifade etti. Nas, "Telefonlarım susmadı" dedi. Konu IMF Dış İlişkiler Direktörü Dawson’un basın toplantısında da gündeme geldi. IMF’nin web sitesinde yer alan bilgilere göre, Türkiye başbakanının özerk kurullarla ilgili değerlendirmesi’ hakkında görüşleri sorulan Dawson, "Türkiye iyi bir başlangıç yaptı. Programın yararlı olabilmesi için güçlü biçimde uygulanmasına devam etmesi gerekiyor" dedi. 
     



 EKONOMİ 



















</TEXT>
</DOC>
