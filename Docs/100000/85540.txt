<DOC>
<DOCNO> 85540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur23.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te kurusıkı tabancayla banka soymaya kalkıştı... 
</HEADLINE>
<TEXT>

     Fatih'te bulunan bir banka şubesine soygun amacıyla gelen 1 kişi, banka görevlileriyle boğuştuktan sonra yakalandı. 
     Alınan bilgiye göre, Fevzi Paşa Caddesi 100 numarada bulunan İmar Bankası Fatih Şubesi'ne saat 15.00 sıralarında gelen bir kişi, elindeki silahı güvenlik görevlisi Tahsin Akın'ın üzerine doğrulttu. 
     Akın'ın karşı koyması üzerine başlayan boğuşmaya, Şube Müdürü İsmet Turan ile bir erkek banka görevlisi daha karıştı. 
     Elinden kurusıkı olduğu anlaşılan tabancası alınan soyguncu, girişimin polise bildirilmesi ve alarm verilmesiyle olay yerine gelen güvenlik güçlerine teslim edildi. 
     Bu arada, soyguncunun arkadaşı olduğu ve banka dışında beklediği öğrenilen 25 yaşlarındaki bir kadının da, olayın ardından ticari bir otomobile binerek uzaklaştığı belirlendi. 
     Edirnekapı yönüne gittiği belirtilen bu kişinin de yakalanması amacıyla çalışmalar sürdürülüyor. 
     





</TEXT>
</DOC>
