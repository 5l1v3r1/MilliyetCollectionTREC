<DOC>
<DOCNO> 79512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur25.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun Valisi "Yardım almayan lösemi hastası yok" 
</HEADLINE>
<TEXT>

     Samsun Valisi Muammer Güler, yaptığı yazılı açıklamada, Samsun'da tedavi yardımı almayan hiçbir lösemi hastası olmadığını bildirdi. 
     Vali Güler, bazı basın organlarında yer alan ''Samsun'da lösemili çocukların ölüme terk edildiği'' yolundaki haberlerin gerçeği yansıtmadığı belirtti. Söz konusu haberler üzerine Valilik ve Ondokuz Mayıs Üniversitesi Rektörlüğü'nce inceleme yapıldığını anlatan Güler, haberde belirtilenin aksine, parasızlıktan dolayı tedavisi yarım bırakılarak hastaneden çıkarılan veya ayakta tedavileri devam edip de ilaç yardımı alamayan herhangi bir lösemili hastanın bulunmadığının anlaşıldığını kaydetti. 
     Güler, açıklamasında, sözü edilen 24 hastaya ait bilgilerin son 11 yıl içinde hastaneye başvuran lösemili çocuklara ait kayıtların dökümünü ifade ettiğine dikkati çekerek, şöyle devam etti 
     ''Lösemi hastalığından hayatını kaybeden çocukların tedavileri Üniversite Hastanesi'nde başlatılmış ve ayakta tedavileri için İl ve İlçe Sosyal Yardımlaşma ve Dayanışma Teşvik Fonu'ndan her türlü ilaç yardımı yapılmıştır. 
     Lösemiden öldüğü belirlenen hastalardan Zeynep Aksoy 1993'de, Ahmet Acar 1997'de, Rıdvan Başaslan 1998'de ve Kezban Danacıoğlu da 1999 yılında hayatlarını kaybetmiş ve bu hastaların ailelerine 
     Vezirköprü Sosyal Yardımlaşma Fonu'ndan gerekli ilaç yardımında bulunulduğu anlaşılmıştır.'' 
     
     Çoğu Samsun dışından 
     Açıklamada, lösemi tedavisinin hastane ortamında ve ayakta uzun bir süreci ve periyodik bakımı gerektirdiği anlatılarak, özellikle kırsal kesimdeki alilerin devletçe her türlü bakım ve yardımın sağlanmasına rağmen tedavileri yarım bıraktıkları veya ihmal sonucu hastalığın son aşamasında sağlık kurumlarına başvurdukları da belirtildi. Açıklamada, şöyle denildi 
     ''Söz konusu haberde belirtilen ve tedavileri yarım bırakan ailelerin adresleri Valiliğimiz ve Üniversite işbirliğinde yürütülecek ortak bir çalışmayla araştırılıp tedavilerinin devamı sağlanacak ve aileleri bu tedavileri sürdüremeyecek olanlar hakkında gerekirse koruma kararı alınacaktır. Bu çocuklardan büyük bir kısmının Samsun dışındaki il ve ilçelerde bulundukları öğrenilmiş olup ilgili valiliklerce temasa geçilmiştir.'' Vali Güler, açıklamasında, devletin bu konudaki imkanlarının yeterli olduğunu, lösemili çocuklardan sosyal güvencesi olmayanlara Yeşil Kart çıkarılarak her türlü masraflarının Sağlık Bakanlığı'nca karşılandığını da vurguladı. Güler, hastane sonrası ayakta tedavi görenlerin ilaç masrafının tümüyle il ve ilçe vakıflarından ve ihtiyaç duyulduğunda Başbakanlık Sosyal Yardımlaşma ve Dayanışmayı Teşvik Vakfı Merkez Fonu'ndan karşılandığını ifade etti. 
     Açıklamada, haberde adı geçen Vezirköprü İlçesi Kıranlan Köyü'nden Şemsi Başaslan'ın, Özkan adlı çocuğu için henüz hiçbir sağlık kurumuna başvurmadığının anlaşıldığı da belirtilerek, bu konuda kaymakamlıkça gerekenin yapılacağı bildirildi. 
     Vali Güler, açıklamasının son bölümünde, lösemili çocuğu olan ailelerden hastalarını derhal sağlık kurumlarına getirerek bakımlarını hastanede ve ayakta sürdürmeye devam etmelerini istedi. 
     





</TEXT>
</DOC>
