<DOC>
<DOCNO> 96532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun13.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İbre tersine dönüyor, Bush'un beğenilirlik oranı geriliyor... 
</HEADLINE>
<TEXT>

     ABD Başkanı George Bush'un icraatlarının halk arasındaki beğenilirlik oranı son kamuoyu yoklamasına göre yüzde 62'ye düştü. 
     Kamuoyu yoklama şirketi Zogby'nin araştırmasına göre, 12-15 Temmuz arasında ülke çapında yapılan ankette, Bush'un başkanlık yapış biçimini onaylayan seçmenlerin oranı yüzde 62'ye geriledi. Bush'un işini kötü yaptığına inananların oranı ise yüzde 38'e yükseldi. 
     ABD Başkanı, 11 Eylül terör saldırılarından sonra gösterdiği liderlik performansı ile halkın yüzde 90'ından fazlasının onayını almıştı. 
     Saldırılar öncesinde, halk arasındaki beğenilirlik oranı yüzde 50 olan Bush, 11 Eylül sonrasında hemen her kesimden destek görmesine karşın, aldığı destekte bu yılın Şubat ayından beri gözle görülür azalma oldu. Şubat ayında Bush'un beğenilirlik oranı yüzde 74'e geriledi. 
     Zogby anketine göre, her 3 Amerikalı'dan biri, geçen yıla oranla bugün ülkenin ekonomik olarak kötüleştiğine inanıyor. Yüzde 22, geçen yıla oranla ekonomik durumlarının aynı olduğunu, yüzde 45 ise ekonomik olarak daha iyi durumda olduğunu söyledi. Yüzde 31 ise iki yıl öncesine oranla bugün ekonomik olarak çok daha kötü durumda olduğunu, yüzde 51 daha iyi durumda olduğunu, yüzde 17 ise hiçbir değişiklik olmadığını söyledi. 
     Anket sonuçları, çok sayıda büyük Amerikan şirketini de içeren son borsa skandallarının, yatırım güveninin azaldığına da işaret ediyor. 
     Amerikalıların yüzde 51'i, borsaya şu sırada yatırım yapmalarının muhtemel olmadığını söyledi. Yüzde 43, skandalların hiçbir farklılık yaratmadığını savundu. 
     Bush'un beğenilirlik oranlarınındaki düşüş, şirket skandallarına yönelik tutumuyla açıklanıyor. ABD Başkanı Bush'un bizzat kendisinin, 10 yıl önce Texas'taki Harken petrol şirketinin başındayken, içerden 
     aldığı bilgiyle şirketin durumu kötüye gitmeden önce hisselerini satarak kar elde ettiği ileri sürülüyor. ABD Başkan Yardımcısı Dick Cheney'nin de başkan yardımcılığı görevinden önce başında olduğu Texas petrol şirketi Halliburton'da, hisselerini sattıktan iki ay sonra şirketin durumunun kötüleştiği, ancak satışını erken yapan Cheney'nin, 18 milyon dolar kar elde ettiği öne sürülüyor. Cheney hakkında, kamu yararına çalışan bir adli kuruluş kısa süre önce dava açtı. Bu gelişmelerin ışığında, şirketi karda göstererek hissedarları yanıltıp ceplerini dolduran yöneticilere karşı Bush yönetiminin sergilediği tutum, yetersiz bulunuyor. Geçen hafta Bush, Wall Street'te yaptığı açıklamada, yolsuz şirket yöneticilerinin 10 yıla kadar hapisle cezalandırılması gibi reformları içeren bir tasarının kongreden bir an önce geçirilmesi çağrısında bulunmuştu. Reform yasası dün, ABD Senatosu'ndan oybirliğiyle geçti. 
     





</TEXT>
</DOC>
