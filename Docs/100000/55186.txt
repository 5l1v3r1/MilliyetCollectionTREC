<DOC>
<DOCNO> 55186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun12.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna'nın cimriliği tuttu... 
</HEADLINE>
<TEXT>

     Ünlüler dünyasının en zengin yıldızlarından Madonna'nın ''cimriliği'' tuttu. ABD ve İngiltere'deki 6 emsalsiz malikanesi için milyonlarca doları gözden çıkaran yıldızın, 
     kızı Lourdes'in binicilik dersleri için pazarlığa oturması şaşırttı. 
     Internetteki ''peoplenews'' sitesinin haberine göre, kızı Lourdes'in ata binmeye heveslenmesi üzerine evinin yakınındaki haralara giden sanatçının tavırları buradakileri çok eğlendirdi. 
     Hara sahipleriyle dişe diş pazarlığa oturan Madonna, en ucuz seçeneği bulabilmek için ter döktü. Hyde Park ve Kensington'daki iki haranın sahibi olan Basia Briggs, Madonna ile yaptıkları pazarlığı, ''Kesinlikle çok gülünçtü. Madonna bir yandan, dadısı bir yandan, iki haranın da bizim olduğunu anlamadıkları için faka bastılar'' dedi. 
     Ünlü yıldızın yandaki haranın daha iyi bir teklifinin bulunduğunu söyleyerek kendilerini ikna etmeye çalıştığını anlatan Briggs, ''Sonunda bizi kandıramasa da anlaştık. Lourdes, burada iyi vakit geçirecek'' yorumunu yaptı. 
     






</TEXT>
</DOC>
