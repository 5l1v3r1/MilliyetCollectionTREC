<DOC>
<DOCNO> 66882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/spor/spo03.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SERGEN’İN BAŞI BELADA 
</HEADLINE>
<TEXT>

Yıldız futbolcunun çapraz bağlarında yırtık şüphesi belirdi. Doktorlar kesin teşhis için iç kanamanın geçmesini bekliyor. Sergen’in bu durumda sezonu kapayacağı açıklandı 
     HALİL ÖZER 

     Sergen endişeli 
     MALATYASPOR maçında sağ dizinden sakatlanan Sergen’in çapraz bağlarında yırtık olabileceği belirtildi. Maçtan hemen sonra MR’ı çekilen yıldız futbolcunun dizinde iç kanama tespit edildi. Doktorlar kesin teşhisi koymak için kanamanın geçmesini bekleyeceklerini söyledi. Burhan Uslu ise yaptığı açıklamada "Şu an kesin durumu belli olmuyor. Ama bana göre dizinde yırtık var" ifadesini kullandı. 
     
     Uslu umutsuz 
     SERGEN’İN dizindeki sakatlığa yırtık teşhisi konulursa bu oyuncu yaklaşık 4 ay sahalardan uzak kalacak ve sezonu kapayacak. Eğer sadece kıkırdakta zedelenme varsa Sergen’e artroskopi yapılacak. Sergen bu durumda bir ay oynayamayacak. Sergen’in sakatlığının Ronaldo’nun sakatlığı ile benzer olduğu belirtildi. Burhan Uslu "Umarız yırtık yoktur, yoksa uzun süre sahalardan uzak kalır. Ama fazla umudum yok" diye konuştu. 
     
     Zor durumda kaldı 
     BEKLENMEYEN sakatlık Sergen’i transfer öncesinde de zor durumda bıraktı. Sarı - Kırmızılı yönetim zaten Sergen’in bonservisini almak konusunda kararsızdı. Bu sakatlıktan sonra yönetim büyük bir olasılıkla bu oyuncunun bonservisini almayacak. Yönetimin Sergen’e başarılı performansı nedeniyle maç başı paralarını 300 bin dolar olarak toplu halde ödediği ortaya çıktı. Sergen oynamazsa bu para da boşa gidecek. 
     
     Mehmet Cansun tribüne iniyor 
     BAŞKAN Mehmet Cansun’un yakın çevresine Fenerbahçe ile oynanacak derbi karşılaşmasını taraftarlarla birlikte tribünde izleyeceğini söylediği belirtildi. Daha önce 2. Başkan Fatih Altaylı da aynı açıklamayı yapmıştı. Yönetici Özer Saracoğlu ise "Hem başkanı, hem de Altaylı’yı ikna edip maçı Şeref Tribünü’nde izleyeceğiz" dedi. 
     
     Jübile yasağı 
     BÜLENT Korkmaz ve Suat ile transfer masasına oturan Galatasaray yönetimi, her iki oyuncuya da iki yıllık sözleşme önerdi. Suat’ın 35, Bülent’in 34 yaşında olması nedeniyle, iki emaktar yıldız 37 yaşına kadar jubile yapamayacaklar. Abdürrahim Albayrak, "Kaptanlara jübile yasak. Onlar yaşlandıkça gençleşiyor" dedi. 
     
     Barca ısrarcı 
     İSPANYA’NIN Barcelona kulübü Galatasaray’ın sol kanattaki yıldız oyuncularından Ergün Penbe’yi almakta kesin kararlı. Bu transfer için büyük bir uğraş veren İspanyol yöneticileri, yıldız oyuncuyu adeta kıskaca aldı. Ergün de bu transferi doğrularken, "Bir görüşme yaptık. Ancak sezon sonunu bekliyorum" diye konuştu. 
     
     Sözkesen orucu bozdu 
     GALATASARAY forması altında altı maç oynayan Murat Sözkesen ilk golünü Malatyaspor’a atarken, "Artık gerçek bir Galatasaraylı oldum" diye konuştu. Genç futbolcu, "Antalya kampında Lucescu ile konuştuktan sonra kendime geldim. Bu golün devamını getireceğim. Çok mutluyum. Başka bir takıma gitmeyi düşünmüyorum" dedi. 
     
     Altın Aslan 
     MÜCEVHERAT kuruluşu GOLDAŞ ile Galatasaray Kulübü, amblem, renk, marka ve logolarının takı ve aksesuar olarak üretilmesi konusunda işbirliğine gidiyor. Projeyle ilgili sözleşme yarın GOLDAŞ Yönetim Kurulu Başkanı Hüseyin Yalınkaya, Galatasaray Başkanı Mehmet Cansun ve futbolcuların katılacağı bir törenle imzalanacak. 
     
     



 SPOR 


























</TEXT>
</DOC>
