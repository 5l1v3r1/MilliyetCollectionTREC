<DOC>
<DOCNO> 63643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur09.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Terörün kökü kazındı" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, partisinin grup toplantısında yaptığı konuşmada, bölücü-yıkıcı örgütün, elebaşının yakalanmasından sonra strateji değişikliğine gittiğini belirterek, ''Buna göre, sıcak terör yöntemi ikinci plana çekilmiş, bunun yerine siyasallaşma taktikleri ön plana çıkarılmıştır. Diğer yandan nihai hedeflerine ulaşmak için kurumsal çalışmaların yoğunlaştırılması da kararlaştırılmıştır'' dedi. 
     Bazı Avrupa ülkeleri ile Türkiye içinden de sağlanan destekle bu yeni stratejinin uygulamaya çalışıldığını anlatan Bahçeli, bu kapsamda masum gençleri de kullanarak çeşitli kitlesel eylemler ve kampanyalar düzenlendiğini kaydetti. 
     Bahçeli, şöyle konuştu 
     ''Anayasamızın 42. maddesinde Türkçe'den başka hiçbir dilin Türk vatandaşlarına ana dil olarak okutulamayacağı açıkça yer almasına rağmen, böyle bir eylem planlanmış ve uygulama safhasına geçilmiştir. 
     Sıradan bir eylem görüntüsü verilen bu kampanyanın aslında planlı bir oyunun parçası olduğuna şüphe bulunmamaktadır. Bunun yanında, dış dünyaya bazı mesajlar verilmek istenmekte, akılları sıra ülkemizi köşeye sıkıştırma hesapları yapılmaktadır. 
     Ülkemizin birlik ve dirliği konusunda hassasiyet taşımayan ve jeopolitik denklemleri dikkate alan bazı çevrelerin bu tür eylemleri örtülü biçimde de olsa meşru görme ve gösterme gayreti içinde olmaları ayrı bir üzüntü kaynağını oluşturmaktadır. Ancak, böyle bir anlayışın bölücü-yıkıcı unsurların ekmeğine yağ sürmekten başka bir sonuç doğurmayacağı unutulmamalıdır.'' Devlet Bahçeli, bölücü-yıkıcı terör örgütlerinin kökü kazınıncaya kadar terörle mücadelenin tamamlanmış sayılmayacağını dile getirerek, Türkiye'nin milleti ve devleti ile birliğini, dirliğini tehdit eden her unsura karşı mücadelesini sürdüreceğini kaydetti. 
     






</TEXT>
</DOC>
