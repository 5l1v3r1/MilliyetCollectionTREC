<DOC>
<DOCNO> 72071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/spor/aspo.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’daki büyük yarış öncesi iki aday MİLLİYET için buluştu 
</HEADLINE>
<TEXT>
Kardeş kardeşe 
Mehmet Cansun ile Özhan Canaydın, 23 Mart’taki kongre için birbirlerine zeytin dalı uzattılar, plan ve programları hakkında Sarı-Kırmızılı camiaya önemli mesajlar yolladılar 
     ÖZEL HABER HALİL ÖZER 

Cansun diyor ki      "İki yılımız var" 
     "Galatasaray’ın, Avrupa’nın elit takımları arasına girmesi için daha iki senesi var. Bu süreçte, şirketleşmenin devam etmesi de şart. Kulübümüz bu yola girmiştir. Her ikimizin programında da stat var. Uygulamada farklılıklar olabilir, ama sonuçta ikimiz de Ali Sami Yen Stadı’nı yapacağız. Örneğin ben daha kısa vadede bir şeyler yapılması yönteminden yanayım. Özhan ağabey ise tribün tribün yıkılıp, yapılmasından yana." 
     
     Holding patronluğu 
     "Ekonomik koşullar değerinde bir büyük holding patronu olabilmeli Galatasaray. Milan en son ne zaman kupa aldı ki Ama h l sayılı kulüpler arasında. Biz de öyle olmalıyız. Aç olduğumuz için hep sportif başarıyla yetindik. Galatasaray yönetimi vitrindir. Spor kamuoyu tarafından uygun görülen isimlerin, yönetici olarak görev yapması da önemlidir. Galatasaray artık en kötü ekonomik krizde bile 100 trilyonluk bütçe çıkaran bir kulüp." 
     
     "Kimse küsmedi" 
     "Seçimde hiçbir şey belli değil. Bazen öyle durumlar oluyor ki, adamın oğlu, gidip babasına bile oy vermiyor. Camialarda kırılma olmaz. O zaman geçen yıllarda Faruk Süren de hiç aday olmazdı. Adama hırsız dendi, ama küsmedi. Özhan ağabey için de, seçime girmedi diye, kaçtı dendi, o da küsmedi. Benim için de Serkan’ı aldı, Bülent’i aldı, Arif’i geri getirdi, Jardel’i sattı kulübü zarara soktu, dendi ben de kırılmadım." 
     
     Rakibe övgüler 
     "Bırak teknik direktörü, başkanlar eleştiriliyorsa demek ki tuhaf değil. O yüzden Fatih Terim’in kırıldığını düşünmüyorum. Şimdi hocana, çok iyi gidiyorsun deyip, sonra da seni kovacağım dersen, olur mu Canaydın, benim için önce ağabey, sonra çok iyi Galatasaraylı, en sonuncusu da mükemmel aile babası. Bu en önemli unsur. Bu kadar sıkıntılı yedi ay geçirmeseydim, Özhan ağabeyin karşısına rakip olarak çıkmazdım zaten." 
     
     "Bütçelememiz yanlış" 
     "Artık çok rahatlıyoruz. Bundan sonra kimse para sorunu yazamayacak gazetelerde. Mali açıdan o kadar çok tokat yedik ki. Su, hala alt dudağımızın altında duruyor. Resmen musalla taşından yeniden ayağa dikildik. Borç konusunda Özhan ağabey, murakıpların verdiği rakamlar doğrudur, diyor. Ben de, doğrudur diyorum, ama bizim bütçeleme sistemimiz yanlış. Vergi tahakkuk etmeden uzun vadeli borçlar, borca ilave edilmemeli. " 
     

</TEXT>
</DOC>
