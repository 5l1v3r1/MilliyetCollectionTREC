<DOC>
<DOCNO> 51738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sondun18.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides BM Genel Kurulu'nda Türkiye'yi şikayet etti 
</HEADLINE>
<TEXT>

     Güney Kıbrıs Rum Yönetimi GKRY lideri Glafkos Klerides, Türk yetkililerin KKTC ile birleşmeye ilişkin açıklamalarını ''tehdit'' olarak değerlendirdi ve ''Türkiye'nin ilhak tehdidinden vazgeçmesi'' gerektiğini söyledi. 
     Klerides, BM Genel Kurulu'nda yaptığı konuşmada, KKTC Cumhurbaşkanı Rauf Denktaş'ın BM Genel Sekreteri Kofi Annan'ın 5 Eylül'de yaptığı dolaylı müzakere önerisini reddetmesinin ''rahatsız edici'' olduğunu, Denktaş'ın bu konuda Ankara'dan destek aldığını belirtti. Rum lideri, ''Genel Sekreter süreci yeniden canlandırmak için girişim yapıyor. Bu nedenle ben yorumda bulunmaktan kaçınıyorum'' dedikten sonra, ''Ancak şu kadarını söyleyebilirim ki, başarısızlığın nedeni Türkiye ve Kıbrıs Türklerinin lideri Denktaş'ta çözüm konusunda siyasi arzu ve irade bulunmamasıdır'' diye konuştu. 
     ''Türk tarafının, Güvenlik Konseyi tasarılarında da yer alan ve federal bir yapıyı içeren iki toplumlu ve iki bölgeli çözüm önerisini terkettiğini'' söyleyen Klerides, Türkiye'nin adadaki varlığını ''işgal'' olarak nitelerken, ''Türk tarafının şimdi uluslararası toplumun işgal altında bulunan Kıbrıs toprağının yüzde 37'sinin yasallaştırılmasını, ayrıca Türkiye'den adaya getirilen 120 bin göçmenin durumunun onaylanmasını istiyor'' dedi. 
     Konuşmasında, Denktaş ile arasında yapılan kayıp kişilerle ilgili anlaşmanın ''Türk tarafının olumsuz tutumu'' nedeniyle uygulanamadığını iddia eden Klerides, Kıbrıs'in geleceğini, ''AB'ye üye olmuş, tüm yurttaşları için insan haklarının garanti edildiği birleşik bir federal devlet'' olarak gördüğünü, askerden arındırılmış bu devletin tek vatandaşlık, tek egemenlik ve tek uluslararası kişiliğe sahip olması gerektiğini savundu. 
     Sözlerini, ''Türk liderlerine, Kıbrıs'in işgal altında tuttukları kısmını ilhak etme tehditlerinden vazgeçmelerini tavsiye ediyorum'' diye sürdüren Klerides, Kıbrıs sorununun çözümünün bölgenin istikrarına, Türk-Yunan yakınlaşmasına ve Türkiye'nin AB'ye katılma sürecine katkı yapacağını belirtti. 
     






</TEXT>
</DOC>
