<DOC>
<DOCNO> 89483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo27.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido "Türk halkının maçlarımı seyretmesiyle motive oldum" 
</HEADLINE>
<TEXT>

     ABD Profesyonel Basketbol Ligi NBA 
     takımlarından Sacramento Kings 'de forma giyen Hidayet Türkoğlu, Türk halkının kendisine çok büyük ilgi gösterdiğini belirterek, ''Bu ilgi benim performansımı olumlu yönde etkiledi'' dedi. İstanbul'a dönüşünün ardından Polat Renaissance Oteli'nde menajeri Tolga Tuğsavul ile birlikte bugün bir basın toplantısı düzenleyen Hidayet Türkoğlu, ''ABD'de olduğum süre içinde Türk halkının bana ilgisi çok fazlaydı. Bana Oğlum senin yüzünden sabahlara kadar uykusuz kalıyoruz, ders çalışamıyoruz diye sitem edenler vardı. Türk halkının uykusuz kalıp maçlarımı izlemesi beni motive etti. Bundan dolayı çok mutluyum'' diye konuştu. 
     
     ''LOS ANGELES LAKERS'TAN ÇOK HAKEMLER AĞIR GELDİ'' 
     Gazetecilerin soruları üzerine, Los Angeles Lakers ile yaptıkları final serisi maçlarına değinen Hidayet, seriyi kazanmalarını hakemlerin engellediğini ileri sürdü. 
     Final serisinde ellerinden geleni yaptıklarını kaydeden Hidayet, sözlerini şöyle sürdürdü 
     ''Los Angeles Lakers değil, hakemler bize ağır geldi. Seriyi 4-1 veya 4-2 önde bitirmemiz lazımdı. Hakemlerin devreye girmesiyle elendik. NBA organizasyonunun da bunda rolü var. Reklam açısından New Jersey ile Los Angeles Lakers finalini uygun gördüler. Biz çıksaydık New Jersey'e karşı 4-0 yapardık. Son maçlarda şanssızlıklar da oldu. 
     Stojakoviç'e pas verdim. Sakatlıktan yeni çıkmıştı hazır değildi. 
     Atışı iyi olmadı. Bizim takımda kim iyi durumdaysa antrenör onun atmasını istiyor. Ben atmadığım birçok zamanlarda azar işittim.'' Bir gazetecinin, ''Shaquille O'Neal tevizyondan göründüğü gibi korkutucu ve ürkütücü mü '' sorusuna Hidayet gülerek, ''Gördüğünüz gibi'' yanıtını verdi. 
     Hidayet, Sacramento Kings'in geçen sezon yarı final, bu sezon final oynadığını, gelecek sezon takımın daha da iyi olacağını kaydetti. 
     Hidayet Türkoğlu, play-off serisi maçlarına kötü başladığını ve korkak davrandığını, ancak daha sonra güvenin geri geldiğini ve takıma katkı sağladığını söyledi. 
     
     ''ABD'DE KENDİMİ YALNIZ HİSSEDİYORUM'' 
     Türkoğlu, NBA'de tek Türk oyuncu olduğu için kendini yalnız hissettiğini ve NBA'ye yeni Türk oyuncuların gelmesini istediğini dile getirdi. 
     Mehmet Okur'un gelecek sezon için NBA'ye gelebileceğini anlatan Hidayet, ''NBA farklı, Avrupa farklı. Avrupa'da daha fazla para kazanabilirsiniz. Ben parayı değil, kariyeri düşündüm. Buraya gelmek isteyen Türk arkadaşlar, bu düşüncede olurlarsa başarılı olabilirler. 
     Mehmet çok isterse başarılı olur. Ben Kerem Tunçeri ile Hüseyin Beşok'un da NBA'de oynayabileceğini düşünüyorum'' diye konuştu. 
     Hidayet, kariyerini NBA'de bitirmek istediğini kaydederek, sözlerini şöyle sürdürdü 
     ''Gencim, sağlamım ve iyi durumdayım. İnşallah NBA'de kariyerimi tamamlarım. İlk gittiğimde rüya gibiydi. Sonra arkadaşlarım ve antrenörümün iyi davranmasıyla performansımı artırdım. Fiziksel eksikliğim var. İlk sezonumda az süre almama rağmen iyi şeyler yaptım. 
     Eğer Sacramento Kings beni ilk 5'te oynatmayı düşünüp bana yatırım yaparsa, kariyerimi bu kulüpte sürdürmek isterim. Çünkü NBA'de beni Hidayet yapan Sacramento Kings'tir.'' 
     
     ''DÜNYA ŞAMPİYONASI'NDA ABD İLE FİNAL OYNARIZ'' 
     14. Dünya Erkekler Basketbol Şampiyonası'na da değinen Hidayet, 
     ''İnşallah şampiyonada ABD ile final oynar ve tarih yazarız'' dedi. 
     Şampiyonada hakem etkisinin olmaması durumunda başarılı olacaklarına inandığını belirten Hidayet, ''Avrupa Şampiyonası'ndaki arkadaşlık ortamını yakalarsak başarılı oluruz. Birinci turda değil, ikinci turda Yugoslavya, İspanya ve Kanada bizi zorlar. Umarım final oynayıp, ABD ile karşılaşırız'' şeklinde konuştu. 
     Hidayet, bir basın mensubunun, ''Seni eleştiren yazarlara neden sert tepki gösterdin'' sorusunu da, ''İnsanlar attığınız sayılara göre eleştiri yapıyor. Ribaunt alıp, asist yaparak da katkı sağlarsınız. 
     Neden bu kadar eleştirildiğimi anlamadım'' diye yanıtladı. 
     Milli oyuncu, takımda ilk 5'te oyuna başladığı zaman performansının 2 katına çıktığını ve gelecek sezon da ilk 5'te başlamak istediğini dile getirdi. 
     
     ''BREZİLYA MAÇINDA BİZE HAKSIZLIK YAPILDI'' 
     Dünya Kupası'nda Türkiye'nin Brezilya ile yaptığı maçı ABD'de sabahın 02.30'unda kalkıp izlediğini belirten Hidayet, hakemlerin milli takıma haksızlık yaptığını söyledi. 
     Kosta Rika karşısında da millilerin şansız olduğunu kaydeden Hidayet, ''Ama henüz herşey bitmedi. Milli takım en azından son maçında iyi futbol oynayıp galibiyet almalı'' dedi. 
     Hidayet, bir gazetecinin, ''Ne zaman evleniyorsun'' sorusunu yanıtlarken de ''16 Haziran Pazar günü Hüseyin'i evlendiriyoruz. 
     Gelecek sezon da ben evlenebilirim'' dedi. 
     
     ''SACRAMENTO KINGS'TEN KEREM TUNÇERİ'YE TEKLİF'' 
     Basın toplantısında Hidayet Türkoğlu'nun yanında bulunan menajeri Tolga Tuğsavul ise NBA takımlarının, Hidayet ve Mehmet Okur gibi oyuncular nedeniyle Türkiye Ligi'ne ilgi gösterdiğini ifade ederek, Sacramento Kings'in Kerem Tunçeri'yi istediğini söyledi. 
     Tuğsavul, Efes Pilsenli Ender Arslan ve daha birçok genç oyuncunun, çok çalışmaları durumunda gelecekte NBA'de oynayabileceklerini savunarak, ''Hüseyin Beşok ve İbrahim Kutluay'a da teklifler var. Ama İbrahim Avrupa'da başarılı ve orada kalmak istiyor. 
     Ben Fatih Solak'ın da NBA için şu an hazır olmadığını düşünüyorum'' diye konuştu. 
     Tuğsavul, Hidayet Türkoğlu'nun ABD'de takımının en istikrarlı oyuncusu olduğunu vurgulayarak, milli basketbolcunun, gıda zehirlenmesi geçirdiği maç dışında tüm karşılaşmalarda yer aldığını ve kendisine verilen süreyi iyi değerlendirdiğini söyledi. 
     Tuğsavul, Sacramento Kings takımında Hidayet'in ilk 5'te başlaması için kulüp yetkilileriyle oturup konuşacaklarını sözlerine ekledi. 
     Bu arada, Hidayet'in giyim firması Fabrika ile 2 yıllık bir sponsorluk anlaşması imzaladığı bildirildi. 
     





</TEXT>
</DOC>
