<DOC>
<DOCNO> 87375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun13.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Kaplancılar yasağa rağmen faaliyetlerini sürdürüyor 
</HEADLINE>
<TEXT>

     Almanya'da faaliyetleri 2001 yılının Aralık ayında yasaklanan İslami Cemiyet ve Cemaatleri Birliği'nin İCCB , buna rağmen faaliyetlerini sürdürdüğü bildirildi. 
     Der Spiegel dergisi, Federal Başsavcılık'a dayanarak verdiği haberde, ''kara ses'' olarak bilinen Cemalettin Kaplan'ın cezaevinde tutuklu bulunan oğlu Metin Kaplan'ın yöneticiliğini yaptığı İCCB'nin, yasak kararından kısa bir süre sonra ''Beklenen Asr-ı Saadet'' adlı yeni bir gazeteyi piyasaya çıkarttığını yazdı. 
     Kimlikleri açıklanmayan gazete yazarlarının 1 yıla kadar hapis cezasına çarptırılabileceği ifade edilen haberde, gazetede Kaplan'ın bir mektubunun ve ''Halife devleti neden yasaklandı'' başlıklı bir yorumunun yer aldığı kaydedildi. 
     Kaplan'ın avukatı Ingeborg Naumann, Kaplan'ın bu gazeteyle hiçbir ilişkisi olmadığını, kaldığı cezaevinde mektup ve ziyaretçi kontrolleri sırasında İCCB'nin yeniden faaliyete geçtiği yönünde hiçbir delil bulunmadığını söyledi. 
     Düsseldorf Yüksek Eyalet Mahkemesi, dün Kaplan'ın erken tahliye talebini ''düşünceleri değişmediği'' gerekçesiyle reddetmişti. Alman yasalarına göre, cezalarının üçte ikisini tamamlayan mahkumlar, erken tahliye talebinde bulundukları takdirde, iyi halden serbest bırakılabiliyor. 
     





</TEXT>
</DOC>
