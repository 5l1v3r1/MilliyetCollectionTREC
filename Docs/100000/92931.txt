<DOC>
<DOCNO> 92931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/siyaset/asiy.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa etmeyi düşünmediğini söyleyen Hüsamettin Özkan, noktayı koydu 
</HEADLINE>
<TEXT>
Özkancı değil Ecevitçiyim 
Sağ koluyken gitgide Başbakan Ecevit’in yanından uzaklaştırılan Hüsamettin Özkan, yakın çevresine "Ben Ecevitçiyim. Ecevit’in olduğu yerde varım, olmadığı yerde yokum" diye konuştu 
     SERPİL ÇEVİKCAN Ankara 

     DSP grup toplantısına katılmaması büyük yankı uyandıran ve Rahşan Ecevit kaynaklı bir revizyona tabi tutulacağı iddia edilen Başbakan Yardımcısı Hüsamettin Özkan, son noktayı "Ben Ecevitçiyim, Özkancı diye bir şey yok. İstifayı hiç düşünmedim. Bunlar her şeyden önce partiye zarar veriyor" sözleriyle koydu. 
     Başkent kulislerinde Özkan’la birlikte ona yakın birçok bakanın hedefte olduğu, Özkan’ın istifa edeceği söylentileri yoğunluk kazandı. Özkan ise yakın çevresine bu söylentilerden duyduğu rahatsızlığı dile getirerek, şu mesajları verdi 
     
     Saygısızlık yapamam 
     "Ben Ecevitçiyim. Ecevit’in olduğu yerde varım, olmadığı yerde yokum. Ecevit’in dışında bir şey düşünmem mümkün değil. Özkancı diye bir şey olamaz. Özkancı demek’ Ecevitçi demektir. Bana Ecevit görev verdi. Bugüne kadar tartışmadan yaptığım bu görevi bundan sonra da yaparım. Kendisinden ayrı bir karar vermem mümkün değil. Ben ülkeme ve gönülden bağlı olduğum Ecevit’e hizmet etmek için siyasete girdim." 
     DSP içi karmaşa haberlerinin kendisini üzdüğünü belirten Özkan, "Bu haberler hiçbir şey değilse Sayın Ecevit’e saygısızlıktır. Ecevit ve DSP kültürü bu değildir. Yapılanlar partimize zarar vermektedir" dedi. Özkan, yakın çevresine "İstifa etmeyi hiç düşünmediğini ve Ecevit’siz bir karar vermesinin mümkün olmadığını" da ifade etti. MGK’nın ardından İstanbul’a giden Özkan’ın bugün Başbakanlık’ta yapılacak liderler zirvesine hazırlandığı belirtildi. Özkan, Başkent Hastanesi’ndeki zirveden bu yana Ecevit’le ilk kez bir araya gelecek. 
     



 SİYASET 











</TEXT>
</DOC>
