<DOC>
<DOCNO> 92311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/guncel/gun06.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Örgüt bizden şehitlik istedi’ 
</HEADLINE>
<TEXT>

PKK’nın dağ kadrosuna yetiştirilmek üzere Bursa’dan kaçırılan H.T ve Ferdi Denizhan, yaşadıklarını anlattı. HADEP’in örgüte adam topladığını iddia eden gençler, "Ailemiz baskı yapmasa, bizi bırakmayacaklardı" dediler 
     FATMA HATUN ALAGÖZ Bursa DHA 

     Bursa’da ailesinin HADEP binasını basmasının ardından PKK’nın dağ kadrosuna kazandırılmak üzere götürüldüğü İstanbul’da serbest bırakılan H.T. 16 ile örgütün elinden kaçıp kurtulan arkadaşı Ferdi Denizhan 20 , HADEP’in bölücü örgüte eleman topladığını iddia etti. Polise yaşadığı olayı anlatan H.T., "Örgüt bize gerekirse şehit olmamazı söyledi" dedi. 
     
     Terörden kaçmışlardı 
     Terör nedeniyle 5.5 yıl önce Mardin’den Bursa’ya göç ederek dokuma atölyesiyle geçimlerini sağlayan Tosun aİlesinin 5 ferdi, geçen pazartesi HADEP Yıldırım ilçe binasını basarak H.T.’yi istedi ve yöneticilere saldırdı. Baskından sonra aralarında HADEP Bursa İl Başkanı Hamdullah Yıldız, Yıldırım İlçe Başkanı Kemal Yıldırak’ın da bulunduğu 7 HADEP’li gözaltına alındı. İddiaya göre HADEP’lilerin irtibatı sonucu İstanbul’daki Asurhan İbrahim Raci Özçelik, İran ya da Irak’taki kamplara göndermesi için kendisine teslim edilen H.T.’yi serbest bıraktı. Aynı kişinin elinde olan Ferdi Denizhan da Bursa’ya kaçtı. 
     Bursa Emniyet Müdürlüğü’nde sorgulanan H.T. ilçe örgütünde folklor kursuna giderken arkadaşı Denizhan ile birlikte "eğitim görme" vaadiyle İstanbul’a götürüldüğünü söyledi. 
     
     Ailesi kurtardı 
     Özçelik’in kendilerini İstanbul Esenler’de PKK sempatizanlarının evlerine yerleştirdiğini anlatan H.T. şu ifadeyi verdi "Bize Kürdistan Devleti kuracaklarını söylediler. Bu mücadelede gerekirse şehit olmamızı istediler. Ailem baskı yapmasa beni bırakmayacaklardı. Örgütün dağ kadrosunda görev vereceklerdi." 
     Ailesinin baskın yaptığı gece HADEP yöneticileriyle telefon görüşmesi yapan Özçelik’in kendisini serbest bıraktığını kaydeden H.T. şöyle devam etti 
     "Bana, Ailen olay çıkarmış. Olay karakola intikal etti. Senin gitmen gerekiyor’ dedi. Ben de otobüsle Bursa’ya gelip polise teslim oldum. Arkadaşım Ferdi de onların ellerinden kaçtı." 
     Denizhan da, kendilerini örgütün dağ kadrosuna hazırlamaya çalıştıklarını ifade ederek "Raci Özçelik benden şüphelendi. Cep telefonumun kartını kırdı. Ben de pazartesi sabahı kalabalık bir ortamda ellerinden kaçarak Bursa’ya geldim" diye konuştu. 
     Bursa Emniyet Müdürlüğü, baskının ardında gözaltına alınan HADEP’lilerin sorgusu için savcılıktan bir günlük ek süre aldı. HADEP’lilerle kaçırılan H.T. ile Denizhan bugün adliyeye sevk edilecek. H.T.’nin annesi Hacire, babası Arif ve kardeşleri Mehmet, Melek ve Felek Tosun ise önceki gece sorgularının ardından serbest bırakıldı. 
     
     28 genç daha kayıp 
     Bursa Emniyet Müdürü Reşat Altay, aileye çocuklarına iş bulmak için yardımcı olacaklarını ilettiklerini belirtirken "Ancak Arif Tosun Gerek yok. Biz kendi yağımızla kavruluyoruz. Önemli olan oğlumuza kavuşmamızdı" dedi.. 
     Bursa’da son iki yıl içinde kaybolan 28 gençle ilgili olarak da araştırma yapan polis, gençlerin örgüt kamplarına götürüldüğü ihtimali üzerinde duruyor. Bir yetkili, gençlerden 13’ünün çocuk yetiştirme yurdu ve kadın sığınma evlerinde kaldığını belirtti. 
     



 GÜNCEL 



















</TEXT>
</DOC>
