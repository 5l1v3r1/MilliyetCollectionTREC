<DOC>
<DOCNO> 66521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/siyaset/asiy.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbulut, doğru yol’u 19 yıl sonra buldu 
</HEADLINE>
<TEXT>

ANAP’la bağlarını koparan Yıldırım Akbulut istifa dilekçesinde herhangi bir gerekçe göstermedi 
     ANKARA Milliyet 

     ANAP’tan Erzincan Milletvekili olarak 1983 seçimlerinde parlamentoya giren, Başbakan ve TBMM Başkanlığı yapan, bazı gafları nedeniyle fıkralara konu olan Yıldırım Akbulut, dün partisinden istifa etti. ANAP rozetiyle başbakanlık yapan Akbulut’un, dün ayrıldığı partisinin siyasi yelpazedeki en önemli rakibi olan DYP saflarına katılacağını açıklaması kulisleri hareketlendirdi. 
     Meclis içindeki transferler, ilk kez başbakanlık yapmış bir milletvekiline de uzandı. Akbulut, TBMM Başkanlığı’na dün sabah gönderdiği dilekçesinde istifasına herhangi bir gerekçe göstermedi. Akbulut, soruları, "Hareketim bir muhalefet hareketi değil, tamamen bireysel harekettir. Muhtemelen önümüzdeki hafta DYP’ye geçeceğim" diye yanıtladı. 
     
İstifa trafiği      Bir süre önce ANAP’tan DYP’ye geçen Balıkesir Milletvekili Agah Oktay Güner’in Akbulut’la geçen hafta içinde görüştüğü bildirildi. Yine ANAP’tan DYP’ye geçen Tekirdağ Milletvekili Enis Sülün’ün de Akbulut’la görüştüğü öğrenildi. İstifayı geçen hafta düşünen Akbulut’un, Güner’in, "Bir hafta daha dur" telkini üzerine bu haftayı beklediği kaydedildi. 
     ANAP saflarında çok önemli görevler üstlenen Akbulut’un son dönemde Genel Başkanı Mesut Yılmaz ve parti yönetimiyle bağları koptu. Buna karşın Akbulut’un partiden istifayı tercih etmesi tepkiyle karşılandı. 
     ANAP Genel Başkan Yardımcısı Selçuk Pehlivanoğlu, Akbulut’un milletvekilliğinden de istifa etmesi gerektiğini söyledi. Partinin en üst organlarında görev yapmış bir kişinin istifasının hoş karşılanmayacağını savunan Pehlivanoğlu, dünkü basın toplantısında şöyle konuştu "Siyasi partilerde kişilere değil, partilere oy veriliyor. Özellikle büyük şehirlerde halkın büyük çoğunluğu bu yönde oy kullanıyor. Partiden istifa eden kişinin milletvekilliğinden de istifa etmesi gerekir. Umuyorum ki Sayın Akbulut mesuliyetinin gereği olarak milletvekilliğinden de istifa edecektir. ANAP bir süre önce değişim kararı almıştı. Buna ayak uyduramayanlar ayrılacaktır." 
     
Adı Özal’la anıldı      ANAP’ın kuruluşunda partinin Erzincan teşkilatını oluşturan ve il başkanlığı görevini üstlenen Akbulut, 1983 seçimlerinde ANAP Erzincan Milletvekili olarak TBMM’ye girdi. Özal hükümetinde İçişleri Bakanlığı yapan Akbulut, iki kez de TBMM Başkanlığı görevini üstlendi. TBMM Başkanı olduğu dönemde Turgut Özal’ın Cumhurbaşkanı seçilmesi üzerine Başbakanlığı üstlenen ve daha sonra da ANAP Genel Başkanlığı koltuğuna oturan Akbulut, bu dönemde "Çankaya’nın hükümet üzerindeki" etkisi nedeniyle çok eleştirildi ve siyasi tarihe "Akbulut modeli" olarak geçen bir modelin baş aktörü oldu. 
     Akbulut, 1.5 yılı aşkın süre Başbakanlık’ta bulunduktan sonra kongre yarışını Mesut Yılmaz’a karşı kaybederek genel başkanlık ve Başbakanlık’tan ayrıldı. Akbulut, 20. Dönem seçimlerinde Erzincan’dan milletvekili seçilemezken, son seçimlerde ANAP Ankara Milletvekili olarak Meclis’e girerek Meclis Başkanı da seçildi. Cumhurbaşkanlığı’na da aday olan Akbulut, 1992 yılında da dönemin Cumhurbaşkanı Özal’ın istemiyle 17 arkadaşıyla birlikte ANAP’tan istifa etti ancak bir süre sonra partiye dönmüştü. 
     
ANAP 78’e düştü DSP 129 MHP 127 DYP 85 ANAP 78 AKP 53 SP 48 TDP 3 Bağımsız 15 Boş 12 Toplam 550      



 SİYASET 












</TEXT>
</DOC>
