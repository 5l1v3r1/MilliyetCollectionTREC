<DOC>
<DOCNO> 87077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/guncel/gun02.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’e bir mektup bıraktı, hayatı değişti 
</HEADLINE>
<TEXT>

23 Nisan Bayramı nedeniyle geldiği TBMM sırasına bıraktığı mektup Funda Metin’in yaşadığı dramı ortaya çıkardı. Mektubu okuyan ANAP Milletvekili Çakar kızı ve ailesini Çorum’da buldu 
     MUSTAFA İSTEMİ Ankara 

     23 Nisan Ulusal Egemenlik ve Çocuk Bayramı nedeniyle illerden gelen temsilci çocukların TBMM Genel Kurul ziyareti fakir bir çocuğun hayatını değiştiren ilginç bir rastlantıya sahne oldu. Çorum ilini temsilen Genel Kurul salonunda bulunan Funda Metin önünde bulunan davetiyeye "Bunu okuyun" diye başlayan bir mektup kaleme aldı. Funda mektubunda yaşadığı zorlukları anlattı, isyanını dile getirdi. 
     "Benim çektiğim acıları belki 50 yaşında bir insan bile çekmemiştir. Siz sadece kendinizi düşünüyorsunuz" diye yazan ve milletvekillerinin istifasını isteyen Funda mektubu oturduğu sıranın çekmecesine bıraktı. Mektup bir rastlantı sonucu ANAP Samsun Milletvekili Mehmet Çakar tarafından bulundu. 
     
     Hemen harekete geçti 
     Çakar, tepki dolu acılı mektup satırlarını okuduktan sonra hemen harekete geçti. Funda, mektubuna adını soyadını ve ilini yazmış ama adres bırakmayı unutmuştu. Genç kızın adresini bulup yola çıkan Çakar, Çorum’da mektuptaki satırları gölgede bırakan bir manzarayla karşılaştı. Funda’nın annesi Fatma birinci eşini alkolik olduğu için terk etmiş, ikinci eşinin de cezaevine girmesi üzerine çocuklarıyla yapayalnız kalmıştı. 9 çocuğundan 4’üne bakmaya devam eden ve çocuklarını okutmaya çalışan Fatma Hanım tek dayanağının kızı Funda olduğunu söyledi. 
     
Gözyaşlarını tutamadı...      Çorum Mehmet Akif İlköğretim 8. sınıf öğrencisi 15 yaşındaki Funda Metin ile Çakar’ın Kale Mahallesi’ndeki evinde buluşmaları sırasında hüzün ve sevinç yaşandı. Çakar halen öğrenimlerine yardımcı olduğu 13 çocuğun yanına Funda Metin’i de kattığını söylediği an genç kız Çakar’a sarılıp kaldı. Daha sonra Funda’nın yaşadığı acıları anlatması evde bulunanları gözyaşına boğdu. Çakar dizine oturttuğu Funda’nın sözlerinden çok etkilendi ve o da gözyaşlarını tutamadı. 
     



 GÜNCEL 
















</TEXT>
</DOC>
