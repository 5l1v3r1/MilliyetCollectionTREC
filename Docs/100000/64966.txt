<DOC>
<DOCNO> 64966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun06.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Genel Sekreteri Annan'dan Arafat'a destek 
</HEADLINE>
<TEXT>

     Resmi temaslar için Avusturya'nın başkenti Viyana'da bulunan Birleşmiş Milletler BM 
     Genel Sekreteri Kofi Annan, Filistin lideri Yaser Arafat'a destek vererek, Arafat'ın izole edilmesinin yanlış olduğunu söyledi. 
     Dolaylı yoldan ABD ve İsrail'in Arafat'a yönelik ''izolasyon politikasını'' eleştiren Annan, ''Arafat'ın nefes alamayacak kadar köşeye sıkıştırılması halinde, kendisinden beklenenleri yapamayacağını'' belirtti. 
     Annan, İsrail'in, Filistin bölgelerinde teröristlere karşı radikal eylemlere başvurmasını da yanlış bulduğunu söyledi. 
     Kofi Annan, Ortadoğu'da barışın yeniden tesisi için uluslararası bir girişimin başlatılması önerisinde de bulundu. 
     Annan'ın, Avusturya Cumhurbaşkanı Thomas Klestil ile Dışişleri Bakanı Betina Ferrero-Waldner ile yaptığı ikili görüşmelerde de İsrail-Filistin anlaşmazlığını ele aldığı ve Yaser Arafat'a karşı uygulanan ''izolasyon politikasını tasvip etmediğini'' vurguladığı belirtildi. 
     Öte yandan Arap Birliği Genel Sekreteri Amr Musa Viyana'ya geldi. 
     ABD'ye yapacağı resmi ziyaret öncesi Avusturya'ya gelen Amr Musa'nın, bugün BM Genel Sekreteri Kofi Annan ile görüşeceği bildirildi. Musa, Viyana'daki temasları sırasında Avusturya Cumhurbaşkanı Klestil, Başbakan Wolfgang Schüssel ve Dışişleri Bakanı Ferrero-Waldner ile de biraraya gelecek. 
     Bu arada, Viyana'da bulunan eski İsrail Adalet Bakanı Yossi Beilin, İsrail-Filistin anlaşmazlığındaki tırmanıştan Amerikan yönetimini sorumlu tuttu ve ''Amerikan yönetimi bizi yalnız bırakmaya karar verdi'' dedi. 
     Beilin, sorunun çözümü için tarafsız arabulucuların devreye girmesi gerektiğini savundu ve aksi takdirde ''çok korkunç olayların olacağı'' uyarısında bulundu. 
     






</TEXT>
</DOC>
