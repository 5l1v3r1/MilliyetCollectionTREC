<DOC>
<DOCNO> 91070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur35.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den AB için TBMM'de Genel Görüşme çağrısı... 
</HEADLINE>
<TEXT>

     DYP Genel Başkanı Tansu Çiller, AB konusunun topyekün olarak ele alınması gerektiğini bildirerek, ''idam ve Öcalan meselesinin daha sonraya bırakılabileceğini'' söyledi. 
     Çiller, TBMM Başkanı İzgi ile görüşmesinden sonra Meclis Basın Bürosu'nda bir basın toplantısı düzenledi. Türkiye'nin, Avrupa Birliği AB konusunda çok ciddi ve değerli bir zamanı kaybettiğini, bu konuda aldatılmaktan vazgeçilmesi gerektiğini ifade eden Çiller, TBMM'nin ''topyekün bir medeniyet projesi olan AB konusunu zaman geçirmeden ele alması'' gerektiğini belirtti. Çiller, Başbakan Bülent Ecevit ile bugün yapacağı görüşmenin iptal edilmesi konusunda, ''Başbakan'ın yokluğu bir kez daha tescil edilmiştir'' derken, Hükümet'in de artık ömrünü tamamladığını söyledi. 
     AB konusunda Hükümet'e yardımcı olmaya hazır olduklarını, ancak bu konuda Hükümet iradesinin de ortaya konulması gerektiğini bildiren Çiller, İktisadi Kalkınma Vakfı İKV Başkanı Meral Gezgin Eriş'in kendisine yaptığı ziyarete atıfta bulunarak, ''Sayın Eriş dedi ki bu mesele sadece idama, sayın Öcalan'a...'' şeklinde konuştu. Çiller, bu sözlerden hemen sonra dilinin sürçtüğünü fark ederek, ''Söylediği Sayın Öcalan olarak değil tabi '' dedi. 
     Tansu Çiller, bugün Danimarka ve İspanya Büyükelçilerini kabul ettiğini anımsatarak, şöyle konuştu 
     ''Dediler ki bugün Türkiye çok önemli bir zamanı iyi değerlendirmelidir. AB topyekün bir medeniyet projesidir. Kıbrıs'tan başlayan, Türkiye'nin önünü engelleyecek Kopenhag kriterlerinin tümünü ele alması gereği vardır. Buradan sadece birini seçerek, bunu yaparak AB'ye girecekmişiz gibi bir izlenim bırakılması bizim açımızdan bir yanılgı olarak değerlendirildi ve hatta şu ifadeyi kullandılar 
     Hatta idam meselesi bir kenara bırakılsa ve diğer bütün meseleleri Türkiye halledebilse AB'nin önündeki engelleri kaldırmada çok büyük adım atmış olur, idam ve Öcalan meselesi daha sonraya bırakılabilir. Bu bizim tezimizdir. Vakit geçmiş değil. Bu konuda Genel Görüşme yapılmalıdır. Bunu İzgi'ye de ifade ettik.'' Grup başkanvekillerinin AB konusunda önemli adımlar atılması için Meclis'te genel görüşme yapılmasını istediklerini bildiren Çiller, şunları söyledi 
     ''Çok somut duruşumuz ve görüşlerimiz kamuoyunca bilinmektedir. Bu konuda elbette Hükümet'e yardımcı olmayı, çekici güç olmayı gerekli görüyoruz. Ancak şunu da ifade edeyim ki, Hükümet'in kendi iradesinin de tecelli etmesi lazımdır. Bunun için bizatihi bir hükümet boşluğu olduğu ve Hükümet'in başının bulunmadığı gerçeği ile Türkiye yüz yüze gelmiştir. 
     Bu durumda AB gibi bir ulusal hedef için hiç kimse Türkiye'yi kandırmamalı, yanıltmamalıdır. Bunun üzerinden siyasi çıkar hesabı yaparak Türkiye'de sanki Türkiye, idam ve Öcalan meselesini hallederse, AB meselesini halledecek. Bunu kabul etmeyenler AB karşıtı şeklindeki sözler, AB yetkilileri tarafından da yalanlanmıştır. Kimse Türkiye ve bu milleti aldatmasın. Olaylar tümüyle kucaklanmalıdır.'' Tansu Çiller, Kıbrıs'ın yıl sonuna kadar AB'a üye yapılması durumunda KKTC'deki Türk ordusunun işgalci durumuna düşeceğini, buna da kimsenin razı olmaması gerektiğini söyledi. Türkiye'nin idam ve Öcalan meselesini daha sonraya bırakarak AB konusunu ele alması gerektiğini tekrarlayan Çiller, sözlerini, ''Türkiye bir an önce seçim hükümetiyle seçime gitmelidir. Bu arada siyasi partiler ve seçim yasalarını değiştirmelidir. Artık Türkiye, hükümet boşluğunu ve yokluğunu kabul etme noktasındadır'' şeklinde tamamladı. 
     DYP Genel Başkanı Tansu Çiller, basın toplantısının ardından gazetecilerin sorularını cevaplandırırken, koalisyon ortağı partilerin genel başkanlarıyla görüşmek için randevu talep ettiğini bildirdi. 
     Çiller, Başbakan Bülent Ecevit ile yapacağı görüşmenin sağlık nedenleriyle iptal edildiğini hatırlatarak, ANAP Genel Başkanı ve Başbakan Yardımcısı Mesut Yılmaz ile yarın saat 13.00'de biraraya geleceğini bildirdi. Çiller, MHP Genel Başkanı ve Başbakan Yardımcısı Devlet Bahçeli ile yarın saat 10.00'da görüşmek üzere randevu istediğini, ancak Bahçeli'nin İstanbul'da bir programı olduğu için bu randevunun gerçekleşmediğini söyledi. 
     Çiller, daha sonraki günlerde randevu taleplerini yenileyeceklerini kaydetti. 
     Tansu Çiller, ''Başbakan Ecevit'in randevusunu iptal etmesini ve grup toplantısına katılmayışını nasıl değerlendiriyorsunuz '' şeklindeki soru üzerine de, ''Başbakan'ın yokluğu bir kez daha tescil edilmiştir. Kendisine acil şifalar diliyoruz. Biz kimsenin sağlığı üzerinden politika yapmayız ama tıpla da zıtlaşılmıyor'' diye konuştu. 
     Türkiye'nin artık biran önce yeni bir hükümet kurmasının zamanı geldiğini de savunan Çiller, ''Hükümet artık ömrünü tamamlamıştır'' dedi. 
     Başbakan Bülent Ecevit'e tarihi bir çağrıda bulunmak istediğini bildiren Çiller, ''AB'nin önünde engel olmaktan çekilsin'' diye konuştu. 
     Çiller, TBMM'nin çalışmaya devam etmesini ve AB'ye ilişkin düzenlemeleri gerçekleştirmesini de isteyerek, ''Meclis bu gün çalışmayacak da ne zaman çalışacak '' şeklinde konuştu. 
     





</TEXT>
</DOC>
