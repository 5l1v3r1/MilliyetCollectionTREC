<DOC>
<DOCNO> 88647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/spor/ydenizli.html </URL>
<DATE> 2002/06/08/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Kazanma hırsı 
</HEADLINE>
<TEXT>

     Takımlar oynuyor, halklar bekliyor. Hiçbir maçın rövanşı, Dünya futbolunu bu kadar cazip kılmadı. Falkland savaşı ve Maradona’nın iki golle kazandırdığı maçın iki ülke tarafından beklenen neticesi.. Bu maçlar teknik adamların motivasyon açısından çalışmaya ihtiyacı olmadığı maçlar. Ülke insanının beklentisi o kadar yüksek ki, futbolcular sadece çıkıp, kazanmaya şartlanıyor. Gerçekten görülmeye değer bir mücadeleydi. Her iki tarafın olağanüstü hırsı, karşılıklı gol pozisyonları maçın keyfini bir kat daha arttırdı. 
     İngiltere özellikle defansta ve orta sahada mükemmel bir mücadele ortaya koydu. Arjantin’in, Veron ve Batistuta gibi iki yıldızını oyundan alması içerde mücadele eden futbolcuları hem olumlu, hem olumsuz etkiledi. Hücumda Ortega, Batistuta, Aimar, Lopez bireysel üstünlükleri fazla olan futbolculardı. Buna karşılık İngiltere’nin Owen, Heskey ve daha sonra Sheringham ile yarattığı gol pozisyonları ya direği ya da Arjantin kalecisini geçemedi. Scholes’un ceza alanı dışından vurduğu vole ve kalecinin nefis kurtarışı maçın en güzel hareketiydi. 
     Bu maç, bir kez daha gösterdi ki, 8 grupta bir üst tura çıkacak takımların çoğu üçüncü maçların sonunda belli olacak. Futbol keyfi ve mücadele giderek tırmanıyor. Biz de bu mücadelenin içinde kalmak için Kosta Rika’yı geçmek zorundayız. İkinci maçlar, grupta her takımın birbirine üstünlük sağlayabileceğini bir kez daha gösterdi. 16’ya kalacak takımların içinde 4-5 sürpriz takım olacağı kesin. 
     Kısaca özetlemek gerekirse özellikle İngilizler’in iki kanat savunucusu Danny Mills ve Coll oyunun yıldızlarıydı. Arjantin’de ise Ortega etkili oyununu topla çok fazla oynayarak kendi ve takımı aleyhine çeviriyor. Oysa yetenekleri üst düzeyde olan bir futbolcu. Transferi gerçekleşirse zevkle seyredilebilir olduğunu gösteriyor. 
     



 SPOR 





































</TEXT>
</DOC>
