<DOC>
<DOCNO> 73596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun24.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Ankara Bush ile Irak konusunda pazarlık yapıyor" 
</HEADLINE>
<TEXT>

     Fransa'da yayınlanan Le Figaro gazetesinde yer alan haber yorumda, Türkiye'nin Irak'a olası bir askeri operasyon konusunda ABD yönetimiyle pazarlık yaptığı iddia edildi. 
     ''Ankara, Irak operasyonuna destek için, Bush ile pazarlık yapıyor'' başlığıyla verilen haber yorumda, Genelkurmay'a yakın bir kaynağın, ''ABD'ye hayır dememek gerekir, bu hata olur, ABD'nin yapacağı operasyona katılmayı tartışmalı ve 1926 anlaşmasının yeniden işlerlik kazanmasını istemeliyiz'' şeklindeki görüşlerine yer verildi. 
     Le Figaro, yine aynı kaynağın, ''Saddam sonrası, Irak topraklarının düzenlenmesi konusunda Türkiye söz sahibi olmalı'' şeklindeki açıklamasına dikkati çekti. 
     Fransız gazetesi, bununla birlikte, dış politita uzmanı Prof. Dr. 
     Hasan Köni'nin, ''1926 anlaşmasının tekrar canlandırılmasının hayal olduğu ve bu tür bir düzenlemenin Ortadoğu ve Avrupa'da birçok ülkenin sert tepkisine yol açacağı'' yolundaki görüşlerine yer verdi. 
     ABD Başkan Yardımcısı Dick Cheney'in Ankara'ya yaptığı ziyaret dolayısıyla kaleme alınan yazıda, ABD'nin etkili yazarlarından William Safire ve CIA'nın eski Şefi James Woolsey'in de Türkiye'nin vereceği destek karşısında Kuzey Irak petrollerinden pay almasını savundukları hatırlatıldı. 
     Fransız gazetesi, Iraklı Kürtlerin ise ABD'nin yapacağı operasyon karşısında tarafsız kalması halinde Saddam Hüseyin'in de Türkiye'ye petrol vermeye hazır olduğunu düşündüğünü yazdı. 
     Haber yorumda, ekonomiyi daha fazla zora sokacağı gerekçesiyle Türkiye'nin Irak'a yapılacak bir operasyona karşı çıktığı hatırlatıldı ve Başbakan Bülent Ecevit'in, ''Bağdat'a askeri operasyon yapmaya gerek yok'' şeklinde AB Barselona zirvesinde yaptığı açıklamaya atıfta bulunuldu. 
     






</TEXT>
</DOC>
