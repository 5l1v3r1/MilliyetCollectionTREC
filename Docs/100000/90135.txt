<DOC>
<DOCNO> 90135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/spor/spo30.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Cavcav’dan tehdit      GENÇLERBİRLİĞİ Başkanı İlhan Cavcav, Ersun Yanal’ın transferiyle Ankaragücü ile gerilen ilişkileri değerlendirdi, Cemal Aydın’a yüklendi. Cavcav, "Bu kadar feryat etmelerini anlamıyorum. Federasyona ona ev aldık, bark aldık’ gibi suç duyurusunda bulunmuşlar. Bunlar Ankaragücü gibi büyük camianın başkanına yakışmaz. Aydın karakterli bir çocuk. Eğer çok üzerimize gelirlerse, kamuoyunun bilmediği birçok olayı açıklarız" dedi. 
     
Kayıhan’dan rest      GÖZTEPE’NİN transferde yaşadığı kaos Teknik Direktör Ümit Kayıhan’ı görevden ayrılma noktasına getirdi. İstediği oyuncuları maliyetinin yüksek olduğu gerekçesiyle almayan yönetime kızan Kayıhan’ın, olumlu gelişme yaşanmaması halinde yarın görev bırakacağı öğrenildi. Kayıhan, "Her an yollar ayrılabilir" dedi. 
     
Suffo’ya takip      DİYARBAKIR, Faslı Bassir’den vazgeçerken, Teknik Direktör Hüseyin Kalpar’ın isteği doğrultusunda Kamerun Milli Takımı’nın 24 yaşındaki forveti Patrick Suffo’yu takibe aldı. İspanya’nın Numancia takımında oynayan siyahi oyuncu için girişimlere başlandı. Ayrıca Hollanda’nın Willem 2’de oynayan Arjantinli Mariano Bombarda’nın menajeriyle temasa geçildi. 
     
Volkan tamam      İSTANBULSPOR, gurbetçi futbolculara yöneldi. Teknik Direktör Aykut Kocaman’ın isteği doğrultusunda Duisburg’un 22 yaşındaki orta saha oyuncusu Volkan ile prensipte anlaşma sağlandı. Genç futbolcunun salı günü gelip, sözleşme imzalaması bekleniyor. 
     
Başkan İmre rüzgar estirdi      TÜRKİYE Açık Deniz Yat Kulübü ile Batı Sigorta’nın düzenlediği Batı Rüzgarı Kupası 12. Yıl Yat Yarışı’nda, IRC Yarış sınıfında Yelken Federasyonu Başkanı Nazlı Nilüfer İmre ikinci oldu. Toplam 40 yatın katıldığı mücadelede ilk sırayı şu yatlar aldı IRC Yarış Vedat Tezman "Jamocka", IRC Yarış Gezi Nikola Çerkezo "XL", IRC Gezi Sedat Devrim "Kybele". 
     
Transferde resmi start      PROFESYONEL futbol liglerinde, resmi transfer sezonunun ilk dönemi bugün başladı. Kulüpler, 31 Ağustos’a kadar daha önce anlaşma sağladıkları ya da ön sözleşme yaptıkları futbolcularla resmi sözleşme imzalayabilecekler. Transfer sezonunun ikinci dönemi ise 1 Ocak - 31 Ocak tarihleri arasında gerçekleşecek. 
     
Judoda iki bronz      BOSNA - Hersek’in başkenti Saraybosna’da düzenlenen Balkan Büyükler Judo Şampiyonası’nda 73 kiloda Deniz Şilli, 66 kiloda da Hasan Yılmaz bronz madalya kazandı. Şampiyonada erkeklerde ülkemizi temsil eden iki sporcu da madalya ile döndü. 
     
Atletizmde sekiz rekor      İZMİR’DE yapılan Masterler Atletizm Pist Birinciliği’nde sekiz Türkiye rekoru kırıldı. Erkekler 80 metre engellide Hikmet Kandeğdi, 100 metrede Ertuğrul Oğulbulan, disk atmada Doğan Önder, uzun atlamada Ümit Şenuyar, yüksek atlamada Bülent Aday Türkiye rekorlarının sahibi oldular. Bayanlarda ise Naşide Aday 400 metre engellide iki, uzun atlamada ise bir rekor kırdı. 
     



 SPOR 





































</TEXT>
</DOC>
