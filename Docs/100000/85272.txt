<DOC>
<DOCNO> 85272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/soneko11.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
S P ve Moody's "Erken seçim kararı kredi notunu düşürmez" 
</HEADLINE>
<TEXT>

     Uluslararası kredi derecelendirme reyting kuruluşu Standard and Poor's Türkiye analisti Ala'a El-Yusuf, erken seçim kararının, Türkiye'nin kredi notunu olumsuz etkilemeyeceğini ifade ederken, ''ancak erken seçim kararı sonucu, koalisyon partilerinin hükümet içinde işbirliğinden uzaklaşıp, seçim kampanyalarına ağırlık vermeleri, Türkiye ekonomisi ve kredi notunu olumsuz etkiler'' dedi. 
     El-Yusuf, Türkiye ekonomisindeki gelişmelerle ilgili soruları yanıtlarken, koalisyon partilerinin, olası erken seçime nasıl tepki göstereceklerinin tam olarak bilinmediğini, bir erken seçimin, yapısal reformların gerçekleştirilmesini önleyebileceğini söyledi. 
     Hem erken seçim tartışmaları hem de seçimlerin ne zaman yapılacağının kesinleşmemesinin, IMF destekli ekonomik programı eşit ölçüde olumsuz etkileyebileceğini anlatan El-Yusuf, olası erken seçim kararıyla birlikte, ''BDDK'nın, bankaların sermayelerinin yeniden yapılandırma girişimi'' gibi bazı anahtar reformların gecikebileceğini bildirdi. 
     IMF'nin de bu gecikmeler sonucunda, gözden geçirmeleri onaylamayı erteleyebileceğini anlatan El-Yusuf, bunun sonucu, faizlerin, dövizin ve borç stokunun artış gösterebileceğini ifade etti. 
     
     BAKAN DERVİŞ'İN SÖZLERİ... 
     Devlet Bakanı Kemal Derviş'in, seçim konusuna dönük sözlerini de değerlendiren El-Yusuf, Derviş'in bu sözleriyle, bir erken seçim kararının, piyasalarda hiç bir olumsuz etkisi olmayacağı iddiasında bulunmadığını, sadece seçim tarihini netleştirmeye çalıştığını kaydetti. 
     El-Yusuf, bir erken seçim kararında göz önüne alınması gereken konunun, IMF programından ayrılma durumunda ''faizlerin ne kadar yükseleceği, borç yükünün ne kadar artacağı ve dövizin ne olacağı, bu artışların marjlarının ne olacağı'' gibi konular olduğunu söyledi. 
     El-Yusuf bu arada, Başbakan Ecevit'in, hükümet ve koalisyonun devamı açısından, birleştirici, önemli bir lider olduğunun altını çizdi. 
     
     ERKEN SEÇİM-KREDİ NOTU... 
     El-Yusuf, erken seçim kararının açıklanması halinde ise Türkiye'nin, halen B - olan kredi notunun olumsuz etkilenmeyeceğini anlatırken, ''ancak erken seçim kararı sonucu, koalisyon partilerinin hükümet içindeki işbirliğinden uzaklaşıp, seçim kampanyalarına ağırlık vermeleri, Türkiye ekonomisini ve kredi notunu olumsuz etkiler'' ifadesini kullandı. 
     
     MOODY'S'İN GÖRÜŞÜ... 
     Bir diğer reyting kuruluşu Moody's'in Türkiye analisti Kristin Lindow ise Türkiye ekonomisinin bir canlanma içinde olduğunu belirtirken, uygulanmakta olan ekonomik programın sürdürülmesinin önemini vurguladı. 
     Koalisyon ortaklarının, seçimlerin erken değil, daha ileride yapılması görüşünde olduğunun görüldüğünü ifade eden Lindow, seçimlerin zamanında yapılmasının, reformların daha sağlam temellere oturtulmasına imkan vereceğini kaydetti. 
     Bir erken seçimin, ekonomiye zarar verip vermeyeceğinin, seçim tarihine kadar alınacak ekonomik önlemlere bağlı olduğunu vurgulayan Lindow, erken seçim nedeniyle reform sürecinin ertelenmesinin ekonominin avantajına olmayacağını bildirdi. 
     
     ERKEN SEÇİMİN KREDİ NOTUNA ETKİSİ... 
     Lindow, erken seçim kararının, programdan sapılmaması ve reformların sürdürülmesi durumunda, Türkiye'nin kredi notunu olumsuz etkilemeyeceğini belirtti. 
     Lindow, Türkiye'nin halen ''B1'' olan kredi notunun zaten düşük olduğunu da sözlerine ekledi. 
     





</TEXT>
</DOC>
