<DOC>
<DOCNO> 64829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo14.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'ün yeni takımı Parma teknik direktör arıyor 
</HEADLINE>
<TEXT>

     İtalya'da bu sezon 3 kez teknik direktör değiştiren A.C Parma takımı, yeni teknik direktörünü erken seçmek istiyor. 
     Parma Kulübü Başkanı Stefano Tanzi, düzenlediği basın toplantısında, ''Parma, bir teknik direktör arıyor. Gelecekteki antrenör takıma iyi futbol oynatmalı'' dedi. 
     Sezona Renzo Ulivieri ile başlayan, daha sonra yerine Uruguaylı Daniel Passarella'yı göreve getiren Parma, son olarak sezon sonuna kadar yardımcı antrenör Pietro Carmignani'ye takımı teslim etmişti. 
     Gelecek sezona yeni bir teknik direktör ile gireceği zaten bilinen Parma'da en güçlü adayın, bu sezon ligde harikalar yaratan, büyük takımlara baş kaldıran Chievo'nun teknik direktörü Gigi Del Neri olduğu söyleniyor. 
     Başkan Tanzi, bu konuyla ilgili olarak, ''Elbetteki, Chievo'ya iyi ve gösterişli futbol oynatıyor ama Parma'nın gözlediği tek kişi Del Neri değil'' açıklamasını yaptı. 
     Bu arada Tanzi'nin yeni teknik direktörün ''gösterişli futbol oynatacak olan biri'' olacağını söylemesi, İtalya'da gösterişli futbol oynattığı için beğeni toplayan Fatih Terim'in ismini gündeme getirdi. 
     Parma'da genel direktör olarak görev yapan Arrigo Sacchi ile Terim, daha önce Milan'dan birlikte çalışmıştı. 
     Hakan Şükür'ün yeni takımı olan Parma'nın, aynı zamanda transfer görüşmeleri de yaptığı, bu sezon Lazio'ya verilen Stefano Fiore'yi geri almak için girişimde bulunulduğu bildirildi. 
     






</TEXT>
</DOC>
