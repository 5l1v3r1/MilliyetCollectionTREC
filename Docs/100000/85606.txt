<DOC>
<DOCNO> 85606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/spo08.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1966 İngiltere ve futbol evine dönüyor 
     Futbol tarihçileri "Modern Dünya Kupaları’nın ilk örneği" diyor 66 için. Belki stat ve organizasyonların gerçekten yüksek standardından, belki de bu tarihçilerin çoğunun İngiliz oluşundan. 
     Ama haklarını yememeli, en yüksek seyirci ortalamalı turnuvaydı o güne kadarki. Gerçek şu ki, organizasyon ne kadar iyi olsa da bu kupada muhteşem bir takım ya da harika oyuncular yoktu. Oynatmamanın ön plana geçtiği sert bir futbol oynanıyordu. 
     Turnuva öncesi Jules Rimet Kupası çalındı ve FIFA, kupanın kupasız oynanabileceğini açıkladı. Ama Pickles, yani küçük bir köpek parkta buldu Rimet Kupası’nı. Turnuva ilk kez golsüz maçla başladı, Uruguay ve İngiltere yenişemediler. İngilizler, turnuvanın karakterine uygun olarak gruptan gol yemeden 4 gol atarak çıktılar. Turnuvanın göreceli olarak en renkli takımı Portekiz’di. Üç maçlarını kazanarak gruptan çıktılar, son iki kupanın şampiyonu Brezilya’yı da yenerek. Pele yine 62’deki gibi erkenden sakatlanıp, kupayı terketti. 
     Turnuvanın en büyük sürprizi ise kuşkusuz Kuzey Kore’ydi. İnanılmaz şekilde İtalya’yı grupta 1-0 yenip evlerine yolladılar. Sonra çeyrek finalde Portekiz’in karşısına çıktılar ve kendilerinin de inanamadığı bir sonuç yakaladılar 22. dakikaya gelindiğinde. 3-0 öne geçmişlerdi, ama gücü çabuk bitti. İsrailli hakem Ashkenazi’nin iki penaltı kararının da yardımıyla Eusebio’nun takımı 5 gol buldu ve maçı kazandı. 
     F. Almanya ve İngiltere emin adımlarla yürüdü finale. İngilizler, Portekiz’i çeyrek finalde geçti. Ve dramlarla dolu bir finalin ardından Beckenbauer Bobby Charlton buluşmasında ev sahibi kazandı. 2-2 biten normal sürenin ardından, Hurs’ün o şutu çizgiyi geçti mi bilinmez, ama hakem "gol" dedi. Sonra Hurs bir gol daha attı ve onun hat - trick’iyle İngiltere kendi evinde kupayı kaldıran 3. takım oldu. İtalya’dan tam 32 yıl sonra... 
     

</TEXT>
</DOC>
