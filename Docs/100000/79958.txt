<DOC>
<DOCNO> 79958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sondun18.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazım Hikmet'in çınarı kuruyor 
</HEADLINE>
<TEXT>

     Nazım Hikmet'in bir şiirindeki vasiyeti üzerine, Moskova'daki mezarına iki yıl önce Türkiye'den gelen sanatçı, yazar ve siyasetçilerden oluşan geniş katılımlı bir törenle dikilen çınar, kuruma tehtidiyle karşı karşıya bulunuyor. 
     Baharla birlikte ağaçlar yeşermeye başlarken, çınar fidanının dalları neredeyse tamamen kuru bir görünüm arzediyor. Kuru dallar, ziyaretçiler tarafından, bazen ağaca zarar verecek şekilde elle rasgele kırılabiliyor. Fidan, dikildiği 3 Haziran 2000 tarihinden itibaren, mevsiminde hiç budanmadığı için, bu hale geldi. Fidanın gövdesi hala canlı durumda ve uzmanlara göre kurtulması için mevsiminde, bir uzman tarafından dikkatlice budanması gerekiyor. 
     Mezarda küçük bir değişiklik de göze çarpıyor. Ön kısımda mezarın şair Nazım Hikmet'e ait olduğunu, doğum ve ölüm tarihlerini gösteren mermer levha, çirkin durduğu gerekçesiyle geçen yıl ölen ve yine aynı yerde toprağa verilen Nazım'ın eşi Vera'nın kızı Anna Tulyakova tarafından kaldırıldı. Buna karşın arka kesimdeki anıt taşta Nazım'ın imzası, taşın yan kısmında da ismi ile doğum ve ölüm tarihleri bulunuyor. Mezara geçen yıl, Vera'ya ait levha da eklenmişti. 
     





</TEXT>
</DOC>
