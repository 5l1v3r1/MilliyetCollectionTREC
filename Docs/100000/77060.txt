<DOC>
<DOCNO> 77060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/ytan.html </URL>
<DATE> 2002/04/08/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Güçsüzlüğün bedeli ve infaz 
</HEADLINE>
<TEXT>

     Yok böyle bir şey... Ben böyle bir skandalı ve böyle bir hakem rezaletini ne gördüm, ne de duydum. 
     Ne olduysa 40. dakikadan sonra oldu. 
     Bu dakikaya kadar yenik olmasına rağmen Trabzonspor pas yapıyor, oynuyor, çoğalıyor, adam eksiltiyor... Hücumda genişlik, oyunda genişlik yaratıyor, derin top uygulaması ile de inanılmaz pozisyonlar buluyor... Trabzonspor, belki de dönemin en üretken futbolunu ortaya koyuyordu. 
     Derken sahneye Kadir Tozlu çıktı. 
     Fahri Durmuş’un çektiği ve uzun süre de ısrar ettiği ofsayt bayrağında kalabalık Trabzonspor defansı durdu... Kadir Tozlu’nun "devam" kararı gol getirdi ve maç koptu. 
     Aktif - pasif ofsayt tartışmasının şoku henüz geçmemişti ki, Trabzon kalesinde üçüncü golü gördü. 
     İkinci yarıda hakemlik adına Antalya’da tam bir kepazelik vardı. 
     Olmayan ofsaytlara bayrak, faullere ve olanlara devam kararı maçtaki gerginliği artırdı. 
     Gökhan ceza sahasından çıkarken Saffet’le çarpıştı. Faul bile yok. Tozlu yardımcısına danıştı, Gökhan’ı ikinci sarı karttan oyun dışına attı... Kale arkasından yağmur gibi gelen yabancı maddeler, Metin’in kalesini terk etmesine yol açtı... Kale alanı içindeki davul tokmaklarından birisini eline alan Metin, yardımcı Hakem Erhan Sönmez’e gösterdi... Sonra da davul tokmağını orta alandan kale arkasına gönderdi... Bu kez dördüncü hakem Reha Biçici devreye girdi... Tozlu’yu ikaz etti... Önce sarı kart, arkasından ikinci sarı karttan kırmızı kart... Maç bitiyor derken, Antalya ofsayttan dördüncü golünü kazandı... Macit’i, "Beni alkışladın" diye direkt kırmızı kartla oyun dışına atan Tozlu, ardından bir kırmızı kartı da Hasan’a gösterdi. Dağılan Kadir Tozlu, 9 dakika uzattığı müsabakayı 2 dakikada bitirdi. 
     Sahanın içindeki diyalogları bilmememiz mümkün değil... Kaba söz, küfür elbette vardır... Ama varsa bu edepsizliğin ve bu gerginliğin sebebi Tozlu ve yardımcılarıdır. Uzun zamandan beri müsabaka yönetmeyen bu hakeme maç veren MHK ve bu listeyi onaylayan Trabzonlu Haluk Ulusoy en az Tozlu kadar suçludur. 
     Bu bir hesaplaşma ve ödeşmedir... Haluk Ulusoy ile Özkan Sümer arasındaki gizli bir savaşın sonucudur bütün bunlar. Hepsinden önemlisi güçsüz bir Trabzonspor’a bedel ödetmedir. 
     
     



 SPOR 




































</TEXT>
</DOC>
