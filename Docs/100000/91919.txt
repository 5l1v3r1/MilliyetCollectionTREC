<DOC>
<DOCNO> 91919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/yozdilek.html </URL>
<DATE> 2002/06/25/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Önce fairplay 
</HEADLINE>
<TEXT>

Bugünü bir milad kabul edip, sportif olarak alınan başarıları nasıl alkışlıyorsak, başarısızlıklarda da, mücadele edenleri alkışlamayı öğrenmeliyiz 
     Geçmiş yüzyılda büyük başarılar elde eden ve futbola hükmeden ülkeler arasına, globalleşen dünyamızın futbol sektörüne etkileri ile yeni yüzyılda yeni ülkelerin katılacağı yönündeki ilk olumlu sinyallerin, bu Dünya Kupası ile birlikte verildiği inancındayım. 
     100. yıllarını kutlamaya hazırlanan spor kulüplerimizin var olduğu ülkemizde, futbolun federe olduğu 1923 tarihinden günümüze kadar geçen sürede, milli takımlar düzeyinde elde ettiği başarılarını, 2002 Dünya Kupası’nda gösterdiği performans ile zirveye taşımıştır. Milli Takımımız’ın bugün ulaştığı bu başarının temelleri, 1980’li yıllarda ülkemizde, dünya ile entegre olma yönünde yapılan yenilikler ile birlikte atılmış olup, futbolda başarı bir devlet politikası olarak görülmüş ve bu yönde teşvik edilmeye başlanmıştır. Daha sonraki yıllarda özerkliğini kazanan federasyonumuz tüm milli takımlar düzeyinde organize edilen özel ve resmi birçok turnuvaya iştirak ederek, küçük yaştan itibaren milli oyuncularımızın uluslararası platformda tecrübelerini geliştirmelerine katkıda bulunarak, başarıda çok önemli rol oynamıştır. 
     Yapılan bu yatırımlar, 1990’lı yılların ikinci yarısından itibaren, kulüpler düzeyinde uluslararası platformlarda alınan başarılarla ilk meyvelerini vermeye başlamış olup, 2000 yılına gelindiğinde Galatasaray Kulübü’nün, UEFA Kupası ve Süper Kupa şampiyonlukları ile zirveye ulaşmıştır. Yaklaşık 20 yıllık periyodda, kulüpler düzeyinde başlayan ve doğal olarak Milli Takımımızı da olumlu yönde etkileyen bu başarılar, Ay - Yıldızlı ekibimizi Euro 96 ve 2000 finallerine taşımıştır. 96’da grubundan çıkamayan, 2000’de de çeyrek finalde Portekiz’e elenen Milli Takım, bugünkü başarısına tecrübe yönünden çok önemli katkılar sağlamıştır. 
     Yakaladığımız bu başarılarda devamlılık sağlamak için, ülke futbolunda bugün itibari ile geldiğimiz noktanın halkımız tarafından da çok iyi irdelenmesi gerekmektedir. Bundan sonra gerek kulüplerimizin, gerekse milli takımlarımızın yapacağı sportif karşılaşmalarda halkımıza da çok büyük görevler düşmektedir. Bugünü bir milad kabul edip, sportif olarak alınan başarıları nasıl alkışlıyorsak, başarısızlıklarda da, mücadele edenleri alkışlamayı öğrenmemiz gerekmektedir. Bu olgu ilk önce yurt içi kulüplerimiz düzeyinde yapılan sportif karşılaşmalarda geliştirilmelidir. Gelecek nesillerimizin de böyle başarılara tanıklık etmelerini ve mutlu olmalarını istiyorsak, karşılaşma önce ve sonrasında bilincimizi kaybetmeden fair play ruhunda davranmamız gerekmektedir. Halkımız bu bilinçle hareket ettiği takdirde, bugün elde ettiği bu başarı, uzun zamandır ülkemizin hedefleri arasında yer alan uluslararası bir organizasyona ev sahibi olmanında anahtarı olacaktır. 
     Sonuç olarak 2002 Dünya Kupası’nda milli takımımımızın tarih yazısına tanıklık eden ve mutluluğu yaşayan Türk halkının bir ferdi olarak kendimi çok şanslı olarak görüyor ve herkesinde aynı duyguları hissetiğini düşünüyorum. Bize bu başarıyı yaşatanlara ve tüm emeği geçenlere teşekkür ediyorum. 
     



 SPOR 



































</TEXT>
</DOC>
