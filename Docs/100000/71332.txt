<DOC>
<DOCNO> 71332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo07.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer'den Gökdeniz'in transfer söylentilerine sert tepki 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili kulübün yönetim kurulunun seçimle değil, kulübün geleceği ile ilgilendiğini söyledi. 
     Özkan Sümer, bordo-mavili kulübün yönetim kurulunun dün gece yaklaşık 5 saat süren toplantısının ardından yaptığı açıklamada, olağanüstü genel kurul olayının hep yönetim dışında konuşulduğunu belirterek, ''Yönetimimiz buna hiç ihtiyaç duymadı. Yönetim seçimle değil gelecekle ilgileniyor. Çevremizde bazı söylemler ve yakıştırmalar oluşmakta ancak bunlarla vakit geçirmek gibi bir eylem içinde değiliz. İstanbul'dan kalkıp toplantıya gelen arkadaşlarımızın zamanını bu tür değer şeylerle de kaybetmek istemedik'' dedi. 
     Yaptıkları yönetim kurulu toplantısının kendileri açısından çok yararlı geçtiğini de ifade eden Sümer, şöyle devam etti 
     ''Çok yararlı ve dolu dolu bir toplantı geçti. Ağırlıklı olarak Trabzonspor'un geleceğiyle ilgili planlamalar yaptık. Bu mevsim sonu Trabzonspor'un ekonomik, kurumsal ve kadro olarak hedeflerini belirlemede ve o hedeflere ulaşmada nasıl bir yol izleneceğinin planlamasını yaptık. Bu doğrultuda, hazırlık döneminin nasıl ve ne zaman olacağını teknik sorumlumuz Almanya'yı bildiği için onunla beraber halletme yolunu seçtik. Gelecek yıl iyi bir kadro oluşturmak ve Trabzonspor'un hedeflerine uygun bir hamle gerçekleştirmek, ihtiyacı olan oyuncuların belirlenmesi için de hızlı bir başlayışa gireceğiz. Bu doğrultuda teknik kadromuzun önerilerinin de mevki ve nitelik olarak belirlemelerine uygun ilişkilere girerek, bunların teminine çalışacağız.'' Teknik direktör Hans Peter Briegel'i sürekli bir çalıştırıcı gibi gördüklerini de kaydeden Sümer, ''Ancak gelecekte ne olur bunu kestirmek mümkün değil. Doğal olarak şimdiki hocamızın geleceği planlamada, sezon öncesi hazırlık yapmayı düşündüğümüz ülkedeki gücünü bildiğimiz için ondan yararlanmayı düşüneceğiz'' diye konuştu. 
     
     Liman konusu 

     Sümer, liman konusunu TBMM'ye taşımayı uygun gördüklerini söyledi. 
     Toplantıda liman konusunun gündeme gelmediğini de dile getiren Sümer, şöyle konuştu 
     ''Bugün ilgili kurullar da imzaları attı ve müracaatımız tamamlandı. Bu doğrultadaki süreçte geniş tabanlı hamle söz konusuydu. 
     Siyasal partilerden sivil toplum örgütlerine kadar bu doğrultuda Trabzonspor'a katılan kitleyi daha dinamik hale getirerek, liman olayını meclise kadar taşımayı uygun gördük. Milletvekillerimiz de bu konuya son derece duyarlılar. Kendileri bizi aradı. Biz de onları bilgilendirmeye çalışıyoruz.'' 
     
     Gökdeniz'in transfer söylentileri 

     Sümer, Gökdeniz'in Galatasaray'a transfer olacağı yönündeki haberin çok çirkin bir yayın olduğunu söyledi. 
     Sümer, Gökdeniz ile 3 yıllık sözleşmeleri olduğunu da ifade ederek, ''Bu futbolcu konusunda bize bir teklif gelmediği gibi, Gökdeniz'i bir kulübe vermek gibi bir düşüncemiz yok. Galatasaray maçına yakın bu tür haberler çıkartılmasını da bir bakıma maksatlı olarak buluyorum'' diye konuştu. 
     






</TEXT>
</DOC>
