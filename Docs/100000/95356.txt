<DOC>
<DOCNO> 95356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo15.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, basketbolda "Mini Dünya Kupası"na hazır... 
</HEADLINE>
<TEXT>

     Basketbol Federasyonu ve Efes Pilsen'in birlikte düzenlediği ''Efes Pilsen İstanbul World Cup'', 31 Temmuz-4 Ağustos tarihlerinde Abdi İpekçi Spor Salonu'nda yapılacak. 
     Basketbol Federasyonu Başkanı Turgay Demirel, genel koordinatör Ali Özsoy, Efes Pilsen Türkiye Bira Grubu Pazarlama Direktörü Yüksel Gökbulut, A Milli Takım Başantrenörü Aydın Örs, antrenör Çetin Yılmaz, menajer Doğan Hakyemez, oyunculardan Harun, Kerem Tunçeri ve Kaya, Darüşşafaka Tesisleri Polo Restorant'ta organizasyonla ilgili düzenlenen basın toplantısına katıldı. 
     Başkan Turgay Demirel, böylesine dünya çapında bir organizasyonun İstanbul'da düzenlenmesinin Türkiye'nin tanıtımı açısından önemli olduğunu belirterek, ''NBA ve FIBA'nın gözü Türkiye'de olacak. Milli takımda Dünya Şampiyonası öncesinde bu turnuvada çok önemli bir sınav verecek'' dedi. 
     Demirel, bu turnuvada, Avrupa Şampiyonası'nda olduğu gibi basketbolseverlerin Abdi İpekçi Spor Salonu'nda büyük bir çoşku yaşatacaklarını ifade ederek, ''Biz bu kadar başarılı takımları Türkiye'ye getiriyoruz ve basketbol ülkesi olmaya çalışıyoruz. Basketbolseverler bizi bu organizasyonda desteklemeli. Athena Grubu, Sacramento Kings'in maskotu ve çeşitli dans grupları organizasyonda basketbolseverleri çoşturacak'' diye konuştu. 
     
     ÖZSOY ''ARJANTİN SON ANDA ÇEKİLDİ'' 
     Basketbol Federasyonu Genel Koordinatörü Ali Özsoy ise, böyle bir turnuvanın dünyada ilk kez düzenlendiğini vurgulayarak, ''Önümüzdeki Avrupa Şampiyonası ve 2004 Atina Olimpiyat Oyunları'ndan önce de böyle organizasyon düzenleyerek, bunu geleneksel hale getireceğiz'' dedi. 
     Özsoy, Arjantin'in, ülkelerindeki ekonomik kriz nedeniyle 3 Temmuz'da gelemeyeceğini bildirdiğini ve bu takımın yerine Bulgaristan'ı turnuvaya dahil ettiklerini söyledi. 
     Efes Pilsen Türkiye Bira Grubu Pazarlama Direktörü Yüksel Gökbulut da, ana sponsorluğunu yaptıkları bu organizasyonla millilerin dünya şampiyonasına daha iyi hazırlanacağını ve ''12 Dev Adam''ın ABD'de de başarılı olacağına inandıklarını ifade etti. 
     
     ÖRS ''EKSİKLERİMİZİ GÖRECEĞİZ'' 
     A Milli Basketbol Takımı Başantrenörü Aydın Örs, bu organizasyonda kendilerini test edeceklerini belirterek, ''Olumlu ve olumsuz yanlarımızı göreceğimiz bu turnuva bizim için çok önemli'' dedi. 
     Dünya Şampiyonası'nda aynı grupta yer aldıkları Brezilya ile ''Efes Pilsen World Cup''ta karşılaşacaklarını kaydederek, ''Brezilya'yı burada yenersek, şampiyona öncesinde takıma büyük motivasyon olur'' şeklinde konuştu. 
     Antrenör Çetin Yılmaz da, turnuvada Brezilya, Çin ve Kanada gibi daha önce oynama fırsatı bulamadıkları takımlarla karşılaşacak olmalarının avantaj olduğunu söyledi. 
     Oyuncular Harun, Kerem ve Kaya ise, turnuvanın Dünya Şampiyonası hazırlıkları için çok iyi olacağını ifade ettiler. 
     
     TURNUVA 
     Turnuvada Türkiye'nin yanı sıra 7 takım katılacak. 
     14. Dünya Erkekler Basketbol Şampiyonası'na katılacak takımlardan 
     Avrupa ikinci Türkiye, Amerika Şampiyonası finalisti Brezilya, Avrupa şampiyonu Yugoslavya, Afrika şampiyonu Angola ve finalist Cezayir, Asya şampiyonu Çin, Amerika üçüncüsü Kanada, ''Efes Pilsen World Cup''da mücadele edecek. 
     Son anda gelemeyeceğini bildiren Arjantin'in yerine ise Bulgaristan'ın katılacağı ifade edildi. 
     Turnuvada A Grubu'nda yer alan Türkiye, 31 Temmuz'da saat 19.15'de Çin, 1 Ağustos'da saat 21.30'da Angola ve 2 Ağustos'da saat 
     21.30'da Brezilya ile karşılaşacak. 3 Ağustos'ta yarı finallerin 
     ardından 4 Ağustos'ta yapılacak final maçıyla turnuva sona erecek. 
     Maçlar, Kanal D Televizyonu'ndan yayınlanacak. 
     Basketbolseverler turnuvada günün 4 maçını Biletix gişelerinden, kategorilerine göre 150, 20, 15 ve 10 milyon liradan alacakları biletlerle izleyebilecek. Salonun B ve C kategorilerine yüzde 50 öğrenci indirimi uygulanacağı, tüm maçları kapsayan kombine biletlerin ise 80, 60 ve 40 milyon liradan satışa sunulacağı bildirildi. 
     Öte yandan, yarın 2. hazırlık etabı için İtalya'ya gidecek millileri, Atatürk Havalimanı'nda Dış Hatlar Terminali İşletmecisi TAV'ın özel CIP hizmeti olan PrimeClass tarafından karşılanarak, Prime Lounge'dan uğurlanacakları kaydedildi. 
     





</TEXT>
</DOC>
