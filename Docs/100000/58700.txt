<DOC>
<DOCNO> 58700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/yasam/yas02.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın olur biz ölüme gideriz 
</HEADLINE>
<TEXT>

Onlara alev yutanlar’ da denir. Ama bu kez, çıkan yangında mahsur kaldığı söylenen bir yaşlıyı kurtarmak için alevlere dalan iki itfaiyeciden biri, çöken duvarın altında can verdi... 
     DİNÇER ŞEREF İstanbul 

     Yangınlara müdahale ederken hayatlarını hiçe sayan, alevler arasından canlar kurtaran itfaiyeciler için dün acı bir gündü. Fatih’te çıkan yangına müdahale eden itfaiyecilerin üzerine duvar çöktü. Enkaz altında kalan itfaiye eri Ekrem Bulut hayatını kaybederken, Ersin Kırço yaralandı. 
     Samatya Hacıhüseyinağa Mahallesi Tarakçı Hüsnü Sokak’ta bulunan 4 katlı bir binanın 3. katında, dün saat 10.00 sıralarında yangın çıktı. 
     
Asılsız bir söylenti      Yangın ihbarını alan Fatih ve Zeytinburnu itfaiyeleri kısa sürede duruma müdahale ederken, binada oturanlar da tahliye edildi. Ancak itfaiye ekibi söndürme çalışmalarını yürütürken yanan evde yaşlı bir adamın mahsur kaldığı söylendi. Bunun üzerine bir grup itfaiye eri binaya daldı. Oysa içeride kimse yoktu... 
     Ve ne olduysa o anda oldu. İtfaiyeciler bir yandan daireye ulaşmaya çalışıp bir yandan da su sıkarken binanın duvarı merdiven boşluğuna doğru çöktü. Ve itfaiye erlerinden ikisi enkazın altında kaldı. 
     
Bir yıllık itfaiyeciydi      Olayın şokunu atlatan diğer itfaiyeciler, arkadaşlarının yardımına koştu. Zeytinburnu İtfaiye Grubu’nda görevli Ersin Kırço, enkazdan yaralı olarak çıkarılarak tedavi altına alındı. Kırço’nun hayati tehlikesinin bulunmadığı öğrenildi. 
     Binada zaman zaman yeni çökmeler meydana gelmesi nedeniyle zor anlar yaşayan itfaiyeciler, yıkıntıların kaldırılmasının ardından henüz bir yıllık itfaiye eri olan arkadaşları Ekrem Bulut’un cansız bedenine ulaştılar. 
     Bulut’un cenazesi Adli Tıp Kurumu’na kaldırılırken, yaralı olarak SSK İstanbul Hastanesi’ne ulaştırılan Kırço, buradan İstanbul Üniversitesi Tıp Fakültesi Hastanesi’ne sevk edildi. Çökme sırasında hafif yaralanan bazı itfaiye erleri de ayakta tedavi gördü. 
     
Bu bizim kaderimiz’      Büyükşehir Belediyesi İtfaiye Daire Başkanı Sabri Yalın, 11 Eylül’de ABD’de ikiz kulelere saldırıdan sonra çöken binanın altında kalan New Yorklu itfaiyecileri hatırlatarak, şöyle konuştu 
     "Biz olayın içine girerken bina çöker’ diye müdahale etmemezlik yapamazdık. Ne kadar tedbir alsak, yine de bu tür olaylar meydana geliyor. İtfaiyecinin kaderidir bu. Allah itfaiyecinin yardımcısı olsun." 
     
BEDAŞ’ta göçük 1 ölü      Taksim Nizamiye Caddesi’nde bulunan Boğaziçi Elektrik Dağıtım A.Ş. BEDAŞ Genel Müdürlüğü’nün hemen yanındaki 13 katlı ek hizmet binasını güçlendirme çalışması kapsamında da çökme meydana geldi. 3. katta görevli işçiler Mustafa Şahin ile Deniz Bakır’ın üzerine, daha önceden yapılan bir duvar çöktü. Beton yığınının altında kalan Mustafa Şahin, olay yerinde hayatını kaybetti. Deniz Bakır ise Şişli Etfal Eğitim ve Araştırma Hastanesi’ne kaldırıldı. 
     
Arkadaşa gözyaşı...      Artık enkaz altında can veren Ekrem Bulut olmayacaktı bir daha aralarında. Yangınla birlikte bir yaşam da sönmüştü. Onca yıl alevler arasına korkusuzca dalan o sert adamlar’ bu kez aralarından sonsuza kadar ayrılan arkadaşları için gözyaşlarını tutamıyorlardı. Oysa daha bir yıllık itfaiyeciydi Ekrem Bulut ve 13 Ocak’ta evlendiği eşi Ümmühan da 4.5 aylık hamileydi. 
     



 YAŞAM 














</TEXT>
</DOC>
