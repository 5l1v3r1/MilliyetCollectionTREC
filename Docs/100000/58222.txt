<DOC>
<DOCNO> 58222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/siyaset/siy03.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıvrıkoğlu Paris’i affetti 
</HEADLINE>
<TEXT>

Bakan Derviş ve Dışişleri Bakanlığı’ndan sonra Genelkurmay Başkanı da "Ermeni soykırımı" yasasını çıkaran Fransa’ya uygulanan askeri ambargoyu kaldırdı 
     UTKU ÇAKIRÖZER Ankara 

     Türkiye, Ermeni soykırım iddialarını meşrulaştıran yasayı kabul eden Fransa’ya uyguladığı askeri yaptırımları kaldırdı. Deniz Kuvvetleri Komutanlığı’nın Deniz Karakol Uçağı projesinde CN235 uçaklarına koyulacak elektronik sistemlerin Fransız Thales firmasından alınmasına karar verildi. 
     30 Ocak’ta yasanın yürürlüğe girmesi üzerine Türkiye, Fransa’yı "kırmızı" listeye aldı. Dışişleri Bakanlığı, Paris Büyükelçisi’ni geri çekti. , "Ermeni meselesini Fransa başlattı" diyen Genelkurmay Başkanı Orgeneral Hüseyin Kıvrıkoğlu da Fransa ile askeri ilişkileri rafa kaldırdı. Yayımlanan bir genelgeyle TSK ve MSB personelinin Fransız yetkililerle her türlü münasebeti yasaklandı. 
     Fransa’ya misilleme kararını ilk önce, yasanın çıkmasından bir ay sonra çağrıldığı ABD’de Fransız Maliye Bakanı’ndan finansal yardım istemek için bir araya gelen Ekonomiden Sorumlu Devlet Bakanı Kemal Derviş deldi. Dışişleri Bakanlığı da iki ay Ankara’da kalan Paris Büyükelçisi Sönmez Köksal’ı görevine geri gönderdi. 
     Ermeni kararına en sert tepkiyi gösteren ve 28 Mayıs’ta Türk F-16’larına Fransız elektronik harp sistemi takılmasına ilişkin projenin "Ermeni kararı nedeniyle" iptaline karar veren Genelkurmay da misilleme kararını ekim ayına kadar sürdürebildi. MSB’de 10 Ekim’de yayımlanan bir yazıyla Fransız firmaları ve askerleriyle görüşmeler yeniden başlatıldı. 
     Bu karar sonrasında Deniz Kuvvetleri Komutanlığı’nın 250 milyon dolarlık 350 trilyon lira deniz karakol uçağı elektronik sistemleri ihalesi MELTEM de geçtiğimiz hafta Fransız THALES firmasına verildi. Firma, 9 adet CN 235 uçağına AMASCOS ismi verilen elektronik izleme sistemleri takacak. 
     



 SİYASET 
















</TEXT>
</DOC>
