<DOC>
<DOCNO> 79636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sonspo06.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Milli takımının anahtar oyuncularından Genwei iyileşiyor... 
</HEADLINE>
<TEXT>

     Türkiye'nin 2002 Dünya Kupası finallerindeki rakiplerinden Çin'in anahtar oyuncusu Yu Genwei'nin dizindeki sakatlığın hızla iyileştiği ve 2 hafta sonra normal antrenmanlara başlayacağı bildirildi. 
     Kunming kentinde milli takımla birlikte kampta bulunan Milutinoviç, yaptığı basın toplantısında, ciddi sakatlığı olan tek futbolcuları Genwei olduğunu, diğer futbolcuların sakatlığının çok önemli olmadığını Dünya Kupası'na kadar takımdaki tüm oyuncuların iyileşeceğini umut ettiğini söyledi. 
     Bora Milutinoviç, deneyimlerinin Dünya Kupası'nda her türlü sonucun mümkün olabileceğini gösterdiğini belirterek, 1990 Dünya Kupası'nda kimsenin şans vermediği Kosta Rika'nın 2 galibiyet aldığına dikkat çekerek, ''1 galibiyet, 1 yenilgi, 1 beraberlik Çin'e 2. turu getirebilir'' dedi. 
     Forvet Xie Hui ve orta saha oyuncusu Shen Si'yi kadrodan çıkardığı için medyanın yoğun eleştirisine uğrayan Bora Milutinoviç, bu konudaki sorular üzerine de ''Bu kadro kesinleşmiş değil'' dedi. 
     Sırp teknik direktör, hızlı, güçlü, iyi bir fiziki yapıya sahip takım olduklarını, tek eksiklerinin tecrübe olduğunu belirterek, Çin'den gelecek binlerce fanatik taraftarın maçlarda her dakika kendilerine vereceği desteğe dikkat çekerek, ''Şimdiden galibiz'' dedi. 
     





</TEXT>
</DOC>
