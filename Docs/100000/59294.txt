<DOC>
<DOCNO> 59294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko12.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'de "Değişken Faizli Tahvil"lere ağırlık verilecek 
</HEADLINE>
<TEXT>

     IMF'ye gelecek hafta gönderilmesi planlanan yeni Niyet Mektubu'nda, iç borçlanmada Değişken Faizli Tahvil uygulamasına ağırlık verileceği belirtiliyor. 
     Anadolu Ajansı muhabirinin aldığı bilgiye göre, faizlerin, 2002 yılında düşüş trendi içinde olacağı, bu nedenle düşen faiz oranına endeksli en uygun enstrümanın ''Değişken Faizli Tahvil'' olacağı ifade ediliyor. 
     Mektup'ta, kamu borçlanmasına ilave yük getirecek uygulamalardan kaçınılacağı ve kamu finansmanındaki iç borç yükünün, düşecek olan faizler oranında azalacağı vurgulanıyor. 
     Öte yandan mektupta, borç yönetiminin, dış ve iç borçlanmanın koordinasyonuyla, tam bir uyum içinde sağlanacağı vurgulanıyor. 
     Eskiden, ayrı ayrı birimler tarafından, yürütülen iç ve dış borçlanma stratejisi, gelecek yıldan itibaren, iç ve dış borçlanmadan sorumlu birimler arasında tam bir koordinasyon halinde yürütülecek. 
     Bu arada, Borç Yönetimi İdaresi Genel Müdürlüğü'nün oluşturulmasının ise daha sonraki aşamalarda gerçekleştirilebileceği kaydediliyor. 
     IMF İcra Direktörleri Kurulu'nun, Türkiye'nin Niyet Mektubu'nu, Ocak ayının üçüncü haftası içinde görüşebileceği de belirtildi. 
     






</TEXT>
</DOC>
