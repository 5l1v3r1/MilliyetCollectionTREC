<DOC>
<DOCNO> 60515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/spor/ysenay.html </URL>
<DATE> 2002/01/04/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Lorant ve Oğuz Çetin 
</HEADLINE>
<TEXT>

     Fenerbahçe'de Mustafa Denizli devri kapandıktan sonra lotarya torbasından çıkan isim Werner LORANT oldu nihayet. Alman ekolünde kendine özgü yeri olan Hern Lorant, öyle hiç de sıradan bir hoca değildir... Yıllarca 1860 Münih'te yaptığı mücadele ve verdiği prensip kavgaları zaten hocanın nasıl bir idealist kişiliğe sahip olduğunu da açıkça ortaya koyuyor. On yıl aynı takımı çalıştırıp, ekibi amatör kümeden alıp, Bundesliga'ya çıkarıp, dördüncülük klasmanına oturtması da mantıklı bir futbolseverin mantalitesinde mucize olarak yorumlanır doğrusu. 
     Ayrıca Oğuz Çetin de bir büyük şans Lorant için... Hoca da büyük bir imkan eğer yararlanmasını bilirse Oğuz kardeşim için... Oğuz'un iyi tanıdığı Fenerbahçeli futbolcuları artı ve eksileriyle hocasına anlatması, kimlerin antrenman kaytarıcısı, kimlerin ise çalışmayı sevdiğini nakletmesi, Alman'ın takımını erken tanıması adına önemli artılar getirecektir Fenerbahçe'ye... Ayrıca hücum futboluna tutkusu iyi bilinen, her maçı büyük bir heyecanla takımıyla birlikte yaşayan Lorant'tan Oğuz da büyük dersler çıkarabilir bu yıl kendi adına... Yarışma ustalıklarını iyi tanıyıp, alkışladığımız Oğuz Çetin'in futbolu, yani yarışma haftaları mazide kalıp, tarih olmuştur artık... Ancak kendisini doyasıya seyretmiş bizim jenarasyonun hafızalarındaki anılarda en büyük futbolcular albümünde yer almaktadır sevgili eski kaptanımız... Ama Oğuz, artık futboluna yakışır bir teknik adam olmak için kendince yarışmalıdır... Bence Lorant'ın tertip, taktik ve teknik kulübe davranışlarını dikkatle takip etmeli, doğru bulduklarını bilgi dağarcığına alıp, yanlışları da uygun zamanlarda hocasıyla çekinmeden tartışmalıdır... Çünkü Dünya'da mükemmel bir yarıştırmacı asla bir "suskun adam" olamaz... 
     Özetle, Lorant Fenerbahçe'nin bu yılki yarım devresi adına çok yerinde bir isimdir... Bakalım München'deki çılgınlıklarını Türkiye'ye taşıyacak mı, yoksa tatlı bir şov oyunu olan futbolda apayrı bir karakter yaratıp, bilinen arızaları gidererek, bizlere seyri zevk veren bir Fenerbahçe mi yaratacak .. Bu konudaki keskin bakışlarımız Lorant'tan önce Oğuz Çetin hocanın üstünde olacaktır sürekli... Çünkü Fener'deki Lorant denemesi fazla da önemli değildir... Olmazsa sezon biter, Alman gider nihayet... Ama Oğuz Çetin'in neler kazanıp, gelecekte Fenerbahçe teknik kulübesini sahip çıkıp veya aksinin olması Fenerbahçe adına öylesine çok önem taşımaktadır ki. 
     NOT Her kulüpten saygın sporsever okuyucularımıza, geçmiş yıl süresince gönderdikleri değişik ifadeler içeren e - mailleri için yürekten teşekkür eder, yeni yıllarını sevgiyle kutlarım. 
     
     



 SPOR 























</TEXT>
</DOC>
