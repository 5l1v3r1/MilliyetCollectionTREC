<DOC>
<DOCNO> 55675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/soneko15.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban çekildi, Afgan parası değer kazandı 
</HEADLINE>
<TEXT>

     Afganistan'da başkent Kabil'in Taliban karşıtlarının eline geçmesi ve Taliban sonrası bir iktidar için farklı gruplar arasındaki uzlaşma umutlarının güçlenmesi, ulusal para Afgani'nin değerlenmesine yol açtı. 
     Bu gelişmeler nedeniyle son bir ayda ABD Dolarının fiyatı, Afgani karşısında yüzde 62 oranında geriledi. 
     Afganistan'in kalbi olarak gösterilen döviz ve altın işlemlerinin açıkta yapıldığı Kabil'de döviz işlemi yapan Abdülmetin Hamdami, A.A. 
     muhabirine yaptığı açıklamada, bir Amerikan Doları bir ay öncesinde 84 bin Afgani'den işlem görürken, fiyatın bugün 32 bin Afgani'ye kadar düştüğünü belirtti. Hamdami, ''Kabil'de kalıcı bir hükümetin kurulduğu gün, dolar fiyatı daha da büyük düşüş gösterecek'' dedi. Hamdami, şu anda yaklaşık Afganistan'da 2 binin üzerinde yabancı gazeteci olduğunu ve bunun bile Amerikan Doları'nın düşmesinde etkili olduğuna dikkat çekerek, şunları söyledi ''Paramız inanılmaz bir şekilde değer kazanmaya başladı. Sadece Amerikan Doları değil, Pakistan Rupi'si bile paramız Afgani karşısında değer kaybediyor. Bir ay öncesinde bir Rupi 1.300 Afgani iken, fiyatı yüzde 50'den fazla azalarak bugün itibariyle 550 Afgani'ye kadar düştü.'' 
     
     Halkın yüzü gülüyor 
     Bu arada Amerikan Doları ve Pakistan Rupi'sinin fiyatında bir ay içinde yaşanan büyük düşüşler, Kabillilerin yüzünü güldürüyor. 
     Hemen hemen tüm yiyecek ihtiyaçlarını Pakistan'ın sınır kenti Peşaver'den getirten Afgan esnafı, Rupi'de yaşanan düşüşü, anında fiyatlara yansıttı. 
     Kabilli esnaf Abdülsabur, bir ay önce 130 bin Afgani olan 7 kg'lik unun fiyatının 40 bin rupiye düştüğünü belirtirken, ''Bir kilo yağ 60 bin Afgani'den 30 bin Afgani'ye, 1 kg şeker 32 bin Afgani'den 16 bine, ekmek ise 4 bin Afgani'den 2 bin Afgani'ye geriledi. Bu Afgan halkının bir ay içinde iki kat zenginleşmesini sağladı. İnanın, artık Kabilli alış-veriş bile çıkıyor'' dedi. 
     
     Tek memnun olmayan sarraflar... 
     Yüzü gülmeyen tek esnaf ise altın alım satımıyla uğraşan sarraflar. 
     Kabil'de bir gram altının fiyatının 600 bin Afgani'den 250 bin Afgani'ye gerilemesi, bu meslek grubunun hiç hoşuna gitmedi. 
     






</TEXT>
</DOC>
