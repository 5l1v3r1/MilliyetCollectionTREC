<DOC>
<DOCNO> 69925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/siyaset/asiy.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan 28 Şubat trafik kazasıydı 
</HEADLINE>
<TEXT>

5 yıl sonra ilk kez 28 Şubat’ı değerlendiren Erbakan, "Bizim hiçbir hatamız olmadı" yorumunu yaptı 
     ANKARA ANKA 

     Kapatılan RP’nin siyasi yasaklı genel başkanı Necmettin Erbakan, REFAHYOL’un başbakanı olarak birinci dereceden tarafı olmasına karşın genellikle konuşmaktan kaçındığı 28 Şubat’ı "trafik kazasına" benzetti. 
     Erbakan, 28 Şubat için "Siz hiç kimseye zarar vermeden kurallara mükemmel uyarak direksiyonu idare edersiniz. Ancak bir kamyon kuralları altüst ederek gelip size çarptığında yapacağınız bir şey olmaz" dedi. 
     Erbakan, geçen beş yılda 28 Şubat’la ilgili değerlendirme yapmaktan kaçınan tavrıyla dikkat çekti. Erbakan 1997’deki 9 saatlik MGK toplantısından REFAHYOL’un devrilmesi ve RP ile FP’nin kapatılması olaylarının yaşandığı süreç boyunca açıkça "28 Şubat" tanımını kullanmamaya da özen gösterdi. 
     
     SP’lilere anlattı 
     Erbakan, 28 Şubat’la ilgili bu tavrını ilk kez SP’lilerle yaptığı bir sohbette bozdu. Erbakan sohbette partililerin, "28 Şubat’ta bizim hiç hatamız olmadı mı " sorusunu, "Hayır" diye yanıtlarken açık tanımlamalarda bulunarak, şunları söyledi 
     "Siz trafikte hiç kimsenin burnunun kanamaması için direksiyonu kurallara mükemmel uyarak idare edersiniz. Araçtakilerin ve trafiktekilerin zarar görmemeleri için sizin tek yapabileceğiniz kurallara uymaktır. Sizin direksiyonda aklınız fikriniz bundadır. Ancak ne kadar mükemmel olursanız olun trafikte kaza geçirmemek sadece size bağlı değildir. Diğer araçların da sizin gibi mükemmel dikkat içinde olması gerekir. Siz ne kadar kaçsanız da bir kamyon kuralları altüst ederek gelip size çarpar ve kaza olur. Artık olan olmuştur. Burada siz kusurlu değilsinizdir. Kusurlu olan da kesin olarak kuralları ihlal eden kamyondur. Ama kaza olmuştur ve bu anda sizin yapacağınız bir şey yoktur." 
     Erbakan, 28 Şubat’ın kendisi dışındaki tarafları ile ilgili suçlamalardan kaçınırken, partililerden de kişileri hedef haline getirecek değerlendirmeler yapmamamalarını istedi. 
     
Şimdi ne yapıyorlar      ÖNAY YILMAZ İstanbul 

     28 Şubat’ın üzerinden 5 yıl geçti... Türk tarihine damgasını vuran 28 Şubat, o tarihte kendi yıldızlarını yarattı. Bu süreçte kimi politikacı, kimi asker, birçok kişinin adları çok sık gündeme geldi. Peki şimdi ne yapıyorlar 

</TEXT>
</DOC>
