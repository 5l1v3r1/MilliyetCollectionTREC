<DOC>
<DOCNO> 60489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/siyaset/siy01.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kapı aç, ölümler bitsin 
</HEADLINE>
<TEXT>

Dört baro başkanının hazırladığı ölüm oruçlarını bitirecek öneriyi tutuklu ve hükümlüler kabul etti. Sayman'ın açıkladığı öneriye göre, F tipi cezaevlerinde yan yana üç kapının kilidi açılacak. Koğuş sistemine de geri dönülmeyecek 
     BELMA AKÇURA İstanbul 

     Ankara, İstanbul, Antalya ve İzmir barolarının, F tipi cezaevleri tartışmasıyla başlayan ve halen devam eden ölüm orucu eylemlerine son vermek amacıyla "üç kapı kilidinin açılması" önerisine tutuklu ve hükümlülerden olumlu yanıt geldi. Şimdi gözler Adalet Bakanı'na çevrildi. 
     Four Seasons Hotel'deki tanıtım toplantısında konuşan İstanbul Barosu Başkanı Yücel Sayman, "Adalet Bakanlığı, F tipi cezaevlerinin mimarisinde hiçbir değişikliği gerektirmeyen, üçer kişinin kaldığı, yan yana üç odanın kapısını açarak dokuz kişinin o birim içinde bir arada olmalarını sağlasın. Bu uygulamayı, tecriti sona erdirme iradesi olarak görsünler" dedi. 
     
     Tecrit kırılacak 
     Sayman Ankara Barosu Başkanı Sadık Erdoğan, Antalya Baro Başkanı Gürkut Acar ve İzmir Baro Başkanı Noyan Özkan ile birlikte hazırlanan ve tüm baroların destek verdiği önerinin onlarca hayat kurtaracağını dile getirerek, "Bu öneri bakanlığa yanlış aktarıldı. Ana koridorda çıkış önerisi yok. Sadece birim koridoruna çıkılacak. Bu öneri tecritin kırılması beyanıdır" diye konuştu. 
     Baro başkanları, tutuklu ve hükümlülerin, "ölmemek için öneriyi kabul ettikleri"ni vurgularken, aynı duyarlılığı Adalet Bakanı Hikmet Sami Türk'ten de beklediklerini ifade etti. 
     
     "Kamuoyu sahip çıksın" 
     Bu önerinin koğuş sisteminin savunulması değil, tecritin ortadan kaldırılması olduğunu açıklayan baro başkanları, "Tecrit mahk miyetten daha ağır bir cezadır. Bütün kamuoyunu ve basını bu konuya duyarlı olmaya çağırıyoruz" değerlendirmesini yaptılar. 
     



 SİYASET 


















</TEXT>
</DOC>
