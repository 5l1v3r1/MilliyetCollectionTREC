<DOC>
<DOCNO> 67652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo03.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan ''3 büyükler, Belediye başkanlarını kulüplerde istemiyor'' 
</HEADLINE>
<TEXT>

     Gaziantep Büyükşehir Belediyesi ve Gaziantepspor Kulübü Başkanı Celal Doğan, kulübü 10 yıl önce kayyumdan devraldıklarını belirterek, ''Gelinen nokta ortada ve bütün sorun da bundan kaynaklanıyor. Belediye başkanlarının spor kulübü yöneticiliği yapmasının yasa hükmüyle engellenmek istenmesi de bundan kaynaklanıyor'' dedi. 
     TBMM İçişleri Komisyonu'nda, Yerel Yönetimler Yasa Tasarısı'nın kabul edilen maddeleri arasında, belediye başkanlarının profesyonel kulüp yöneticiliği yapmasının yasaklanmasını öngören maddeyi değerlendiren Celal Doğan, bunun arkasında belediye başkanlarının yönettiği Anadolu kulüplerinin başarılı olmasından rahatsızlık duyan ve yakın tarihe dek şampiyonluğa garantili oynayan ''3 büyüklerin'' lobilerinin bulunduğunu savundu. 
     Belediye başkanlarının görevleri arasında sporun altyapısını yapmanın da bulunduğunu hatırlatan Doğan, ''Profesyonel kulüp giderlerinin geldiği boyutlara bakınca, Anadolu kentlerinin hiçbirinde bu yükü maddi ve manevi açıdan kaldıracak kimsenin olmadığı görülür. Kimsenin bu kulüpleri taşıma şansı yok'' diye konuştu. 
     
     "Zorunluluktan görevdeyiz" 

     Belediye başkanlarının görevi zorunluluktan aldıklarını kaydeden Doğan, şunları söyledi 
     ''Bu görevleri hevesten almadık. Tamamen zorunluluktan kaynaklanan bir görev. Kentlerin diğer kentlerle iletişimini sağlayan en büyük faaliyetler arasında spor var. Kültürel ve sosyal iletişim açısından en büyük etken, şu anda spor ve özellikle futboldur. 
     Bu noktada bir yasa taslağıyla belediye başkanlarının kulüp başkanı olmaması gündeme geldi. 2. ve 3. ligdekiler dahil olmak üzere 300 dolayında kulüp, belediye başkanlarının yönetimindedir. Bu yasanın çıkması sonrasında 300 dolayında kulüp kapanacaktır.'' 
     
     "Kentler açısından yazık olur" 

     Profesyonel kulüp yöneticiliği yapan belediye başkanlarının, kaynağı kentteki prestijlerinden yarattıklarını öne süren Doğan, sözlerini şöyle tamamladı 
     ''Türk futbolunun 70 yıllık bir ayıbı var. Şampiyonluğu 3 büyük kulüp dışında yalnız Trabzonspor kazanmıştır. Yani, futbolumuzda tekelleşmenin en belirgin örneği yaşanıyor. Anadolu kulülerinin, yeniden 3 büyüklerin antrenman takımı durumuna gelmesi isteniyor. Yani rekabete kapılar kapatılıyor. 
     Bu yasa çıkarsa mutsuz olmam ama Türk futbolu ve kentler açısından yazık olur. Çünkü, 100'lerce kulüp kapanacak ve kentlerin tanıtımına, yurtdışına açılımına en büyük katkıyı sağlayan en önemli unsur ortadan kalkacak. Yasa çıkarsa yalnız bunlar için üzülürüm. 
     Böyle bir karardan bireysel olarak çok büyük mutluluk duyarım. 
     Yasa çıkarsa Türk futbolunun içine düşeceği duruma üzülürüm. Yoksa, yasanın kabulünü düğün bayram ederek, davul zurnayla karşılarım. 
     Kişisel olarak bakarsam, kulüp yöneticiliği belediye başkanlarına yüktür.'' 
     






</TEXT>
</DOC>
