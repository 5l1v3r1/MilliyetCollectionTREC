<DOC>
<DOCNO> 90808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur07.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA C elebaşı Mirzabeyoğlu'nun idam dosyası, TBMM'de... 
</HEADLINE>
<TEXT>

     Yasadışı İBDA C örgütü elebaşı Salih İzzet Erdiş'in ölüm cezasının yerine getirilmesine ilişkin Başbakanlık Tezkeresi, TBMM Başkanlığı'na sunuldu. 
     ''Salih Mirzabeyoğlu'' olarak da tanınan Erdiş, Anayasal düzeni silah zoruyla değiştirmeye kalkışmak suçundan İstanbul 6 No'lu DGM tarafından ölüm cezasına çarptırılmıştı. Yargıtay da 18 Nisan 2002 tarihinde Erdiş'e verilen idam cezasını onamıştı. 
     Bu arada, Hasan Aydoğan ve Türkan Özen haklarındaki ölüm cezalarının yerine getirilmesine ilişkin Başbakanlık Tezkeresi de TBMM Başkanlığı'na sunuldu. Hasan Aydoğan ve Türkan Özen, anayasal düzeni silah zoruyla değiştirmeye kalkışmak suçundan ölüm cezasına çarptırılmıştı. 
     TBMM Başkanlığı'na sunulan dosyalar, görüşüleceği Adalet Komisyonu'na gönderildi. 
     TBMM'ye gelen bu iki dosya ile birlikte Adalet Komisyonu'nda bekleyen dosya sayısı 32'ye, idam hükümlüsü sayısı da 83'e yükseldi. 
     





</TEXT>
</DOC>
