<DOC>
<DOCNO> 61016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/soneko16.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro fiyatların yüzde 7 artmasına sebep oldu 
</HEADLINE>
<TEXT>

     Belçika'da tüketici haklarını koruyan ve fiyatları denetleyen saygın kurumlardan ''Test-Achats'', ortak para birimi euro'ya geçiş ile tüketim maddelerinin fiyatlarının ortalama yüzde 7 arttığını açıkladı. 
     Test-Achats, euro'ya geçişten önce, bin 516 tüketim maddesinin Belçika Frankı değerini tespit ettiğini, bu rakamları, euro uygulamasının başlamasından sonra tekrar belirleyerek mukayese ettiğini, fiyat artışlarının çok bariz olduğunu ve ortalama yüzde 7'yi bulduğunu bildirdi. 
     AB yetkililerinin, ''euro'ya geçişin zam amacıyla suiistimal edilemeyeceğini'' sürekli tekrarlamalarına rağmen gerçeklerin farklı olduğunu bildiren Test-Achats, tespitlerini içeren bir dosyayı AB Komisyonu'na ve Belçika Maliye Bakanlığı'na aktaracağını duyurdu. 
     Bakanlık yetkilileri, Belçika'da fiyat belirleme özgürlüğü olduğunu belirterek tepkisiz kalırken, AB kanadı, söz konusu fiyat artışlarının 12 Euroland ülkesinde de görülmesi yüzünden sıkıntılı günler geçiriyor. AB Komisyonu, basının ve kamuoyunun fiyat artışlarına tepkisinin giderek arttığını belirterek, ''hükümetlerin uyarılacağını'' ifade ediyor. 
     






</TEXT>
</DOC>
