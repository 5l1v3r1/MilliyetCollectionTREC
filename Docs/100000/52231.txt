<DOC>
<DOCNO> 52231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun03.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre Ladin'in yakalanması çok yakın 
</HEADLINE>
<TEXT>

     ABD'nin, 11 Eylül terörist saldırılardan sorumlu tuttuğu Suudi asıllı Usame bin Ladin'i ele geçirme hedefine çok yaklaştığı belirtildi. 
     Amerikan United Press International'ın UPI İslamabad çıkışlı haberinde, Kuzey İttifakı'nın, Afganistan'ın kuzeyinde art arda kazandığı zaferlerden sonra Kandahar'a doğru ilerlediği ve batılı diplomatların, Bin Ladin'in yakalanmasını an meselesi olarak gördüğü belirtidi. 
     UPI'a konuşan İslamabad'daki batılı bir diplomat, ''Kabil'in düşmesi, Bin Ladin ve koruyucularının kaderini de belirledi. Artık yakalanmaları an meselesi'' dedi. 
     Aynı diplomat, Kandahar'da yakında, Bin Ladin ve Taliban lideri Molla Muhammed Ömer'in yakalanarak, muhalefet güçlerine verilmesi için bir ayaklanma çıkmasının kendilerini şaşırtmayacağını da söyledi. 
     Haberde, Amerikan istihbarat yetkililerinin Afganistan'da, muhalefet güçleri ve güneydeki Peştunlar ile birlikte çalışarak, Bin Ladin ve Molla Ömer'i canlı yakalamaya çalıştıkları belirtildi. 
     Batılı diplomat, kızgın muhalefet güçlerinin, yakalar yakalamaz Bin Ladin ve Molla Ömer'i öldürmesinden endişe edildiğini söyledi. 
     






</TEXT>
</DOC>
