<DOC>
<DOCNO> 67665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo16.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe maçına gidecek Galatasaraylılar'a kumanya... 
</HEADLINE>
<TEXT>

     İstanbul İl Spor Güvenlik Kurulu Toplantısı'na katılan Fenerbahçe Kulübü Başkanı Aziz Yıldırım, Galatasaray maçını kazanmak istediklerini belirterek, ''Misafir, umduğunu değil bulduğunu yer'' dedi. 
     Bu maça basında yer alanın tersine olumlu baktıklarını kaydeden Aziz Yıldırım, ''Galatasaray maçında bir olay çıkabileceği aklımızdan dahi geçmiyor. Fenerbahçe tarihine bakıldığında Şükrü Saraçoğlu Stadı'nda taraftarlarımız sahaya inmemiştir. Ancak bazı basın yayın organlarında proveke edecek yazılar çıkmaktadır'' diye konuştu. 
     Yıldırım, maçta güvenlik güçlerinin görevlerini yapacağını ve her türlü önlemin alınacağı dile getirerek, sözlerini şöyle sürdürdü 
     ''Burada görev yalnızca onların da değildir. Güvenlik güçlerinin göremediklerini çözmek de bize düşmektedir. Herkese görev düşmektedir. 
     Kulüp yöneticileri, başkanlar ve hakemler de görevini tam olarak yapmalıdır. Hakemin yapacağı bir hata, istenmeyen olaylara neden olabilir. Biz Fenerbahçe olarak üstümüze düşen görevi yapıyoruz, herkes de yapmak zorunda.'' Galatasaray Kulübü yöneticilerini ve taraftarlarını konukları olarak gördüklerini belirten Yıldırım, ''Kendilerine bir misafire nasıl davranılırsa, öyle davranacağız'' dedi. 
     Yıldırım, Galatasaray'ı yenmek istediklerini ve bunu saha içindeki mücadeleyle gerçekleştirmek istediklerini söyledi. 
     
     Galatasaray taraftarlarına kumanya 
     Yıldırım, karşılaşma öncesinde statta bekleyecek olan Galatasaray taraftarlarına kumanya vereceklerini söyledi. 
     Galatasaraylı taraftarların, bu kumanyayı kendilerinden almayı kabul etmeyebileceğini dile getiren Yıldırım, ''Bu nedenle kumanyayı İstanbul Emniyet Müdürlüğü dağıtacak, ücreti kulübümüz tarafından karşılanacak'' diye konuştu. 
     






</TEXT>
</DOC>
