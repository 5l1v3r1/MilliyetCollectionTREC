<DOC>
<DOCNO> 61956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sontur02.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yoğun sis nedeniyle bazı vapur seferleri yapılamıyor 
</HEADLINE>
<TEXT>

     İstanbul'da zaman zaman görüş mesafesinin sıfıra düşmesine yol açan yoğun sis, yaşamı olumsuz etkiliyor. 
     İstanbul Şehir Hatları İşletmesi yetkililerinden alınan bilgiye göre, İstanbul'da dün geceden itibaren etkili olan yoğun sis nedeniyle, Eminönü-Kadıköy, Üsküdar-Beşiktaş, Beykoz-Eminönü vapur seferlerinin saat 07.30'dan itibaren, Beşiktaş-Kadıköy seferlerinin ise saat 06.45'ten itibaren yapılamadığı belirtildi. 
     Görüş mesafesinin düşmesi yüzünden bazı vapur seferlerinin sayısının azaltıldığını belirten yetkililer, Sirkeci-Harem arasındaki arabalı vapur seferlerinin de tek vapurla yapılabildiğini kaydettiler. 
     Bu arada, İstanbul Meteoroloji Bölge Müdürlüğü yetkilileri, dün geceden itibaren kentte etkisini gösteren sisin, özellikle İstanbul Boğazı ile alçak kesimlerde etkili olduğunu ve zaman zaman görüş mesafesinin sıfır metreye düşmesine yol açtığını bildirdiler. 
     Sıcaklığın yüksek yerlere oranla fazla olması sebebiyle alçak kesimlerde daha etkili olduğu belirtilen sisin, Pazartesi gününe kadar etkili olması bekleniyor. 
     Öte yandan, görüş mesafesinin düşmesi nedeniyle, İstanbul Boğazı'nın transit gemi trafiğine kapatıldığı öğrenildi. 
     






</TEXT>
</DOC>
