<DOC>
<DOCNO> 67261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/soneko08.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlıklar bile taksitle 
</HEADLINE>
<TEXT>

     Kayseri'de bir besici, büyükbaş kurbanlıkları 6 ay taksitle satıyor. 
     Kocasinan ilçesine bağlı Oymaağaç Köyü'nde besicilik yapan Ramazan Şimşek, Cumhuriyet Mahallesi Kiçikapı Meydanı'ndaki kuruyemiş dükkanına astığı dev afişle, 6 ay taksitle ve kredi kartına 3 taksitle kurbanlık sattığını duyurdu. 
     Şimşek, ekonomik kriz nedeniyle halkın alım gücünün azaldığı ortamda, bayram yaklaşmasına rağmen bekledikleri satışı yapamadıklarını kaydetti. 
     Hem satışlarını artırmak hem de vatandaşa kolaylık sağlamak amacıyla, kredi kartı ve taksitle satış uygulaması başlattıklarını ifade eden Şimşek, şunları söyledi 
     ''Binbir zahmet ve masrafla yıl boyunca beslediğmiz kurbanlıklar, elimizde kalacak gibi görünüyor. Ekonomik krizin etkilerini gözönünde bulundurarak, kolaylık sağlamayı düşündük. Müşterilerimiz, tosun veya sığır türü büyükbaş kurbanlıkları, 500 milyon liradan başlayıp 1 milyar liraya kadar fiyatlarla, kredi kartıyla 3 ay veya 6 ay taksitle satın alabiliyorlar. İsteyen müşterilerimizin kurbanlarını ücretsiz kesiyoruz.'' 
     
     "Taksitle kurban kesilir" 
     Öte yandan, Kayseri Müftü yardımcısı Mustafa Gülaslan, kurban kesmenin bazı ekonomik ölçüleri olduğunu anımsattı. 
     Temel ihtiyaçları dışında 80,18 gram altın değerinde mal sahibi olan kişinin kurban kesmekle mükellef olduğunu ifade eden Gülaslan, şu bilgiyi verdi 
     ''İslam dini, bir kişinin kurban kesmesi için maddi durumunun iyi olması şartını koşar. Bu ölçü, kişinin oturduğu ev gibi temel ihtiyaçların dışında nisat miktarı da denen 80.18 gram altın pasarı kadar mal ile belirlenir. Bu varlığa sahip olan bir kimsenin nakit parası olmayabilir. Bu, kurban kesemeyeceği anlamına gelmez. Ya birinden borç alır ya da taksitle kurban keser. Kredi kartıyla, taksitle ya da borç parayla kurban kesilebilir.'' 
     






</TEXT>
</DOC>
