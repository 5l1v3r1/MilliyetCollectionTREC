<DOC>
<DOCNO> 81468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/soneko09.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer Çağlayan "Vergi sistemi bürokratik diktatörlüğü besliyor" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''ülkemizde vergi sistemi, bürokratik diktatörlüğü besleyen bir karmaşa içindedir'' dedi. 
     Çağlayan, Devlet Bakanı Kemal Derviş ile Maliye Bakanı Sümer Oral ve Gelirler Genel Müdürü Akif Hamzaçebi'nin de katıldığı, ASO'nun Nisan ayı Olağan Oda Meclisi Toplantısı'nın açılışında yaptığı konuşmada, ekonomideki gelişmeleri değerlendirdi. 
     Türkiye'de borçların sadece boğazdan keserek değil, aynı zamanda büyüyerek çevrilebilineceğini belirten Çağlayan, piyasa güçlerinin harekete geçmesini bekleyecek kadar zamanları bulunmadığını söyledi. 
     Enflasyonun son iki ayda bir düşüş eğilimine girdiğini, ancak, bunun bir nedeninin Türk Lirası'nın TL aşırı değerlenmesi olduğunu ifade eden Çağlayan, serbest döviz kurulu rejiminde TL'nin bu ölçüde değer kazanmasının temel ekonomik dengelerde bir rahatsızlığa işaret ettiğini kaydetti. 
     Bankacılık sektörüne de değinen Çağlayan, bankaların şeffaflık istemediklerini belirterek, şöyle konuştu 
     ''Önümüzdeki günlerde, yapılan tüm yapısal ve kurumsal düzünlemelere rağmen bankacılık kesiminin ekonomi için bir risk oluşturmaya devam edeceği görülmektedir. Bugüne kadar yaşananlar bankaların samimiyeti konusunda şüphe uyandırmıştır. Bazı bankalar kendi çıkarlarını korumak için adeta ülkenin ve ekonominin kaderiyle kumar oynamaktadır. Hem de nasıl kumar... Milletin parasıyla oynan kumar. Açık pozisyon yaratarak, döviz ve faizle oynayarak, ülkeyi ve ekonomiyi yeni bir tehlikeye sokabilecek bir kumar. 
     Burada BDDK'ya acil ve önemli görevler düşüyor. Bugün dolar borçlanıp TL'ye yatırım yapanlar dolar cinsinden çok kısa bir sürede muazzam getiriler sağlayabilmektedirler. Örneğin, altı ay önce 1 milyon doları TL'ye çevirip faize yönelenler, altı ay sonra yeniden dolara döndüklerinde 1 milyon 460 bin dolar elde etmişlerdir. Yani altı ayda dolar cinsinden yüzde 46 kar etmişlerdir. Türkiye yeniden spekülatif sıcak para akımlarına açık hale gelmiştir.'' -VERGİ SİSTEMİ- Konuşmasında vergi konusuna da değinen ASO Başkanı Çağlayan, Türkiye'de ekonomik gelişmenin önündeki engellerden en önemlisinin vergi sistemi olduğunu söyledi. 
     Mevcut vergi sisteminin Türkiye'deki üretim iklimini karartan, yatırım ve üretim şevkini kıran bir yapıda olduğunu vurgulayan Çağlayan, ''Vergi yasaları ekonomik hedeflere değil, sadece para toplamaya yöneliktir. Ülkemizde vergi sistemi bürokratik diktatörlüğü besleyen bir karmaşa içindedir'' dedi. 
     Vergi sistemininin dezenfekte edilmesi gerektiğini, aksi halde bu sistemin hastalık yaratmaya devam edeceğini belirten Çağlayan, şöyle devam etti 
     ''Örneğin mevcut vergi sistemimizi içi steril olmayan bir kaba benzetirsek, bu kabın içine ne kadar temiz, ne kadar yeni şeyleri koyarsanız koyun belli bir süre sonra kaptaki mikrop bunlara da bulaşacaktır. Gelin biz bu kabı değiştirelim. Yeni, düzgün, steril bir kap, bir vergi sistemi getirelim. Ama bu kabı değiştirmek için önce zihniyetleri değiştirelim.'' Üretim, yatırım ve rekabeti olumsuz etkileyen faktörlere bakıldığında başta hukuk sistemi, vergi sistemi ve icra-iflas yasalarının üretimin önündeki temel engelleri oluşturduğunu vurgulayan Çağlayan, teşvik sistemi ve uygulamalarının da haksız, yersiz ve yanlış olduğunu bildirdi. 
     Çağlayan, ''bürokratik işkence, çağdışı mevzuatlar, çağdışı zihniyet, üretim ve yatırımı cezalandırmaktadır'' dedi. 
     İstihdam daralması konusunda 2002 yılının, 2001'den daha tehlikeli olacağını da ifade eden Çağlayan, bu konuda isteklerinin daha fazla rekabet gücü, daha fazla kan kaybetmeden rakipleriyle eşit duruma getirilmeleri olduğunu kaydetti. 
     Çağlayan, ''Bizim isteğimiz içine atıldığımız kör, karanlık kuyularda bizi merdivensiz bırakmamanızdır. Aksi halde bizden, kanayan bir dizle maraton koşmamızı kimse bekleyemez'' dedi. 
     





</TEXT>
</DOC>
