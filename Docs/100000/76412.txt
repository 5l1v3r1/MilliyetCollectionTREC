<DOC>
<DOCNO> 76412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko16.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin, hangi sektörlerde personele ihtiyacı var 
</HEADLINE>
<TEXT>

     Amerikan ekonomisi yavaş da olsa toparlanıp canlanırken, bazı sektörlerde eleman, personel ihtiyacı, sıkıntısı artıyor. 
     ABD'de nüfus bir yandan yaşlanırken hemşire sıkıntısı, açığı giderek artarken, öğretmenlerin maaş, ücret yetersizliği, yeni göçmen kabulüyle öğrenci sayısındaki artış, eğitim sektöründe bu açığı büyütüyor. 
     ABD'de hastanelerde halen 126 bin olan öğretmen açığının 2020 yılında 400 bine çıkması bekleniyor. 
     Ev mobilyaları satan mağazalar, oteller, eğlence ve dinlence hizmetleri şirketleri eleman alımlarını hızlandırırken, geçici istihdam ajanslarına işverenlerden daha fazla eleman talebi geliyor. 
     
     Personel ihtiyacı artacak olan sektörler 

     ABD'de ecza, biyoteknoloji şirketleri, hastaneler, doktor muayenehaneleri ve kliniklerin eleman ihtiyacında artış bekleniyor. 
     Perakendecilik, hizmetler sektörü ile kamu sektöründe de yeni personel ihtiyacının büyüyeceği tahmin ediliyor. 
     Amerikan kamu sektöründe özellikle yerel yönetimler, savunma ve iç güvenlik alanlarında yeni personel alımının artacağı tahmin ediliyor. 
     ABD'de 11 Eylül terörist saldırılar nedeniyle havaalanlarında yolcuların güvenlik denetimlerinin sıkılaştırılması ihtiyacı nedeniyle, mesela, yeni kurulan Ulaştırma Güvenliği İdaresi 30 bin federal devlet personelini işe alacak. 
     
     Eğitime ihtiyaç arttı 

     Economy.com. şirketinin baş ekonomisti Mark Zandi'ye göre, Amerikan ekonomisindeki büyümenin yavaşlaması nedeniyle, öğrenim süresini uzatanlar ya da yeni mesleki beceriler edinmek amacıyla yeniden öğrenime başlayanların sayısı arttı. 
     Zandi, tüketicilerin durgunluk döneminde hesaplı alışverişe yönelmeleriyle birçok indirimli satış, şok fiyatlı satış mağazalarının kazanç sağladığını, Wal-Mart ve Target gibi indirimli satış mağazalarının yeni eleman alacağını tahmin ediyor. 
     Konut sektöründeki hızlı canlanma da tüketicilerin ev eşyası, mobilyası harcamalarını artırdı, eğlence-dinlence şirketleri, oteller ve havayolları şirketleri de canlanmaya başladı. Mesela, bu yıl genişleyecek Southwest Airlines bu yıl 4 bin kadar personel alacak. 
     Northwest Airlines 500 eski yer hizmetlisini United Airlines 1300 eski çalışanını göreve çağıracak ve ABD dışındaki önemli pazarlarda 900 ek eleman alacak. 
     Disney World, SeaWorld ve Universal Studios gibi eğlence parkları da bahar ve yaz sezonuna hazırlık için dönemsel eleman alımına girişti. 
     
     İş arayanların kaçınacakları alanlar 

     İş arayanlar, canlanması, toparlanması daha uzun sürecek telekomünikasyon, genel imalat sanayii ve yüksek teknoloji gibi alanlardan kaçınmayı isteyebilecek. Ancak, bilgisayar hizmetleri ve bilgisayar donanım imalatında sonbaharda ya da yıl sonunda toparlanma bekleniyor. 
     ABD'de imalat sanayinde geçen bir yılda 1 milyon 310 bin kişi işini kaybetti, sektörde canlanma belirtisi görülse de, kaybedilen istihdamın yakında dolması beklenmiyor. Bu yılın ilk iyi ayında 60 bin 691 kişinin işini kaybettiği telekomünikasyon sektöründe canlanma ve yeni istihdam pek beklenmiyor. 
     ABD'de istihdam imkanları, çalışma hayatıyla ilgili daha ayrıntılı bilgi ABD Çalışma Bakanlığı'nın internetteki Department of Labor 
     http www.dol.gov adlı sitesinden edinilebilir. 
     






</TEXT>
</DOC>
