<DOC>
<DOCNO> 53136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/guncel/gun08.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrağa mı tribüne mi dönmek gerekİr 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Melih Gökçek’in başkanı olduğu Büyükşehir Belediyesi Ankaraspor, Sivas deplasmanında İstiklal Marşı okunurken kriz yarattı. Büyükşehir Belediyesi Ankarasporlu bazı futbolcular, İstiklal Marşı okunurken, arkadaşlarından farklı olarak, şeref tribününe dönmediler. Bunun gerekçesini ise, "Orada bayrak yoktu" diye açıkladılar. Gökçek ise, "Seremoni sırasında, bayrağa mı, şeref tribününe mi dönülür " sorusuna yanıt vermekten kaçındı. 
     
     Erman Toroğlu Spor yazarı 
Bayrağa dönülmeli      Seref tribünü futbolcuyu ilgilendirmez. Onu, bayrağı ilgilendirir. Bayrak nerede ise ben ona dönerim. Bizde şerefli insanlar çok fazla olduğu için şeref tribünleri var. Oysa dünyada böyle bir şey yok. Ankara 19 Mayıs Stadyumu’nda durum daha da enteresandır Orada A şeref var, B şeref var. Yani insanlar şereflerine göre ikiye ayrılıyorlar. Yakında C ve D şeref tribünleri de olacak. Sporcu bayrağa döner. Ben bayrağa dönen sporcuyu yüzde 100 doğru buluyorum. 
     
     M.Emin Katipoğlu Ankaraspor As. Bşk. 
Şeref, bayrağımızdır      Bayraktan büyük şeref var mı Elbette bayrağın olduğu yere dönülecek. Şeref tribününe de dönüldüğü olur ama orada bulunan polislerin hepsi de bayrağa döndü. Saygımız Türk bayrağınadır. Ben kendimi bildim bileli Türk bayrağı taşırım. Bayrakla gurur duyarım. Bayrağa da, şeref tribününe dönene de saygı duyarım. 
     
     Yılmaz Vural Teknik Direktör 
Bu işin prosedürü yok      Uluslararası hüviyeti olmayan maçlarda, önce İstiklal Marşı’nın okutulması en büyük saçmalık. Bir dönem, birleştirici olsun diye milli marşın söylenmesi gerekiyordu. Bu adet haline geldi. Oysa dünyada böyle bir uygulama yok. İstiklal Marşı söyleniyorsa, yok tribüne döndü, yok bayrağa döneceksin diye bir prosedür yok. 
     
     Tanju Çolak Eski futbolcu 
Cezalandırmak gerekir      Bize, önce şeref tribününe, sonra taraftarlara elini sallarsın şeklinde öğretildi. İstiklal Marşı okunurken de şeref tribününe döner ve okursun. Bu nedenle şeref tribününe arkasını dönen bu kişilerin tutumunu ayıplıyorum, üzüntü duyuyorum. Her yerde, "Bu ülke için seve seve" manşetleri atılırken, böyle polemik yaratacak düşünce ve davranışların Türkiye’ye çok şey kazandırmayacağına inanıyorum. Futbol Federasyonu bunu mutlaka dikkate alacaktır. Gözlemcinin vereceği rapor çok önemli. Gereken cezanın verileceğini düşünüyorum. Cezalandırılmalı ki bir daha böyle nahoş olaylar yaşamayalım. 
     
     Erman Güraçar Futbolcu 
Tribüne dönüyoruz      Orada nasıl davrandıklarını bilmiyorum ama biz kendi seremonilerimizde şeref tribünlerine dönerek okuyoruz. Ben çok eski bir futbolcu değilim ama son üç dört yıldır her maçtan önce tribünlere dönülerek milli marş okunuyor. Her şeref tribününde göndere çekilen bayrak olmuyor. Maç için sahaya çıktığımız zaman şeref tribününe dönerek seremonimizi yapıyoruz. Bunun için bir prosedür olup olmadığını bilmiyorum. Belki önceden şeref tribünlerine bayrak asılırdı ama şimdi teknoloji ile birlikte skorbordlar oluştu. Şimdi bu skorbordların üzerinde bayrak görüntüsü yer alıyor. Belki de orada yoktu. 
     



 GÜNCEL 
















</TEXT>
</DOC>
