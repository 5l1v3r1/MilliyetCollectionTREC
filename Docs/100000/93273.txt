<DOC>
<DOCNO> 93273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun04.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'a Türk damgası... 
</HEADLINE>
<TEXT>

     Dünya sinemasının kalbi Hollywood'da düzenlenen ve sinema reklamcılığının Oscar'ları olarak nitelendirilen ''Key Art'' ödülleri dağıtım töreninde 2 Türk tasarımcı birincilik kazandı. 
     Bu yıl Los Angeles'teki ''Wilshire Ebell'' tiyatrosunda 31'incisi yapılan ''Key Art'' ödül töreninde, Emrah Yücel, ''sinema afiş tasarımı'' dalında, Göktuğ Sarıöz ise ''Scary Movie-2'' adlı film için hazırladığı fragmanla ''film tanıtımı'' dalında birincilik ödülü aldılar. 
     Kazandığı ödülle ilgili olarak duygularını anlatan Emrah Yücel, ''Törende 2 genç Türk tasarımcı olarak birincilik ödülü almamız büyük bir olay. Bundan gurur duyduk. 1500 kişinin önüne Türk olarak çıktığımda aldığım alkış beni çok heyecanlandırdı. Türkler olarak, sinema dünyasının kurumsallaşmış yapısı içinde adımızdan söz ettirmek bize sonsuz gurur verdi'' dedi. 
     Emrah Yücel, Beverly Hills'te kendi kurduğu ''Iconisus'' adlı şirkette yönetici olarak çalışıyor. Göktuğ Sarıöz ise New York'ta ''Miramax Films'' stüdyolarında yaratıcı yönetmen olarak görev yapıyor. 
     
     TÜRKLER HOLLYWOOD'U İSTİLA MI EDİYOR 

     1500 kişinin katıldığı törende, sinema reklamcılığı sektöründe 
     Amerika çapında ün yapmış pek çok reklam ajansının temsilcileri ile aktörler, aktrisler ve yönetmenler hazır bulundu. Bunlar arasında Dreamworks, Paramount, Universal, New Line, Warner Bros ve Miramax gibi stüdyoların yöneticileri de yer aldı. 
     Türk tasarımcıların 2 dalda birden birincilik ödülü almaları stüdyo yöneticilerinin de gözünden kaçmadı. Dreamworks stüdyoları başkan yardımcısı David Smith, kazananlar şerefine verilen resepsiyonda bu noktayı vurgulayarak, ''Sinema çevrelerinde herkes şimdi bu 2 genç Türk'ün başarısından söz ediyor. Yoksa Türkler Hollywood'u istila mı ediyorlar '' diye konuştu. 
     





</TEXT>
</DOC>
