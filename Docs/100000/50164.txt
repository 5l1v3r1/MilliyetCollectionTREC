<DOC>
<DOCNO> 50164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/yazar/uras.html </URL>
<DATE> 2001/11/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Simitte KDV yüzde 18, otoda KDV yüzde 18 insaf .. 
</HEADLINE>
<TEXT>

     Ayşe Hanım Teyzem çıtır çıtır simiti masamın üzerine koydu. "Bir çay ısmarla da, simiti paylaşalım... Gelirken gördüm. Canım çekti" dedi... Çayı ısmarladım. Ayşe Hanım Teyzem çayını yudumlarken "Bugünlerde KDV insin mi, binsin mi diye bir şeyler konuşuluyor... Her ne kadar beni ilgilendirmiyor ise de..." diye konuşmaya başlayınca sözünü kestim... 
     "Ayşe Hanım Teyzeciğim... İlgilendirmiyor olur mu En fazla sizi ilgilendiriyor" dedim. O ise ısrarcı "Ben buzdolabı, otomobil alacak değilim... Benim KDV ile ilgim yok..." Başladım anlatmaya. "Ayşe Hanım Teyzeciğim, Katma Değer Vergisi denilen vergi her türlü alım - satımda, mal veya hizmeti alandan tahsil edilen bir vergidir. Siz bu simiti alırken simit bedelinin yüzde 18’i kadar vergi ödediniz." 
     İtiraz etti. "Ben vergi falan ödemedim. Simitçiye 200 bin lira para verdim. O kadar..." Açıkladım, "Vergi 200 bin liranın içinde... Simit parası 185 bin lira, vergisi 15 bin lira..." Ayşe Hanım Teyzem şaşırdı. "Simitte de KDV olur mu " Cevapladım, "Olur Ayşe Hanım Teyze, olur... Sadece simitte değil sizin her gün marketten satın aldığınız sebzede, maydanozda da KDV var... Sebze, maydanoz, dereotu alırken ödediğiniz her 1000 liranın 74 lirası vergi, 926 lirası mal bedeli... Çaya attığınız şekere ödediğiniz her 100 lira için 8 lira da KDV ödüyorsunuz... Siz devamlı ilaç kullanırsınız... Bugünlerde Eczaneden ilaç aldınız mı " "Almaz olur muyum... İlaçlara zam gelmiş. 200 milyon lira para ödedim..." "İşte onun 170 milyon lirası ilaç parası. 30 milyon lirasını da devlet baba sizden KDV olarak tahsil etti." 
     
En sağlam vergi kaynağı      Ayşe Hanım Teyzem isyan etti. "Devlet habersiz habersiz benden bu kadar vergi mi alıyor yani " "Devlet, sizden almasın, ondan almasın nasıl vergi toplayacak Nasıl faiz ve maaş ödeyecek Ayşe Hanım Teyzeciğim... Türkiye’de Gelir Vergisi’nden, şirket vergilerinden devlet bir şey alamıyor. Devletin en sağlam vergi kaynağı ekmekten, simitten, peynirden, zeytinden, çaydan, kitaptan, benzinden, telefondan alınan Katma Değer Vergisi..." 
     "Şimdi bize acıdıklarından, simitten, maydanozdan, sarımsaktan, kitaptan vergiyi kaydıracaklar mı Ben ilaç alırken KDV ödemeyecek miyim " "Yoooooo... O kadar da değil Ayşe Hanım Teyzeciğim... Şimdilik derdimiz Mercedes’te, beyaz ve kahverengi eşyada KDV’yi düşürerek satışları coşturmak koşturmak..." "Bir daha anlat... Anlamadım..." 
     "Ayşe Hanım Teyzeciğim. Otomobilin, buzdolabının, televizyonun, çamaşır makinesinin KDV’sini yüzde 18’e düşürecekler... KDV düştü diyerek millet hemen piyasaya çıkacak... Şakır da şukur otomobil, buzdolabı, çamaşır makinesi alacak... Piyasa canlanacak... Reel sektör uyanacak... Ekonomi şahlanacak..." 
     Ayşe Hanım Teyzem ciddileşti. "Sen benimle alay mı ediyorsun Ben hayatta kalmak için ilaca yüzde 18, karnımı doyurmak için simite yüzde 18 KDV ödeyeceğim... Başkası otomobile aynı KDV’yi ödeyecek... Doğru mu bu Bunun bir hesabı yok mu Otomobil, buzdolabı almak isteyene KDV’nin düşmesi kaç para avanta sağlar .." 
     
Açık yine halkın cebinden çıkacak      Ayşe Hanım Teyzem’i sakinleştirmeye çalıştım. "Komünistlik etme yine Ayşe Hanım Teyzeciğim... Bırakınız millet bol bol otomobil, bol bol buzdolabı alsın... Bir tane yetmez, bir tane daha alsın .." "Evladım sen bana bir rakam ver... 10 milyar liralık yerli otomobilde, buzdolabında ve televizyonda KDV’nin yüzde 18’e inmesi kaç para avanta getirir " 
     "Otomobil alacak olan 800 milyon lira daha az vergi öder. 500 milyon liralık buzdolabı veya televizyon alacak olan 40 milyon lira daha az öder..." "Evladım parası olmadığı için otomobil, buzdolabı alamayan veya parası olduğu halde parasına kıyamayan, 800 milyon lira avanta için koşa koşa otomobil mi alır 40 milyon lira avanta için koşa koşa buzdolabı mı alır .. Bunları tartışanların piyasadan haberi yok... Satıcılar mal satamadıklarından Allah Allah diyor. Mal alacaklara, KVD indirimi ile sağlanması istenilenden daha fazla indirim yapıyor... Diyelim ki, indirim yapıldı... Otomobil, buzdolabı, televizyon alanlara yapılacak indirimin faturasını kim ödeyecek " 
     "Kim ödeyecek Ayşe Hanım Teyzeciğim, tabii ki siz ödeyeceksiniz. Otomobil, televizyon ve buzdolabının KDV’si iki ay indirilse, Maliye’nin vergi kaybı en az 120 trilyon lira olacak. Siz ilaç alırken, simit yerken, maydonoz kullanırken ödeyeceğiniz KDV ile bu açığı yavaş yavaş kapatacaksınız..." Ayşe Hanım Teyzem yerinden kalktı "Allah Büyük Türk Büyüklerine akıl fikir versin" diyerek kapıyı çekti gitti. 
     
     







Müsteşarın ardından 


Bildikkişi... 


'Gerekirse savaşırız' 


Terörle mücadele, Afganistan'a asker gönderme... 


Varyag'ın ablası Minsk'te... 


ODTÜ'lüler meğer çok da alınganmış 


Askeri talebin karşılığı ne 


Gecikmiş ama doğru bir karar 


Adil dağılım 


Hem çalıyor, hem tehdit ediyor, hem de bağırıyorlar 


İki futbolcu İlhan ve Sergen 


Afgan misyonu ve Kore 


Telecom Italia'nın hayallerini yıkan biz değiliz 


Karşı çıkmak ve büyümek üzerine 


Biraz da vatandaşı koruyalım 2 


Simitte KDV yüzde 18, otoda KDV yüzde 18 insaf .. 


</TEXT>
</DOC>
