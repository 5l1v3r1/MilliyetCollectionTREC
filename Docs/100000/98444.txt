<DOC>
<DOCNO> 98444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/spor/bbas.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR PARLIYOR BİR SÖNÜYOR 
</HEADLINE>
<TEXT>

12 Dev Adam takım olma sorunlarını aştı ama savunmada ve hücumda istikrarı sağlayamadı. Daha sert, daha istekli olmalıyız 
     GÖKHAN TÜRE 

     2002 Dünya Basketbol Şampiyonası öncesi Ay - Yıldızlı ekibin önündeki en büyük handikap olarak görülen "yıldız oyuncuların paylaşım sorunu" büyük ölçüde aşılmış gözüküyor. İlk gün oynanan maçta ortaya çıkan otuz sayı farklı galibiyette skoru, ribaundları, asisti ve dolayısıyla istatistik kağıdındaki detayları dokuz oyuncunun paylaşması "kollektif uyum" açısından karşımıza sevindirici bir tablo çıkardı. Kondisyon olarak da üst düzeye yaklaşan Milli Takımımız’da yaşanan teknik kadro değişikliği de düzende herhangi bir problem yaratmamış. Uzun adam sorunu olmayan 12 Dev Adam’ın en kritik bölgesi olan oyun kurucu pozisyonunda Kerem Tunçeri’nin yükselen formu, Milli Takım’ın en büyük kazancı. Kerem’in arkasındaki üç guarddan en büyük katkıyı verecek isim olarak ise genç Hakan Köseoğlu sivrildi. Yine pozisyon itibarıyla ilk 12 arasına girmek için çekişen Ufuk - Ömer ikilisinden Ömer de şu anki formu ile bir adım önde. 
     Bu arada altını çizmemiz gereken bazı eksiklerimiz de h l devam ediyor. İsveç, bizden birkaç gömlek aşağıda bir ekipti. İlk gün Hüseyin, Mehmet, Kerem Gönlüm, Ömer, Harun ve Haluk’un eksiklikleri, ikinci gün İbrahim ve Hidayet’in yokluğu kadar başımızı ağrıtmadı. Ayrıca oyun içinde hücumda ve savunmada standartlarımız "döviz kurunu" andırıyor. Hücumda bir parlayıp bir sönen Millilerimiz’in özellikle savunmada henüz yeterli sertliğe ulaşamadığı ortada. Adam adama savunmada yardımlaşma yok denecek kadar az. 
     
Hakyemez beklemede      DÜNYA Basketbol Şampiyonası’na hazırlanan A Milli Takım’ın genel menajeri Doğan Hakyemez, "Gerçek gücümüzü Mini Dünya Kupası maçlarında göstereceğiz" dedi. Hakyemez, kondisyon yüklemelerinin ardından İsveç ile yapılan iki maçta, teknik heyetin kadroyu deneme fırsatı bulduğunu ifade ederek, "Bu kupada gerçek gücümüzü göstereceğimizi tahmin ediyorum" diye konuştu. 
     
Bir gün tatil      2002 Dünya Şampiyonası hazırlık çalışmalarını yirmi gündür sürdüren 12 Dev Adam, dün sabah yapılan antrenmanın ardından bir günlük dinlenmeye çekildi. Milliler, yarın sabah yapacakları çalışmayla hazırlıklarını sürdürecek. Bu arada, İsveç ile dün akşam oynanan 2. hazırlık maçında ayağı burkulan Alper’in röntgeni çekilirken, durumunun ciddi olmadığı belirtildi. 
     



 SPOR 




















</TEXT>
</DOC>
