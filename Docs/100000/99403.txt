<DOC>
<DOCNO> 99403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko43.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabı'da kış modası belli oldu... 
</HEADLINE>
<TEXT>

     Bu kışın modası olarak topuksuz, siyah ve baskısız derili ayakkabılar üretilirken, parlak deriden özel olarak üretilen kauçuk tabanlı, yarı oval, kırmızı-beyaz renkli ayakkabılar ise cep yakacak. 
     Yaz sezonunu ekonomik krizin gölgesinde geçiren ayakkabı üreticileri, yapılacak erken seçimlerin oluşturacağı iyimser hava beklentisi ile, kış sezonu üretimine şimdiden başladı. 
     Son bir ayda, ayakkabı imalatında kullanılan deriye yüzde 25 oranında gelen zamma rağmen, firmalar kışlık sezonda en fazla pazar payını kapabilmek için, yeni ve farklı çizgiler taşıyan tasarımlara yöneldi. 
     Kış için yeni ayakkabı modelleri tasarlayan stilistlerin çalışmaları hakkındaki bilgiler ise, ''model hırsızlığına karşı önlem'' gerekçesiyle sır gibi saklanıyor. 
     İmal ettiği ayakkabıların yüzde 40'ını yurtdışına ihraç eden ve Konya'da üretim yapan Zirve Ayakkabıcılık A.Ş sahibi Recep Yıldız, denenen her yeni model ayakkabı için 200 dolar harcadıklarını belirterek, ''Bizim mesleğimizde başarının sırrı, çizim ve deneme aşamasında olan bir modeli kendimizden bile saklamaktır'' dedi. 
     Ürettikleri ayakkabıda öncelikle kaliteye önem verdiklerini vurgulayan Yıldız, şunları söyledi 
     ''Acımasız bir rekabetin yaşandığı ayakkabı sektöründe, zirvede kalabilmek için her zaman yeni tarzlar yaratmanız gerekiyor. Üretim aşamasında, insanların ne istediğini, hangi modelin tutacağını tahmin edemezseniz, yaptığınız tüm yatırımlarınız boşa gider. Bu nedenle deneyimli stilistler ve uzun bir süreç gerektiren testler için büyük paralar veriyoruz ancak, karşılığını da alıyoruz.'' 
     
     AYAKKABIDA KIŞ MODELLERİ BELLİ OLDU 

     Kış sezonu için üretmeye başladıkları modeller konusunda da ipuçları veren Yıldız, 2001-2002 kış sezonuna damgasını vuracağını düşündüğü ayakkabı modelleriyle ilgili, şunları söyledi 
     ''Bu kış topuksuz, siyah, ve baskısız deri ayakkabılara yoğun ilgi bekliyoruz. Kaliteli deri kullanarak ürettiğimiz ayakkabıda siyahın yanı sıra pastel ağırlıklı renklere öncelik veriyoruz. Ayakkabı modellerimizde tercih ettiğimiz taban türü ise, öncelikle poli, termo ve kauçuk. Kışın giyilen kalın kıyafetler nedeniyle oluşan elektriğin, zemine deşarj edilebilmesi için poli, termo ve kauçuk en iyi ayakkabı tabanı seçimidir.'' Yıldız, ayakkabıda modayı takip eden müşteriler için de bir sürprizleri olduğunu belirterek, parlak deri kullanılarak sınırlı sayıda üretilen, kauçuk tabanlı, yarı oval ve Milli takımın renklerini taşıyan kırmızı beyaz ayakkabıları, 125 ile 150 milyon liraya arasındaki fiyatlarla piyasaya sürceklerini sözlerine ekledi. 
     





</TEXT>
</DOC>
