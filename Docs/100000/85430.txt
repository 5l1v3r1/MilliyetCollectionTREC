<DOC>
<DOCNO> 85430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun07.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet kullanıcıları Amerika'da da şikayet ediyor 
</HEADLINE>
<TEXT>

     Dünyanın en büyük internet hizmeti sağlayan kuruluşu olan AOL America on Line abonelerinin yüzde 40'ının verilen hizmetten memnun olmadıkları ortaya çıktı. 
     ''ChangeWave Investment Research'' adlı kurum tarafından yapılan araştırmanın sonuçlarına göre, AOL'in 34 milyon abonesinden özellikle modem aracılığıyla internete bağlananların hizmetten şikayetçi oldukları anlaşıldı. Bu kişilerin ''orta tabaka'' internet kullanıcısı oldukları ve hızlı bağlantı gibi yüksek teknoloji ürünü yöntemlere adapte olamadıkları belirtiliyor. 
     AOL sözcüsü, araştırma sonuçlarını ''gayri bilimsel'' olarak nitelendirdi ve ''fazla bir anlam taşımadığını'' söyledi. 
     AOL, son zamanlarda abone sayısını artıramamanın yanı sıra bazı abonelerini elinden kaçırma sorunu yaşıyor. 
     ''ChangeWave'', araştırmaya katılanların yüzde 73'ünün hala abone olduğunu, yüzde 27'sinin ise AOL'i bıraktığını açıkladı. AOL'den şikayetçi olanların bir bölümü de aylık 23.90 dolar olan abonman ücretinin fazlalığından yakınıyorlar. Araştırmaya katılanların yüzde 8'i AOL'i kullanmaya devam etmelerindeki başlıca etkenin ''içerik'' 
     olduğunu söylediler. 
     Ankete katılanların yüzde 60'ı yakında hızlı bağlantıya geçmek niyetinde olduklarını ifade ettiler. Hızlı bağlantıya geçeceklerin yüzde 49'u AOL'i kullanmaya devam edeceğini belirtirken yüzde 46'sı AOL'i bırakacağını belirtti. 
     Bu arada, AOL'in New York borsasında işlem gören hisselerinin kapanışta 80 sent gerileyerek 18.58 dolara düştüğü bildirildi. 
     





</TEXT>
</DOC>
