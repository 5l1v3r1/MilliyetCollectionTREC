<DOC>
<DOCNO> 96417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur42.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Amerika, Irak'a askeri harekat yapılacağını saklamıyor" 
</HEADLINE>
<TEXT>

     Başbakan Bülent Ecevit, Amerikan yönetiminin Irak'a karşı bir askeri müdahale konusunda kararlı olduklarını saklamadığını, ancak yönetimin bu harekatın nasıl bir askeri harekat olacağı konusunda karara varmadığını kaydetti. 
     Başbakan Ecevit, STV'de yayınlanan Haber Kritik Programı'nda, Türkiye'yi ziyaret eden ABD Savunma Bakanı Yardımcısı'na Kuveyt harekatının ardından Türkiye'nin çok ağır zararlara uğradığını, bu zararların giderilmediğini hatırlattıklarını kaydeden Ecevit, aynı durumlarla karşılaşılmaması için askeri harekattan vazgeçilmesi gerektiğini söylediklerini ifade etti. 
     Ecevit, "Şu veya bu şekilde bir harekatta bulunacaksanız bu konuda bizimle çok yakın bir diyalog içinde hareket etmenizi bekleriz dedik. Çünkü Irak bizim komşumuz. Çok iyi ilişkilerimiz var. Bundan bir zarar görmememiz için ABD'den gereken özeni göstermelerini beklediğimizi söyledik. Çok geniş temasları oldu burada. Öyle inanıyorum ki edindiğim bilgilere, izlenimlerine göre katıldığı bütün toplantılarda bu minval üzerine konuşuldu. Bu da tabii Amerikan politikasını etkiliyor olabilir" dedi. 
     Ecevit, ABD'nin Türkiye'den net bir isteğinin bulunmadığını belirtti. Ecevit, "Net istekleri olması mümkün değil. Çünkü kendileri henüz yeterli hazırlığı yapmadılar. O bakımdan şu aşamada kesin bir şey söylemek mümkün değil" diye konuştu. 
     





</TEXT>
</DOC>
