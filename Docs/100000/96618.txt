<DOC>
<DOCNO> 96618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur03.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Artezyen kuyusunu temizleyen baba ile oğul zehirlendi... 
</HEADLINE>
<TEXT>

     Manisa'nın Alaşehir ilçesinde, artezyen kuyusunu temizlemek isteyen baba ile oğlu, zehirlenerek öldü. 
     Sobran Köyü'nde çiftçilik yapan Sinan Kırmızıoğlu 37 , Üzümlü Mevkii'ndeki bağında bulunan kuyuyu temizlemek için aşağıya indi. Babasının uzun süre kuyudan çıkmadığını gören Atatürk Lisesi 9. sınıf öğrencisi Şuayip Kırmızıoğlu da 16 kuyuya indi. 
     Artezyen kuyusuna inen baba ile oğlundan uzun süre haber alınamaması üzerine, durum jandarmaya bildirildi. Baba Sinan Kırmızıoğlu ile oğlu Şuayip Kırmızıoğlu'nun cesedi, olay yerine gelen güvenlik güçleri tarafından, 6 metre derinlikten çıkarıldı. Baba ile oğlunun cesetleri, Alaşehir Devlet Hastanesi morguna kaldırıldı. 
     Yapılan incelemelerde, artezyen kuyusunda bulunan metan gazının Sinan Kırmızıoğlu ile oğlu Şuayip'in zehirlenerek ölmesine yol açtığı belirlendi. 
     Yetkililer, her yıl bu tür olayların meydana geldiğini, kuyu temizlemek isteyen vatandaşların yetkili kuruluş ve uzmanlardan yardım talep etmesi gerektiğini kaydettiler. 
     Olayla ilgili soruşturma başlatıldığı öğrenildi. 
     





</TEXT>
</DOC>
