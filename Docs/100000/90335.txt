<DOC>
<DOCNO> 90335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/soneko09.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebzede yaz ucuzluğu 
</HEADLINE>
<TEXT>

     Hava sıcaklıklarının mevsim normallerinin üzerine çıkması, Antalya bölgesinde sebzede adeta ''üretim patlamasına'' yol açtı. Sebze fiyatlarında, sivri biber dışında düşüş devam ediyor. 
     Antalya Büyükşehir Belediyesi Toptancı Hal Şube Müdürü Hasan Şimşek hava sıcaklığının mevsim normallerinin üzerine çıkmasının, Antalya bölgesinde sebzede ''ürün patlamasına'' neden olduğunu söyledi. 
     Ürünün bollaşmasıyla birlikte fiyatların da ucuzladığını anlatan Şimşek, yurtdışına ihraç biberde zehirli ilaç kalıntısı tartışmalarının ardından çiftçinin kendisine çekin düzen verdiğini ve kaliteli üretimden taviz vermemeye başladığını belirtti. Şimşek, şu anda biber dışında fiyatı artan sebze bulunmadığını söyledi. 
     Gelecek haftadan itibaren yayla ürünün de pazara giriş yapacağını anlatan Şimşek, fiyatların daha da ucuzlayacağına işaret etti. 
     Antalya Toptancı Hali'nde sivri biber, fiyatı geçen haftaya göre 300 bin lira artarak, 850 bin liradan işlem gördü. Dolmalık biber 50 
     bin lira ucuzlarken, geçen hafta 500-600 bin lira arasında satılan muhacir, kapya, Kaliforniya ve macar cinsi biber fiyatları değişmedi. Brokoli 200 bin lira düşüşle 800 bin liradan alıcı bulurken, domates, fiyatı 100 bin lira düşerek 250 bin liradan işlem gördü. Yayla ürünü fasulye 600 bin liradan piyasaya giriş yaptı. Diğer fasulye fiyatları, geçen haftaya göre 200 bin lira düştü ve 350 bin ile 1 milyon 100 bin lira arasında müşteri buldu. Bal kabak 2 milyon 500 bin lira ucuzlayarak, 1 milyon liradan işlem gördü. Sera kabak ise 200 bin liradan satıldı. Karnabahar geçen haftaya göre 200 bin lira ucuzlayarak, 500 bin liradan satıldı. Kereviz 700 bin lira düşüşle 800 bin liradan alıcı buldu. Marul 250-600 bin lira arasında, patlıcan 250-450 bin liradan satıldı. Pırasa, fiyatı 200 bin lira düşmesine rağmen, 1 milyon 300 bin liradan müşteri karşısına çıktı. 
     
     MEYVE FİYATLARI 
     Sebze fiyatlarıyla birlikte bazı meyvede de ucuzluk yaşanıyor. 
     Buzhane elma kalitesine göre, 300 bin ile 1 milyon 300 ve 1 milyon 800 bin lira arasında işlem görmeye başladı. 
     Erik fiyatları da, yine kalitesi ve cinslerine göre, 300 bin lira ile 1 milyon 200 bin lira arasında satılıyor. 
     Kavun ve karpuz fiyatlarında ürünün bollaşmasıyla düşüş başladı. 
     Geçen hafta 650 bin liradan satılan birinci kalite kavun, cinsine göre 450- 550 bin liradan alıcı buldu. Karpuz 280 bin liradan satıldı. 
     İthal elma fiyatı ise 500 bin lira arttı ve 2-3.5 milyon lira arasında haftaya giriş yaptı. 
     





</TEXT>
</DOC>
