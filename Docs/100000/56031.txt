<DOC>
<DOCNO> 56031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/soneko16.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Türkiye'ye yabancı yatırımcı arıyor 
</HEADLINE>
<TEXT>

     Dünya Bankası Türkiye Temsilcisi Ajay Chhibber, Dünya Bankası olarak Türkiye'ye bu yıl yaklaşık 3 milyar dolarlık destek verdiklerini belirterek, ''Aynı düzeyde desteğe devam edeceğiz. 2002 yılında Dünya Bankası olarak sanıyorum 3 milyar dolarlık bir destek daha gelecek. Biz taahütlerimizi yerine getirmeye devam edeceğiz. Türkiye'nin bu krizden çıkması için gereken tüm desteği vereceğiz'' dedi. 
     Chhibber, ''Uluslararası Yatırımların Değişen Yüzü-Türkiye İçin Yeni Fırsatlar'' konulu uluslararası konferansta yaptığı konuşmada, sadece 2002 yılını düşünmenin yeterli olmayacağını anlatırken, ''Herkes 2002'yi düşünüyor ama bunun dışında bir iyileşmeyi orta vadede nasıl sürdürülebilir kılacağız, buna bakmamız gerekiyor'' dedi. 
     Dünya Bankası olarak, yabancı yatırımların Türkiye gelmesi için çalıştıklarını bildiren Chhibber, ''Sadece yabancı yatırım konusunda kaygılıyız. Türkiye'ye genel olarak yatırım yapılması için uğraşıyoruz. Yabancı yatırım da bu tablonun çok önemli bir parçasını oluşturuyor, bu Türkiye'nin kaçırdığı çok önemli bir fırsat'' dedi. 
     Chhibber bu arada, yabancı ve yerli yatırımlar arasında Türkiye'de 2001'e kadar ters bir ilişki olduğunu belirterek, ''Yerli yatırım vardı ama fazla yabancı yatırım yoktu. 2001'de ikisi de azaldı. 
     Artırılması gerekiyor çünkü doğrudan yabancı yatırımlar hiçbir şekilde Türklerin yapacağı yatırımın yerine geçemez'' dedi. 
     Orta vadedeki planların şu anda oluşturulduğunu kaydeden Chhibber, bunu Ankara'da hükümet tarafından, iş dünyasındaki liderler ve finans sektöründen kişilerin biraraya gelerek yaptığını dile getirdi. 
     
     Kamu sektöründe ayarlamalar 

     Bu planların, Türkiye ekonomisinde çok daha sürdürülebilir bir iyileşmenin temelini oluşturacağını anlatan Chhibber, Türk hükümetinin şu anda hazırlıklarına devam ettiğini ve kendilerinin de bunu kesinlikle desteklediklerini söyledi. 
     Orta vadeli planlarla ilgili, herşeyden önce kamu sektörünün birtakım ayarlamalar yapması gerektiğini ifade eden Chibber, kamu sektörü harcamalarının hala çok yüksek olduğunu söyledi. 
     Chhibber, ''Finans piyasalarında özel sektör için bir yer açılması gerekiyorsa, mutlaka kamu sektöründe de birtakım ayarlamalar yapılması gerekiyor. Bu ayarlamaların yapılması gerekiyor ki özel sektörün büyümesine de olanak tanınsın'' dedi. 
     
     'Vergi tabanı genişletilmeli' 

     Türkiye'de mutlaka vergi tabanının genişletilmesi gerektiğini savunan Chhibber, ''Aksi takdirde vergi oranları çok daha düşük insan sayısı üzerinde uygulanmaya devam edecek. Orta vadede ekonomik iyileşmenin olması için vergi tabanının genişletilmesi gerekiyor, bu bir gecede yapılabilecek bir şey değil'' diye konuştu. 
     Bankacılık reformunun tamamlanması ve kurumsal sektörde rehabilitasyonun yapılması gerektiğini ifade eden Chhibber, bu çalışmalara devam edildiğini kaydetti. 
     Dünya Bankası Türkiye Temsilcisi Chhibber, Türkiye'nin orta vadedeki planlarına, ihracatı da dahil etmek durumunda olduğunu belirtirken, turizm potansiyelinin sonuna kadar kullanılması, tarım ve kırsal alanda birtakım gelişmelerin sağlanarak daha sistemli yatırımlar yapılması gerektiğini söyledi. 
     Türkiye'de iyileşme süreci devam ederken pek çok ailenin bu krizden etkilendiğini ifade eden Chhibber, toplumsal programın bu kişilere yardımcı olmak için genişletilmesi gerektiğini anlattı. 
     Yabancı yatırımlar konusuna da değinen Chhibber, dünyanın pek çok bölgesinde yabancı ve yerli yatırımlar arasında büyük paralellik görüldüğünü ifade ederken, ''Türkiye'de şu gerçeği görüyoruz, Türk girişimciler uzun yıllar yatırım yaptılar ama yabancı yatırımcılar çok fazla gelmedi. 2001 yılında Türkiye artık normal bir trendin parçası haline geldi, çok büyük bir düşüş var'' diye konuştu. 
     Yerli yatırımcılar gibi yabancıların da Türkiye'ye yatırım yapmadığını dile getiren Chhibber, Türkiye'de ileriye giderken yabancı yatırıma odaklanmak gerektiğini söyledi. Ajay Chhibber, konuşmasını şöyle sürdürdü 
     ''Şuna inanıyorum, bu genel bir politikanın parçası olmalı, Türkiye'de yatırımların geliştirilmesi için çalışılmalı. Türkiye dışında yaşayan Türkleri de dikkate aldığımızda yatırım açısından çok büyük bir potansiyel olduğunu düşünüyoruz. Türk diasporası yurtdışında yerleşik Türkler , şu aşamada Türk ekonomisine çok büyük bir yardımda bulunabilir.'' 
     
     'Eylem planı hazırlanmalı' 

     Chhiber Türkiye'nin hiçbir şekilde kapalı bir ekonomisi olmadığını belirterek, şunları kaydetti 
     ''Sermaye akışı oldukça açık, ticaret açık. Türkiye'nin kapalı olduğu tek alan global ekonominin en faydalı alanı olan doğrudan yabancı yatırımdır. Gerçeklere dayanarak söylüyorum, bu akıllara sığmayacak birşey, akıldışı birşey. Eğer Türkiye'de açık ekonomi varsa, sermaye akışı serbestse yani kısa vadede sermaye hızlı bir şekilde ülkeye girip çıkıyorsa çok daha faydalı olan uluslararası sermayenin bu ülkeye getirilmesi gerekir.'' Chhibber, artık daha fazla komisyon kurmak, rapor hazırlamak ve müzakere yapmanın yeterli olmayacağını savunarak, ''Çok ciddi bir şekilde açık bir takvimi olan 2002 yılı için bir eylem planı belirlenmesi gerekiyor'' dedi. 
     Yabancı Sermaye Derneği ya da özel sektördeki diğer organizasyonların yardımıyla bir eylem planının belirlenebileceğini kaydeden Chhibber, ''Hükümete de bu eylem planını bir an önce hazırlaması çağrısında bulunuyorum. 2002 yılı için bu çok önemli'' diye konuştu. 
     
     Desteğe devam... 

     Türkiye'ye az sayıda yabancı yatırım geldiğini, ancak potansiyelinin çok yüksek olduğunu dile getiren Chhibber, şunları kaydetti 
     ''Sayın Bakan Karakoyunlu'nun söylediği gibi, özelleştirme de bu stratejinin önemli bir parçası olacak. Ben iyimserim, şu anda daha da iyimserim çünkü ekonomik politikalar oldukça kararlı bir şekilde belirleniyor ve uygulanıyor. Artık elimizdekiyle yetinme zamanı geçti. 
     Türkiye'yi kesinlikle desteklemememiz gerekiyor. 2001'de yaklaşık 3 milyar dolar destek verdik. Aynı düzeyde desteğe devam edeceğiz. 2002 yılında Dünya Bankası olarak sanıyorum 3 milyar dolarlık bir destek daha gelecek. Biz taahütlerimizi yerine getirmeye devam edeceğiz. 
     Türkiye'nin bu krizden çıkması için gereken tüm desteği vereceğiz. 
     
     'Ekonomideki zorluklar ortadan kalkıyor..' 

     ''Chhibber, bir iyileşmenin başlaması için en azından üç çeyreğin geçmesi gerektiğini belirterek, ''Şuna inanıyoruz, Türkiye artık bu noktaya geldi. Üç çeyrek bitmek üzere. Çok açık işaretler de almaya başladık. Ekonomideki zorluklar artık ortadan kalmaya başladı'' dedi. 
     Chhibber, Dünya Ticaret Örgütü toplantısından çıkarken herkesin birşeyler aldığını ve sonuçlarından memnun olduğunu ifade etti. 
     Bilgi teknolojisinin getirdiği büyük mutluluğun artık azalmaya başladığını ve borsalarda bunun yansımasını gördüklerini belirten Chhibber, teknolojik verimsizlikteki kazançlara bakıldığında hala fırsatlar bulunduğunu söyledi. 
     Gelişmekte olan ülkelerin bu fırsatlardan faydalanması gerektiğini ifade eden Chhibber, ''Türkiye de bu fırsatlara sahip bir ülke. Uzun zamandır bu fırsatlar önümüzdeydi. Küresel verimlilikteki gelişmeler de Türkiye gibi ülkeler için büyük fayda sağlayacak'' diye konuştu. 
     Dünya ekonomisindeki ihracat ve ticaret rakamlarına bakıldığında tablonun pek iyimser gözükmediğini anlatan Chhibber, 1990'lı yıllarda gelişmekte olan pazarlarda yaşanan krizlerin çok önemli bir sonuç ortaya çıkardığını kaydetti. 
     Chhibber, devamla şunları söyledi 
     ''Bir iyileşmenin başlaması için en azından üç çeyreğin geçmesi gerekir. Ne kadar çaba gösterirseniz gösterin mutlaka zamana ihtiyacınız var. Çünkü güvenin tazelenmesi, tekrardan kurulması gerek. 
     Krizlerden çıkmak söz konusu olduğunda tüm bu ülkeler en azından 3 çeyrek harcadılar iyileşmenin başlamasını beklemek için. Biz şuna inanıyoruz, Türkiye artık bu noktaya geldi, üç çeyrek bitmek üzere. 
     Çok açık işaretler de almaya başladık. Ekonomideki bu zorluklar artık ortadan kalkmaya başladı ve Türkiye artık durumunu düzeltmeye başlayacak.'' Türkiye'nin çok zorlu uluslararası bir ortam olmasına karşın krizden çıkmaya çalıştığını ifade eden Chhibber, şu anda dünya ekonomisinin çok büyük bölgelerinde bir gerileme içine girildiğinin gözlemlendiğini söyledi. 
     
     Derviş'e borçluyuz 

     Chhibber, gelişmekte olan ülkelerin ihracatının bu yıl dolar bazında yüzde 4 oranında azaldığını belirterek, ''Türkiye'nin ihracatı ise aynı dönemde Eylül ayına kadar dolar bazında yüzde 12 arttı. Ekim ayında Türkiye'de dolar bazında ihracat yüzde 18 oranında artmış durumda. Bu şu anlama gelmiyor, herşey çok güzel gidiyor, her şey çok güzel olacak. Tabii ki ekonomide bir gerileme var insanlar işlerini kaybediyorlar'' diye konuştu. 
     Chhibber sözlerini şöyle sürdürdü 
     ''Ekonomi ekibinin çok ciddi bir şekilde yapmış olduğu çalışmalar sanıyorum yakın bir zamanda meyvesini verecek. Türkiye'de 2002 yılında artık bu krizin etkilerinden kurtulmaya başlanacak. Şu anda bunu işaretlerini gördüğümüzü söylemiştim. Bunu ekonomiden sorumlu bakanlığın ve ekibin yaptığı başarılı çalışmalara borçluyuz. Ayrıca sayın Derviş'in yaptığı başarılı çalışmalara borçluyuz.'' 
     






</TEXT>
</DOC>
