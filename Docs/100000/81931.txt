<DOC>
<DOCNO> 81931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur12.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Fehriye Erdal'ın iadesinin kolaylaşacağına inanıyor 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, DHKP-C ve PKK'nın terör örgütü listesine alınmasının geç kalmış bir karar olduğunu, ancak buna rağmen memnuniyetle karşılandığını söyledi. 
     Arslan, düzenlediği haftalık basın toplantısında, gazetecilerin sorularını yanıtladı. 
     PKK ve DHKP-C örgütlerinin AB tarafından terör örgütü listesine alınmasıyla ilgili bir soruya Arslan, kararın geç alındığını, ancak memnuniyet verici olduğu yanıtını verdi. Bu kararın ardından Avrupa'daki terör örgütü mensubu olan ve Türkiye tarafından aranan kişilerin iadesinin kolaylaşacağını sandıklarını vurgulayan Arslan, Belçika'da bulunan Fehriye Erdal'ın da bu kapsamda iadesinin hızlanacağını umduklarını kaydetti. 
     Terör örgütlerinin ayrıma tabi tutulmasının yanlış olduğu bildiren Arslan, ''Senin terör örgütün benim terör örgütüm olmaz. Terörün dili aynıdır. Bugün zarar gelmez dediğin bir örgüt, gün gelir başına bela olur'' dedi. 
     Arslan, bir başka soru üzerine bu yıl siyasi partilerin 1 Mayıs toplantılarına katılmasını memnuniyet verici bulduklarını söyledi. 
     Feyzullah Arslan, turistik yerlerde dansöz çalıştırılmasının yasaklanmasıyla ilgili tartışmanın hatırlatılması üzerine, konunun emniyeti ilgilendirmediğini, verilecek kararın mülki idare amirleri tarafından uygulanacağını bildirdi. 
     
     ALKOLLÜ SÜRÜCÜLER 
     Arslan, basın toplantısında da İstanbul'da meydana gelen trafik kazasında Emin Kepçe adlı polis memurunun şehit olması konusunda verilen haberlerde, benzin tasarrufunun ön plana çıkarılmasını eleştirdi. Emin Kepçe'ye çarpan otomobilin sürücüsünün alkollü olduğuna dikkati çeken Arslan, ''Alkollü araç kullanmanın zararlarından bahsetmenin de en az tasarruf tedbirlerinden bahsedildiği kadar önemli olduğunu, hatta daha fazla yer verilmesi gerektiğini düşünüyorum'' diye konuştu. 
     Geçen yıl alkollü araç kullanan 6 bin 607 sürücünün 71 kişinin ölümüne 4 bin 102 kişinin yaralanmasına neden olduğunu kaydeden Arslan, bu yılın ilk 3 ayında bin 420 alkollü sürücünün trafik kazasına karıştığını bildirdi. 
     İşçi Bayramı olarak kutlanan 1 Mayıs dolayısıyla düzenlenen mitinglere İstanbul'da 70 bin, Ankara'da 11 bin, İzmir'de 10 bin olmak üzere tüm yurtta 160 bin kişinin katıldığını belirten Arslan, sadece 3 ilde küçük çapta olay meydana geldiğini ve bu olaylarda 42 kişinin gözaltına alındığını kaydetti. 
     ABD'nin her yıl çeşitli ülkelerden göçmen statüsünde insan kabul ettiğini, bu uygulamanın Türkiye'den de yoğun talep gördüğünü vurgulayan Arslan, ABD'nin 11 Eylül'den sonra Müslüman ülkelerden ''yeşil kart'' programı kapsamında verilen vizelerde yüzde 14'lük bir azalma olduğuna dikkati çekti. Bu uygulama dolayısıyla ABD vizesi almak için aracılık yapan bazı simsarların vatandaşları dolandırdığını hatırlatan Arslan, vatandaşların dikkatli olmalarını istedi. 
     





</TEXT>
</DOC>
