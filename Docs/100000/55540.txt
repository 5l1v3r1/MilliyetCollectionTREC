<DOC>
<DOCNO> 55540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sontur09.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatlar da zam yaptı... Danışma ücreti 50 milyon oldu 
</HEADLINE>
<TEXT>

     Türkiye Barolar Birliği, Avukatlık ücretlerine ortalama yüzde 300 oranında zam yaptı. Barolar Birliği'nin belirlediği yeni Ücret Tarifesi ile avukata 1 saatlik danışma ücreti 12 milyon liradan 50 milyon liraya çıkarıldı. 
     Türkiye Barolar Birliği Başkanlığı'nın Avukatlık Ücret Tarifesi Resmi Gazete'de yayımlanarak yürürlüğe girdi. İki yılda bir belirlenen tarife ile, avukata bürosunda sözlü danışma ücreti 12 milyon liradan 50 milyon liraya yükseldi. 
     Tarifeyle 50 milyon liradan açılan danışma ücretine süre sınırı da getirildi. Buna göre 50 milyon lira 1 saatlik danışmanın karşılığı olarak ödenecek. Avukata danışmada artan her saat için 30 milyon lira daha ödenecek. 
     Yeni tarifeyle en yüksek ücret, uluslararası yargıda ve Anayasa Mahkemesi'nde görev yapan avukatlara takdir edildi. 
     Avukatlar, uluslararası yargı yerlerinde takip ettikleri duruşmasız işler için 1 milyar lira, duruşmalı işler için ise 2 milyar lira alacak. Avukatlara, Anayasa Mahkemesi'nde görülen işlerden, Yüce Divan sıfatıyla görülen davalar için 870 milyon lira, diğer dava ve işler için ise 450 milyon 
     lira ödenecek. Avukatlara diğer işler ve davaların takibinde halen ödenen ve 1 Ocak 2002'den itibaren ödenecek yeni ücret tarifeleri artış oranlarıyla birlikte şöyle "-Çağrı üzerine gidilen yerde danışma 28 milyon-110 milyon Artış yüzde 293 -Yazılı danışma 23 milyon-90 milyon Artış yüzde 291 -Her türlü dilekçe yazılması, ihbarname, protesto düzenlenmesi 12 milyon-50 milyon Artış yüzde 317 -İcra dairelerinde yapılan takipler 13 milyon-50 milyon Artış yüzde 285 -Sulh mahkemelerindeki davalar 23 milyon-90 milyon Artış yüzde 291 -Asliye mahkemelerindeki davalar 45 milyon-175 milyon Artış yüzde 289 -Ağır Ceza mahkemelerindeki davalar 115 milyon-480 milyon Artış yüzde 317 -Askeri mahkemelerdeki davalar 65 milyon-250 milyon Artış yüzde 285 -DGM'lerdeki davalar 125 milyon-480 milyon Artış yüzde 284 -İdare ve Vergi mahkemelerindeki davalar Duruşmasız 36 milyon-140 milyona, duruşmalı 55 milyon-210 milyon Artış yüzde 282 -Yargıtay'da ilk derecede görülen davalar 135 milyon- 520 milyon Artış yüzde 285 -Danıştay ve Askeri Yüksek İdare Mahkemesinde ilk derecede görülen davalar Duruşmasız 45 milyon-175 milyon, duruşmalı 135 milyon-520 milyon Artış yüzde 285 ." Tarifeyle Avukatlık Yasası gereğince bulundurulması zorunlu tutulan sözleşmeli avukatlara ödenecek ücret de belirlendi. Buna göre sözleşmeli avukatlara aylık ücret olarak yapı kooperatiflerinde 200 milyon lira, anonim şirketlerde 300 milyon, kamu kurum ve kuruluşlarıyla özel ve tüzel kişilerce de 300 milyon lira ödenecek. 
     






</TEXT>
</DOC>
