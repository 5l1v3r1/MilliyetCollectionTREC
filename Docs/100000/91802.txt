<DOC>
<DOCNO> 91802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo18.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını, İlhan ile Ümit'e sahip çıktı.. 
</HEADLINE>
<TEXT>

     Alman gazeteleri, Türkiye'nin Dünya Kupası'nda yarı finale yükselmesi ile ilgili haberlere geniş şekilde yer vermeye devam ediyor. 
     Bild gazetesinde, ''Futbol mucizesi Türkiye'' başlığıyla verilen haberde, Türk Milli Takımı'nda Almanya'da oynayan futbolcular olduğu hatırlatarak, ''Ortayı bir 'Mannheimlı' yaptı, golü bir 'Allgaeulu'' attı'' denildi. 
     Yıldıray Baştürk'ün Türkiye'de bir takımda hiç oynamadığına dikkat çekilen haberde, Ümit Davala'nın, ''Mucizenin sırrı bu. Çoğumuz Türkiye'deki kulüplerde oynuyoruz. Bazılarımız da Avrupa'nın büyük kulüplerinde oynuyor. Bu karışım iyi'' şeklindeki sözleri aktarıldı. 
     Gazetenin diğer bir haberinde de Berlin'de sevinç gösterilerinde bulunan 2 Türk'ün, bir köprünün üzerinden nehre uçan otomobilin içindeki kadını kurtardıkları bildirildi. Kadının otomobilinin diğer bir araç tarafından sıkıştırıldığı ve nehre uçtuğu, olayı gören 2 Türk vatandaşının hiç tereddüt etmeden suya atlayarak baygın halde olan kadını otomobilin içersinden çıkartmayı başardıkları belirtildi. 
     
     ''TURBO TÜRKLER'' 

     B.Z. gazetesi, ''Turbo Türkler intikam yemini etti'' başlığıyla verdiği haberde, Ümit Davala'nın, ''Brezilya maçını unutmadık. Haksız yere yenildik'' şeklindeki sözlerine yer verdi. 
     Gazetede teknik direktör Şenol Güneş'in, ''İlk turdaki haksız yenilgimizin rövanşını almak istiyoruz'' sözü, Yıldıray Baştürk'ün de ''Bu bizim için büyük bir fırsat. Düzenli bir şekilde oynarsak şansımız var'' açıklaması aktarıldı. 
     Diğer bir haberde de İlhan Mansız'ın ''Bize finalde Almanları verin'' şeklindeki sözleri başlığa çıkartıldı. İlhan, ''Ümit'in kısa direğe orta yapacağını biliyordum. Gittim, orada bekledim ve ayağıma gelen topu kaleye doğru vurdum. Hayalimdeki final karşılaşması Türkiye-Almanya'' dedi. 
     
     ''ALMAN İKİLİ'' 

     İlhan Mansız ile Ümit Davala'yı ''Alman ikili'' olarak nitelendiren Berliner Kurier gazetesi ise ''Alman ikili Türkiye'nin hayalini sürdürüyor'' başlığıyla verdiği haberde, ''Türkiye'nin yeni kahramanlarının 'Alman kökenli' olduklarını'' belirterek, İlhan'ın Ümit'e ''Ortan için teşekkürler, ayaklarını öperim'' şeklinde teşekkür ettiğini yazdı. 
     Haberde, Başbakan Bülent Ecevit'in ''Futbolcularımız yarı finale yükselerek, 21. yüzyıldaki tarihimizin ilk büyük sayfasını yazdılar'' ve Başbakan Yardımcısı Mesut Yılmaz'ın da ''Allah'ın yardımıyla Brezilya'yı da yeneriz'' şeklindeki sözlerine yer verildi. 
     Frankfurter Allgemeine Zeitung gazetesinde ''Bir gol, bir ülke ve bir onur meselesi'' başlığıyla verilen haberde, Türklerin, tüm dünyada milli takımın başarısını büyük bir coşkuyla kutladıklarına işaret edilerek, Türkler'in spor dışında diğer alanlarda da ciddiye alınmayı ümit ettikleri yorumu yapıldı. Gazetede, ''Mansız uzun bir yol gitti-Türk golü Made in Germany'' başlığıyla verilen diğer bir haberde de Şenol Güneş'in, futbolcuların kaçırdıkları fırsatlarla ilgili olarak, ''Oyuncularım daha önce televizyonda çok sayıda uzatma izlemişti. Belki ilk kez kendileri de bunu bir denemek istedi'' şeklindeki esprisine yer verildi. 
     
     ''MADE İN GERMANY'' 

     Berliner Morgenpost gazetesi de ''Made in Germany'' başlığıyla verdiği haberde, İlhan Mansız'ın uzun yıllar Almanya'da top koşturduğunu, Şenol Güneş'in de Samsunspor'dan sonra Beşiktaş'a giden İlhan Mansız'ı, Hakan Şükür'ün yerine yedekte oynatmak amacıyla milli takım kadrosuna aldığını yazdı. 
     Frankfurter Rundschau gazetesi ise diğer gazeteler gibi İlhan Mansız'ın fotoğrafını yayınladığı haberinde, ''Kemptenli Türk süper yıldızın mükemmel golü'' başlığını kullandı. ''Gülen yeni ülke'' başlığıyla verilen diğer bir haberde de Ankara'daki sevinç gösterilerini gösteren bir fotoğrafa yer verildi ve Türkiye'deki sevinç gösterileri sırasında 7 kişinin hayatını kaybettiği belirtildi. 
     Die Welt gazetesi de ''Allgaeu bölgesindeki Kempten'den gelen Türk kahraman'' başlığıyla verdiği haberde, Almanya'da doğan İlhan Mansız'ın, başlangıçta Türkiye'de başarılı olamadığını, Almanya'ya gittiğini, daha sonra yeni bir fırsatla Türkiye'ye döndüğünü ve şimdi de ''kahraman'' olarak kutlandığını yazdı. 
     

     
</TEXT>
</DOC>
