<DOC>
<DOCNO> 93150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sonspo04.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin basınında üçüncülük maçının yankıları sürüyor... 
</HEADLINE>
<TEXT>

     Çin basınında, Brezilya'nın Almanya'yı 2-0 yenerek Dünya Şampiyonu olması ''Zafer Brezilya'nın'' başlıkları 
     ile duyuruldu. 
     Çin Futbol gazetesi, ''Brezilya kupayı hak etti, ancak Alman kaleci Kahn için üzgünüz ' ifadesini kullandı. Ülke içinde ve dışında İngilizce yayınlanan, resmi China Daily gazetesinin başlığı ise ''1998'de kabus, 2002'de rüya '' şeklinde. 
     Bu arada, Çin basınında Türkiye-Güney Kore maçının yankıları sürüyor. Pekin Gençlik Günlüğü gazetesinin özel sayfasında, üçüncülük maçından sonra omuz omuza seyircileri selamlayan Türk ve Güney Koreli futbolcuların fotoğrafları yer aldı. 
     Gazetede, iki takım oyuncularının bu görüntülerle dünyaya futbolun anlamını yansıttıkları belirtildi. Yorumda, Çinli futbolseverlerin futbolun mutluluk olduğunun bilincine vardıkları ve bu görüntülerden sonra mutluluğun paylaşılması gerektiğini de öğrendikleri kaydedildi. 
     Makao'da yayınlanan Çince gazete Makao Günlüğü'nde yer alan bir yorumda, Çin'in ilgili kuruluş ve şahsiyetlerinin Çin futbolunun kapsamlı bir değerlendirmesini yapmaları gerektiği belirtildi. ''100 milyon kişi arasından bir tane iyi futbolcu yetiştirilemedi'' başlıklı yorumda, şu görüşlere yer verildi 
     ''Çin Milli Takımı ardı ardına 3 maçı kaybetti ve hiç gol atamadı. 
     Bazı futbolcular bunun nedenini deneyim yetersizliği, bazıları ise fizik gücünün yetmemesine bağladı. Ancak ihmal edilen ise güven ve takım ruhudur.'' Pekin'de yayınlanan Chenbao gazetesinin Dünya Kupası özel sayfasında yer alan ''Yaşlı Askerlere Veda'' başlıklı makalede ise Hakan Şükür'den şöyle bahsedildi 
     ''Hakan'ın 11. saniyede attığı gol olmasaydı Dünya Kupası onun için kötü bir rüya olacaktı. Fakat Hakan attığı golle 40 yıllık bir rekoru kırdı ve ismini tarihe yazdırdı.'' 
     





</TEXT>
</DOC>
