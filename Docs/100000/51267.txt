<DOC>
<DOCNO> 51267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun05.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bin Ladin'in serveti 300 milyon dolardan çok daha az" 
</HEADLINE>
<TEXT>

     Suudi Arabistan eski haber alma teşkilatı başkanı Prens Türki El Faysal, Usame Bin Ladin'in servetinin basında ilan edilen 300 milyon dolardan daha az olduğunu söyledi. 
     El Faysal Ortadoğu Yayın Kuruluşu MBC'ye verdiği demeçte, Bin Ladin'in kendisine miras kalan servetinin basında ilan edildiği gibi 300 milyon dolar değil en fazla 50 milyon dolar olduğunu belirtti. 
     El Faysal, ''Batı'da 1, 2 ve hatta 3 milyar dolar serveti olduğu yolunda haberler çıkıyor. Benim haber alma teşkilatının başı olarak çalıştığım sıralarda yaptığım hesaplamalara göre Bin Ladin'in serveti 40-50 milyon doları geçmez. Bu olabilecek en yüksek rakamdır'' diye 
     konuştu. 
     Ancak, Bin Ladin'in belki de başka adlarla açtırdığı gizli hesapları olabileceği ihtimalini de gözardı etmemek gerektiğini ifade eden El Faysal, Bin Ladin'in Suudi Arabistan'da halen parası bulunup bulunmadığından da emin olmadığını ifade etti. 
     El Kaide örgütünün kitlesel imha silahlarına sahip olduğu yolunda çıkan haberlere de değinen El Faysal, söz konusu örgütün biyolojik, kimyasal veya nükleer silahlar da dahil olmak kitlesel imha silahlarına sahip olduğu yolunda Suudi istihbaratının bir kanıta rastlayamadığını da kaydetti. 
     Suudi Arabistan'da 25 yıldan beri haber alma teşkilatı başkanı olarak görev yapan El Faysal, Ağustos ayında bu görevinden ayrılmıştı. 
     






</TEXT>
</DOC>
