<DOC>
<DOCNO> 98919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo08.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı yarın sporseverlerle buluşuyor... 
</HEADLINE>
<TEXT>

     İstanbul'da yapımı tamamlanan Atatürk Olimpiyat Stadı, kapılarını ilk kez yarın sporseverlere açacak. 
     80 bin kişilik kapasitesiyle Türkiye'nin en büyük stadı özelliğini taşıyan Atatürk Olimpiyat Stadı'nda ilk maç yarın Galatasaray ile Yunanistan Birinci Futbol Ligi takımlarından Pire Olympiakos arasında yapılacak. 
     Fatih Terim yönetimindeki Galatasaray'ın, yenilenmiş kadrosuyla 2002-2003 sezonu öncesi İstanbul'daki seyircisinin önüne ilk kez çıkacağı özel maç saat 20.30'da başlayacak. 
     Bu maçın aynı zamanda, stadın eksiklerinin görülmesi amacıyla bir test müsabakası olacağı, stadın resmi açılış törenin ise daha sonra belirlenecek bir tarihte yapılacağı bildirildi. 
     
     BİLET FİYATLARI 

     Karşılaşma için daha önce belirlenen ve satışı sürdürülen biletlerin fiyatları şöyle 
     Kapalı alt tribün 2 milyon lira, kapalı üst tribün 4 milyon lira, numaralı alt tribün 4 milyon lira, numaralı üst tribün 6 milyon lira. 
     Galatasaray'ın kombine bilet sahibi taraftarlarının da izleyebileceği maç için şimdiye dek 30 binin üzerinde bilet satıldığı öğrenildi. 
     
     ULAŞIM İÇİN KOLAYLIK 

     Sporseverlerin maça ulaşımını kolaylaştırmak için de çeşitli önlemlerin alındığı bildirildi. 
     Bu amaçla İETT ile anlaşıldığı ve maç günü İstanbul'un Mecidiyeköy, Taksim, Eminönü, Aksaray, Yenibosna ve Bakırköy gibi merkezlerinden saat 16.30'dan itibaren sık aralıklarla otobüsler kaldırılacağı öğrenildi. Bu otobüsler, maç sonrası da dönüşleri sağlayacak. 
     
     ATATÜRK OLİMPİYAT STADI 

     Türkiye'nin en fazla seyirci kasiteli, Uluslararası Olimpiyat Komitesi IOC , Uluslararası Amatör Atletizm Federasyonu IAAF ve Uluslararası Futbol Federasyonları Birliği FIFA kural ve koşullarını karşılayan Türkiye'deki tek stat olan Atatürk Olimpiyat Stadı'nın toplam kapasitesi 80 bin 597 kişi. 
     Karşılıklı 2 kapalı tribünü bulunan statta, batı tribünü 27 bin 763, doğu tribünü 26 bin 164 kişi, kale arkalarında yer alan kuzey ve güney tribünleri ise 13 bin 335'er kişi alıyor. Stat içinde özürlü seyirciler için 400 kişilik bölüm, medya mensupları için de 2 bin koltuk ayrılmış durumda. 
     Mimarlığını Michel Macary ve Aymeric Zublena'nın yaptığı dünyanın en modern statlarından birisi olan Atatürk Olimpiyat Stadı'nda seyircinin rahatı için herşey düşünülmüş. 
     134 giriş, 148 de çıkış kapısı bulunan stadın, 12 dakikada tamamıyla boşaltılması planlanıyor. 
     Stat bünyesinde açık ve kapalı olmak üzere toplam 18 bin 900 araçlık otopark alanı bulunuyor. 
     Stat içinde erkekler için 100 tuvalet, 100 lavabo, bayanlar için 90 tuvalet, 60 lavabonun yanı sıra, özürlü erkek ve bayanlar için de tuvalet ve lavabolar yer alıyor. 
     
</TEXT>
</DOC>
