<DOC>
<DOCNO> 83500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/guncel/agun.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kez anne’ desin istiyorum 
</HEADLINE>
<TEXT>

7 yaşında amansız bir hastalığın pençesine düşen küçük Fatih sonunda anne demeyi bile unuttu. Tülin Hacılar yıllardır hasret kaldığı anne diyen sesi geçen yıl dünyaya gelen oğlu Umutcan’dan duydu... 
     SEMRA KARDEŞOĞLU 

     Tülin Hacılar, 12 sene önce oğlu Fatih’le ilk kez anneliği yaşamıştı. Oğlunun yaklaşık bir yıl sonra ona "anne" dediği gün en mutlu günlerinden biriydi. Artık bir ömür boyu "anne" sesini duyacak, her duyduğunda sorgusuz, sualsiz koşacaktı... Öyle olmadı. 
     Yedi yaşına dek, Fatih tüm yaşıtları gibi büyüdü. Ateşlendi, burnu aktı, dizleri sıyrıldı. Annenin her seferinde yüreği ağzına geldi. İlkokul ikinci sınıfa başladığı günlerde görme bozukluğu nedeniyle doktora gittiler. O günden sonra doktor ve hastaneler onların ayrılmaz parçası oldu. Araştırmalar sonucu Fatih’in anneden sadece erkek çocuklara geçen ve çok az rastlanan "ALD" adlı bir genetik hastalıkla doğmuş olduğu anlaşıldı. Belirtiler ilk kez 6-7 yaşlarında ortaya çıkıyor ve ölüme kadar götürebiliyordu. 
     
     İlaç çare etmedi 
     Anne Tülin, eşi Fedai ile birlikte umudunu hiç yitirmeden oğullarının hastalığına çare aradı. Önce aynı hastalığı taşıyan ABD’deki bir çocuğun hayatının "Lorenzo’nun Yağı" adıyla filme çekildiğini öğrendi. Filmi izledikten sonra ABD’deki aile ile irtibata geçtiler. Piyasada "Lorenzo’nun Yağı" adıyla satılan ilacın çare olacağını umdular. O dönem bu yaşadıkları ile Milliyet sayfalarına yansıyan Hacılar ailesi, yine Milliyet aracılığı ile yağı İngiltere’den getirtti. Ne var ki, bu da çare olmadı. Fatih her gün bir yeteneğini kaybetmeye başladı. Önce yürümesi bozuldu. Duymuyor, görmüyor, konuşmuyor, yemek yiyemiyor, soluk alışı bile boğazına takılan bir aletle gerçekleşiyordu. 
     
     Umutcan yeni umutları 
     Beş yıldan bu yana neredeyse bitkisel yaşam süren Fatih’in en çok "anne" demesini unutması, Tülin Hanım’ı yüreğinden vurdu. "Günlerce evde onun bana tekrar anne’ demesini ümit ettim. Ev sessizdi. O güne kadar koşup oynayan çocuk her şeyi unutmuştu" diyor Tülin Hacılar. 
     Doktorların tavsiyesiyle bir yıl önce hamile kalan Tülin Hacılar’a anne karnında tüm tetkikler yapıldı ve ikinci oğlu sağlıklı olarak dünyaya geldi. Adını Umutcan koydular. Umutcan birkaç hafta önce, "anne" demeyi öğrendi. 31 yaşındaki anne Tülin Hacılar, o anı şöyle anlatıyor 
     "O an dondum kaldım, beş yıl sonra bana anne’ deniyordu. Bu kelimeyi öylesine özlemişim ki, şimdi tekrar tekrar söyletiyorum oğluma, anne, anne diyerek. O anne dedikçe Fatih konuşuyor zannediyorum." 
     
     İnanarak yaşıyorum 
     Oğlunun hastalığının yaşamını değiştirdiğini söyleyen anne Tülin, 
     inancını şöyle anlatıyor "Doktorlar hiçbir çıkar yol olmadığını söylese de onun bana yine anne’ diyeceğine inanıyorum. İnanmasam, umut etmesem yaşayamam çünkü." 
     



 GÜNCEL 















</TEXT>
</DOC>
