<DOC>
<DOCNO> 51190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/guncel/gun01.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlere dijital tuzak 
</HEADLINE>
<TEXT>

Spor Toto Genel Müdürü’nden Cep Toto ihalesinde skandal açıklama 10 yaşında çocuklar bu oyunu çok rahat oynar .. 
     AYDIN HASAN ANKARA 

     Spor Toto Genel Müdürlüğü'nün futbol maçlarıyla ilgili düzenleyeceği dijital bahiste, hedef kitlenin, internet ve cep telefonundaki teknolojiyi kullanmaya daha yatkın olan çocuklar ile gençler olduğu ortaya çıktı. Spor Toto Genel Müdürü Erdenay Oflaz, "Çocuklar bu oyunu çok rahat oynar. 10 yaşındaki bir çocuk bile interneti benden daha iyi kullanıyor" dedi. 
     Spor Toto Teşkilat Genel Müdürlüğü'nün dün yapılan dijital bahis ihalesine katılan şirketlerle ilgili teknik yeterlilik incelemesi yapılacağını belirten yetkililer, İhale Yasası gereği bakan onayının da gerekli olduğunu kaydettiler. Genel Müdür Oflaz, dijital müşterek bahis oyunuyla ilgili şu bilgileri verdi 
     "Bu oyun, cep telefonu, internet, dijital TV ve çağrı ile oynanabilecek. İnteraktif bir şans oyunu... Oyunun adını daha koymadık. Cep telefonunda oynayana çok fazla kontör yazmaması için tek bir sonuçla ilgili bahis olacak. Bahis konusu haftalık olarak belirlenecek. Her hafta futbolla ilgili bir bahis konusu saptanacak. İhaleyi kazanan firma, bunun yazılımını yapacak. Reklam masrafları da firmaya ait olacak. Firmanın bundan k rı yüzde 12 olacak. "Bu oyun, bizim maçlarımızla ilgili yurtdışında zaten oynatılıyordu. Ve biz bununla ilgili yasal mücadele edemiyorduk ." 
     Uzmanlar, Türkiye'de kumar oynatılan casinoların bile kapatıldığına dikkat çekerek, alelacele yapılan ihaleyi eleştirdiler. Yeni ihale yasası beklenmeden başlatılan süreçle getirilecek uygulamanın, Anayasa'ya aykırı olacağını vurguladılar. 
     İhaleye katılan 7 firmadan yüksek komisyon payı öneren 3’ü elendi. 4 firmadan ikinci teklif istendi. Sonuçların 3 gün içinde açıklanacağı belirtildi. 
     
Anayasa'ya aykırı      İSTANBUL Milliyet 

     Anayasa hukukçusu Prof. Dr. Burhan Kuzu, bu bahis oyunlarının Anayasa'nın 58. maddesine aykırı olabileceğini belirterek şunları söyledi 
     "Bu madde, gençliğin korunması maddesidir. Bu oyunlar özellikle gençleri kumara teşvik edici nitelikte. Yani devlet gençleri kumara teşvik etmiş oluyor. İdare Mahkemesi, Anayasa Mahkemesi'ne bu maddeye aykırılıktan dava açabilir. Yani ilgili bakanlık dava edilebilir." 
     



 GÜNCEL 






















</TEXT>
</DOC>
