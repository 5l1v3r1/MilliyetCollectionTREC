<DOC>
<DOCNO> 97423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/spor/aspo.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bizi yazacaklar" 
</HEADLINE>
<TEXT>

Lucescu, Beşiktaş’ın başarısızlıklar nedeniyle basında hep üçüncü sayfalarda yer aldığını söyledi, "Ama bu sezon birinci sayfalara taşınacağız. Belki işimiz zor ama aklımız sadece şampiyonlukta" dedi 
     BÜNYAMİN OSMAN 

     Maceraya girmedim’ 
     BEŞİKTAŞ Teknik Direktörü Mircea Lucescu, Lyon maçı sonrası Rumen Gazetesi Prosport’un sorularını yanıtlarken ilginç açıklamalar yaptı. Rumen hoca, sezon başında birçok kulüpten teklif aldığını ancak İstanbul’da kalmayı tercih ettiğini söyledi, "Artık benim için burada sır’ kalmadı. Türkiye ülkeme de çok yakın. Bir de insanların belli bir yaştan sonra düşünceleri gevşiyor. Bir başka ülkeye gidip, yeni bir maceraya atılmak, yeni yeni ortamlara alışmak beni yorardı" diye konuştu. 
     
     İntikamı düşünmedim’ 
     FATİH Terim ve Galatasaray’dan intikam almak düşüncesiyle Beşiktaş’ı seçmediğini kaydeden Rumen hoca, "Benim bildiğim sahadaki futbolcular skoru ve farkı belirler. Önemli olan benim için, Beşiktaş’ın basında birinci ve ikinci sayfalara taşınması. Çünkü şu an üçüncü sayfada. Zaten medya da takımların gücüne göre yer ayırıyor. Ben intikam duygusuyla yaşayacak birisi değilim. Çünkü aklını sadece intikam için yorarsan, başarıyı yakalamak mümkün olmaz" ifadelerini kullandı. 
     
     Aklımız şampiyonlukta’ 
     LUCESCU, Siyah - Beyazlı takımın son yıllardaki başarısızlığını ise şöyle yorumladı "Beşiktaş ligin bitimine doğru bir hayli yıpranıyordu, hatta çöküyordu. Çünkü futbolcuların savaşı kazanma mantalitesi yoktu. Galatasaray işte bu yüzden ön plana çıkıyordu. Beşiktaş hep üçüncü sırada beklemek zorunda kaldı. Şu an bir üst basamağa, yani ikinci sıraya çıkılması bile hayli zor gözüküyor. Ama taraftarımız şunu bilsin ki aklımız sadece ve sadece şampiyonlukta olacak." 
     
     Popescu’yu istemedim’ 
     TRANSFER konusuna değinen tecrübeli teknik adam, "Popescu gündemimize hiç girmedi. Zago gibi bir oyuncuya ihtiyacım vardı ve transfer ettik. Popescu, Hagi ile birlikte Galatasaray forması altında büyük bir tarihe imza attı. Bu nedenle yüzde yüz bir Galatasaraylı. Ama Radu Galatasaraylılar’ın kalbine giremedi. Aynı şey Capone için de geçerliydi. Onu istiyordum, ama bazı pürüzler yüzünden alamadık. Pancu’yu transfer ettik, çünkü sakatlıklar nedeniyle İlhan - Ahmet Dursun ikilisinden fazla yararlanma fırsatım yok. Ancak ikinci yarı forvette büyük rekabet yaşanacak" dedi. 
     



 SPOR 























</TEXT>
</DOC>
