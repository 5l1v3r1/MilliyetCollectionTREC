<DOC>
<DOCNO> 93090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/yasam/yas02.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİLERİMİZE SEVGİ SELİ 
</HEADLINE>
<TEXT>

Millilerimiz, kendilerini karşılamaya gelen yüz binlerce kişinin sevgi seli nedeniyle, Atatürk Havalimanı’ndan Taksim Meydanı’na 3 saatte zor ulaştı 
     Milli Takım’ı taşıyan iki katlı otobüs Atatürk Havalimanı’ndan ayrılarak sahil yoluna yöneldiğinde, yüz binlerce kişinin oluşturduğu sevgi seliyle karşılaştı. 
     Taksim’e kadar uzanan güzerg ha akın eden vatandaşlar, yol boyunca adeta etten bir duvar oluşturdular. 
     Kalabalığın otobüsü sık sık durdurması konvoyun çok ağır ilerlemesine neden oldu. Üst geçitlerden millilere çiçekler atıldı. 
     
     OTOBÜSTE TEKNİK ARIZA 
     Otobüs Bakırköy’e ulaştığında küçük bir teknik arıza meydana geldi. Bir süre durmak zorunda kalan otobüs, daha sonra yoluna devam etti. 
     Özellikle genç kızlar, "İlhan Mansız" çığlıkları attılar. Milli futbolcuyu bir pop starı gibi karşıladılar. 
     
     DUYGULANDIRAN PANKART 
     Bazı vatandaşların da "Deprem acımızı unutturdunuz" şeklinde pankartlar taşıdıkları dikkat çekti. 
     Otomobil, motosiklet ve bisikletlerle konvoya katılan vatandaşların arasında, millilerin ilerlemesi için çaba harcayan polisler sıkıntılı saatler yaşadı. Bu arada bazı vatandaşlar, otobüsün peşinde koşarak canlarını tehlikeye attılar. 
     Otobüs Taksim’e yaklaştıkça coşku daha da arttı. Futbolcularımızın yolculuğu Taksim Meydanı’nda yüz binlerin oluşturduğu sevgi denizinde noktalandı. 
     
     DÖNER İSTEDİLER 
     Millilerimizi taşıyan uçak Taşkent’e indiğinde kendilerine İstanbul’da hangi yemekleri istedikleri sorulmuştu. Onlar da tercihlerini dönerden yana kullandılar. Futbolcular, uçaktan iner inmez bindikleri otobüste, çok özledikleri dönerli sandviçlerle kendilerine küçük bir ziyafet ektiler. 
     



 YAŞAM 














</TEXT>
</DOC>
