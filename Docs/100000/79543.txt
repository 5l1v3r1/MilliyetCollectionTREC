<DOC>
<DOCNO> 79543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/guncel/gunz1.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     İşsizin parası yasaya takıldı 
     Avrupa Birliği AB , istihdamın artırılması ve mesleki teknik eğitimin yaygınlaştırılması amacıyla, Türkiye İş Kurumu’na İş-Kur yapacağı 40 milyon euro tutarındaki yardım için, halen TBMM’de bulunan kuruma ilişkin yasanın bir an önce çıkarılmasını talep ediyor. İş-Kur Genel Müdürü Necdet Kenar, AB’den alınacak yardım ile personel eksikliğinin giderileceğini, işsizlik sigortasının daha nitelikli bir şekilde verileceğini ve en önemlisi istihdamın artırabileceğini söyledi. 
     
     Genç kız ölüme atladı 
     Küçükçekmece’de psikolojik tedavi gördüğü belirtilen 18 yaşındaki genç kız, dördüncü kattaki evlerinin penceresinden atlayarak intihar etti. Halkalı Altınşehir Mahallesi Atatürk Caddesi’nde ailesiyle birlikte yaşayan Elvan Altınkanat, 04.30 sıralarında dördüncü kattaki evlerinin penceresinden atladı. Düştüğü beton zeminde ağır yaralı olarak bulunan Altınkanat, hastanede yaşamını yitirdi. Altınkanat’ın, bir ay önce de hap içerek intihara teşebbüs ettiği öğrenildi. 
     
     Bakkalların kavgalı seçimi 
     İstanbul’un en büyük esnaf örgütü olan ve 10 trilyon liralık varlığı bulunan İstanbul Bakkallar Odası’nın 27 Şubat’ta yapılan ve usulsüzlük gerekçesiyle iptal edilen genel kurulu bugün yineleniyor. Yeniden aday olan Başkan Boran Elmas, "yolsuzluk ve sahteciliköle suçlanıyor. Elmas hakkında, rakibi İsmail Keskin ve kayyum yönetimindeki oda avukatları "resmi evrakta sahtecilik, seçimlere hile karıştırma ve oda mallarının kaybolması" iddialarıyla suç duyurusunda bulundu. 
     
     Domuz bağıyla öldürüldü 
     İhbar üzerine Şişli Baruthane Deresi’ne giden polis, derenin kenarında yüzü örtülü ve yüzüstü yatar vaziyette 40 yaşlarında bir kadının cesediyle karşılaştı. Kadının boğazının bıçakla kesilerek öldürüldüğü anlaşıldı. Ekipler, cesette darp izlerinin olduğunu ve gözlerinin de siyah bir bandajla kapatıldığını belirtti. Kadının Hizbullah’ın cinayetlerde kullandığı, ayakları arkadan boyuna bağlayarak yapılan domuz bağıyla bağlandığı anlaşıldı. 
     
     Yine töre yine cinayet 
     Bir süre önce, evinden kaçıp sevgilisi Mehmet Akyol’la evlenen Reyhan Akyol 20 , dün saat 13.00 sıralarında bir hasta ziyareti için geldiği Dicle Üniversitesi Acil Servisi önünde kardeşi Mehmet Şenol’un 18 silahlı saldırısına uğradı. Mehmet Şenol, elindeki tabancayla ablasına rastgele kurşun yağdırdıktan sonra kaçtı. Reyhan Akyol ise ağır yaralı olarak kaldırıldığı Tıp Fakültesi Hastanesi’nde yaşamını yitirdi. Silahıyla kaçan Mehmet Şenol, polisin takibi sonucu yakalandı. 
     
     Protez uzmanları İstanbul’a geliyor 
     Türk Prostodonti ve İmplantoloji Derneği’nin, 23 - 25 Mayıs günleri arasında İstanbul Üniversitesi Diş Hekimliği Fakültesi’nde düzenleyeceği kongrede implant ve protez konusundaki son gelişmeler tartışılacak. Kongreye, Avrupa’da binlerce hastaya implant uygulamış olan dünyaca ünlü Axel Kirsch, Queen Mary Diş Hekimliği Fakültesi Dekanı Davit Davis, Pekka Valittu ve Andreas Valatin’in de aralarında bulunduğu konuşmacılar katılacak. 
     
     Geleceğin bilim adamları buluştu 
     Eyüboğlu Eğitim Kurumları, araştırmacı eğitimin gelişmesi ve yaygınlaşması amacıyla, 3. Eyüboğlu Bilim Şenliği’ni gerçekleştirdi. Tüm okullara açık olarak düzenlenen etkinlikte bir araya gelen öğrenciler, bilgi alışverişinde bulunarak, Fen alanındaki ilginç projelerini sergiledi. Toplam 137 projenin tanıtıldığı Bilim Şenliği’nde Eyüboğlu Lisesi’nden katılan projeler ayrı bir kategoride değerlendirilirken, katılımcı diğer okullar kendi alanlarında yarıştı. 
     



 GÜNCEL 





















</TEXT>
</DOC>
