<DOC>
<DOCNO> 99898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/siyaset/siy05.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü’yle sürpriz buluşma 
</HEADLINE>
<TEXT>

İttifak arayışlarını sürdüren Devlet Bakanı Kemal Derviş, dün Erdal İnönü ile bir araya geldi. Taraflar görüşmeyle ilgili açıklama yapmazken, Derviş akşam saatlerinde de Hüsamettin Özkan’la buluştu 
     ESRA KURT İstanbul 

     Ekonomiden Sorumlu Devlet Bakanı Kemal Derviş’in, "sosyal - liberal sentez " ittifakı arayışı sürdürüyor. Dün öğlen saatlerinde Prof. Dr. Erdal İnönü ile görüşen Derviş, akşam saatlerinde de Hüsamettin Özkan’la bir araya geldi. 
     
     Vakıfta görüştüler 
     SHP Genel Başkanı Murat Karayalçın’ın "İnönü başkan, Derviş başbakan" önerisi kulislerde konuşulurken, dün süpriz bir buluşma gerçekleşti. Dün öğle saatlerinde Tarabya Nurol Sitesi’ndeki evinde istirahate çekilen Derviş, saat 17.05’te kalabalık basın konvoyuyla İnönü’nün Anadoluhisarı’ndaki ikametg hı "Sevinç ve Erdal İnönü Vakfı" merkezine geldi. 
     Derviş makam aracında beklerken, koruması iki kez zile bastı. Erdal İnönü’nün kapıyı açmasıyla birlikte aracından inen Derviş, görüşmeye geçti. 
     Görüşme başladıktan 20 dakika sonra Derviş’in özel danışmanı Oya Ünlü, siyah bir ciple gelerek görüşmeye katıldı. Derviş-İnönü görüşmesi yaklaşık 1 saat 15 dakika sürdü. Saat 18.40’ta ayrılan Derviş açıklama yapmazken, İnönü de sessiz kalmayı tercih etti. 
     
     Suskunluk sürdü 
     Derviş, görüşme sonrası Hüsamettin Özkan’ın Beykoz Konakları’ndaki evine gitti. Derviş, basın mensuplarına Özkan ile akşam yemeğinde bir araya geleceğini söyledi. Özkan’ın evinde 4 saat kalan Derviş, çıkışta kimseye açıklama yapmadan ayrıldı. Derviş, kendisini takip eden gazetecilerle birlikte Tarabya Nurol Sitesi’ndeki konutuna döndü. 



 SİYASET 

















</TEXT>
</DOC>
