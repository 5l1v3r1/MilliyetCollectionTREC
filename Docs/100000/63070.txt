<DOC>
<DOCNO> 63070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/spor/aspo.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta aynı doktor farkı 
</HEADLINE>
<TEXT>

Fenerbahçe yeni hocası Werner Lorant yönetimindeki ilk resmi maçta eski hastalıklarından kurtulamadı. Rakibinden üstün olmasına rağmen gol atamadı 
Maça istekli başlayan Sarı - Lacivertliler, Müslim’in şok sayısıyla geriye düştüler. Dört forvetle kaleci Göksel’i geçemediler, ağır bir darbe yediler 
     FUTBOLCULARI paralarını alamadığı için kampa girmeyen, maç öncesi büyük sorunlar yaşayan Samsunspor, Fenerbahçe’yi dize getirdi. Yeni hocasıyla umutlanan Sarı - Lacivertliler, zorlu rakibi önünde yediği tek golü çıkarmak için her çareyi denedi. Lorant ikinci yarıda forvet sayısını dörde çıkarmasına rağmen kalesinde devleşen Göksel gole izin vermedi. Müslim’in 30. dakikada attığı gol Samsunspor’u sevince boğarken, Fenerbahçe’ye ummadığı bir darbe indirdi. Revivo’nun bir şutu yan direkten geri geldi. 
     SAMSUNSPOR maçına iyi başladıklarını belirten Fenerbahçe Teknik Direktörü Werner Lorant, gol pozisyonlarında cömert davrandıkları için istedikleri sonucu yakalayamadıklarını ifade etti. Alman hoca, "İlk yarıda beraberliği bulmamız gerekiyordu. Direkten dönen toplar ve kalecinin kucağına giden pozisyonlar gol olmalıydı. Samsunspor’un oyunu defansta kabul etmesi de işimizi zorlaştırdı" diye konuştu. 
     RAKİBİN iyi savunma yaptığını, topu gerektiği gibi kanatlara taşıyamadıklarını vurgulayan tecrübeli hoca, kaybetmeyi düşünmedikleri bir maçtan puansız ayrılmanın üzüntüsün yaşadıklarını da sözlerine ekledi. Lorant, "Kaybedeceğimizi düşünmemiştim. İkinci yarıda çok pozisyon bulduk ama değerlendiremedik. Hakem iyi maç yönetti. Johnson sanırım salıya yetişemeyecek. Önümüzdeki maçlara daha iyi konsantre olmalıyız" dedi. 
     
Johnson sakatlandı      SAMSUNSPOR karşısında üç puan kaybeden Fenerbahçe’de Johnson’un sakatlanması moralleri iyice bozdu. Ganalı futbolcu maçın son dakikalarında girdiği bir mücadele sonrası sol arka adalesinden sakatlandı. Tedavisine başlanan Johnson’un İstanbulspor karşısında forma giymesinin zor olduğu belirtildi. 
     MAÇ kadrosuna alınmayan Yusuf, Oktay, Mustafa Doğan, Mert Meriç ve Fatih Akyel dün Samandıra Tesisleri’nde çalıştı. Beş futbolcu, teknik direktör Lorant’ın fizyoterapiste verdiği program doğrultusunda sabah ve akşam olmak üzere çift antrenman yaptı. 
     

</TEXT>
</DOC>
