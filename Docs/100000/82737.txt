<DOC>
<DOCNO> 82737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/spor/spo03.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecrübe kazandı’ 
</HEADLINE>
<TEXT>

     ERHAN TELLİ 

     ERGÜN, Galatasaray’ın her şeyi. Şampiyonluğun en büyük emekçisi. 3. yıldız kutlamalarının sabahında yıldız futbolcu, bir sezonu Milliyet için değerlendirdi, sorularımıza açık gönüllülükle cevap verdi. Bu yılki mücadeleyi at yarışına benzeten Ergün, "Çok oyuncu kaybetmiştik ve bu yüzden favori değildik. Ancak son düzlüğe çok iyi girdik. Tecrübemiz, profesyonelliğimiz ve kalitemizle finişi önde geçtik" diye konuştu. 
     ÜMİT Davala’nın Milan’a gitmesi yüzünden Lucescu’nun kendisine New Castle vizesi vermediğini de sözlerine ekleyen yıldız futbolcu unutamadığı anısını da şöyle anlattı "Geçen sezon Hasan’ın Trabzon’da kırmızı kartla oyun dışı kalmasını görmemişim. Bu yüzden rakip sürekli sol kanattan hücum yapıyor, ben de neden böyle diye kendime soruyordum. Hasan’ın atıldığını akşam eşimle yemek yediğim bir restoranda öğrendim." 
     
Perde arkası mektup      Mektup 
     Fatih Terim’in geliş öyküsü ve Florya’da kapalı kapılar ardında konuşulanlar herhalde Sarı - Kırmızılı camiada uzun süre tartışılacak. Ancak pazartesi gecesinin en önemli olayı olarak Özer Saraçoğlu ve Burak Elmas’ın durumu ile Lucescu’nun yönetime yazdığı mektup ön planda yer alıyor. 
     Rumen hoca, yönetim ile yaptığı toplantıda kendi kararıyla, hem da alacağı olan 1 milyon dolardan vazgeçerek istifa ederken, bir de mektup vermişti. Lucescu’nun mektubu oldukça ilginç noktalara değiniyordu. İşte tam metin 
     "Ben başına gelirken, Galatasaray dört sene şampiyon olmuş, UEFA Kupası’nı kaldırmış takımdı. Böyle bir kulübün başına geçmek, benim için çok büyük gururdu. Bu iki sene içinde büyük camiaya, Süper Kupa’nın kazanılmasında, 3. yıldızı takmasında, Şampiyonlar Ligi’nde çeyrek final oynanmasında hizmetlerim oldu. Takımın gençleşmesinde, yıldızları giden Galatasaray’ın yeni yıldızlar kazanmasında emeğim oldu. Bugün şahsıma yönelik çıkan eleştirilerin, haberlerin, büyük camianın ve takımının geleceği konusunda sorunlar yaratmasından korktuğum için iki senedir hizmet verdiğim bu kulüpten çok güzel anılarla ayrılıyorum. Bu büyük camia iki sene sürecinde neden bu kadar başarılı olduğunun örneklerini bana her seferinde yaşattı. Takımın geleceğinin herhangi bir yanlış yöne gitmemesi için bugün görevden ayrılıyorum. Sizlere teşekkür ediyorum." 
     Bu mektup, Galatasaraylı yöneticileri inanılmaz ölçüde duygulandırdı. Hatta Başkan Özhan Canaydın’ın bulunmadığı bir ortamda, Futbol Şubesi Sorumlusu Özer Saraçoğlu, Lucescu için yaptığı konuşmada "Bize insanlık dersi verdi" ifadesini kullandı. 
     Lucescu şoku Florya’da yaşanırken, Fatih Terim’in, Özer Saraçoğlu ve Burak Elmas ile çalışmayacağı haberleri yayılmaya başladı. Bu durum iki yöneticiyi de rahatsız etti. Elmas ve Saraçoğlu haberi duyunca adeta Başkan Canaydın’ın gözünün içine baktılar. Ancak Canaydın hiçbir şey söylemeyince yanına giderek böyle bir durumun olup olmadığını sordular. Başkan duyumu doğrulamadı ve böyle bir şey yapmayacağını söyledi. Bu sözlere rağmen, Saraçoğlu ile Elmas’ın rahatsızlığı bitmedi. Hatta bu ikili kendi aralarında yaptıkları konuşmalarda istifa konusunu bile gündeme getirdiler. Ancak durum henüz netlik kazanmadığı için, istifayı yüksek sesle söylemekten vazgeçtiler. Ayrıca istifa niyetleri fısıltı gazetesinde manşete çıkınca, yüksek oy potansiyeline sahip olan iki yöneticinin telefonları gelen desteklerle kilitlendi. Dün ise olay tatlıya bağlandı. Başkan, öğleden sonra Florya’da ikiliyle bir toplantı yaparak, "Görevinize devam edeceksiniz" garantisini verdi. 
     Fatih Terim’in dün yapılan basın toplantısına gözler, II. Başkan Ali Dürüst’ü aradı, ama bulamadı. Bu toplantıdan bir gece önce Başkan Özhan Canaydın, Dürüst’ü telefonla aramış, "Arnavut inadını bırak ve kesinlikle basın toplantısına katıl" ricasında bulunmuştu. Ancak Dürüst, Başkan’ın bu isteğini ve ısrarlarını geri çevirdi ve Ritz Carlton Oteli’ne gitmedi. 
     
Sırada Nuno Gomes var Terim, Ümit Davala’dan sonra Fiorentina’daki eski öğrencisi ile de anlaştı. Milan’da oynayan Serginho ve Laursen için girişimler devam ediyor 
     FATİH Terim’in iş başı yapması ile birlikte Galatasaray transferde düğmeye bastı. Terim ilk olarak İtalya’daki eski öğrencilerine el attı. Ümit Davala’nın işini bitiren Terim, ayrıca Fiorentina’nın golcüsü Nuno Gomes’in de geleceğinin işaretlerini verdi. Bu oyuncuyla aracıların temas kurduğunu belirten tecrübeli teknik adam, Perez ile de görüşeceğini söyledi. 
     GALATASARAY’IN listesinde Milan’ın sol kanat oyuncusu Serginho da yer alıyor. Ergün’ü orta alanda kullanmak isteyen Terim’in bu oyuncu için de girişimlerini sürdürdüğü öğrenildi. Ayrıca yine Milan’da oynayan Danimarkalı savunma oyuncusu Laursen de Terim’in gündemine geldi. Fatih Terim sakat olması nedeniyle Fiorentinalı Chiesa’dan ise vazgeçti. 
     



 SPOR 


























</TEXT>
</DOC>
