<DOC>
<DOCNO> 68987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sondun02.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinin Kuzey Irak'a sızdığı iddiası... 
</HEADLINE>
<TEXT>

     ABD özel birliklerinin, Kuzey Irak'a sızdıkları iddia edildi. 
     Japonya'da yayımlanan bir gazete tarafından ortaya atılan ve internetten yayın yapan ''Daily World Net'' adlı sitede yer alan habere göre, Kuzey Irak'a sızan birlikler Amerikan ordusuna bağlı özel kuvvetlerden oluşuyor. 
     Amerikan askerlerinin, Kuzey Irak'ta bulunan Devlet Başkanı Saddam Hüseyin aleyhtarı muhalif güçleri organize etmek, silahlandırmak ve eğitmekle görevlendirilmiş olabilecekleri belirtiliyor. 
     ''Sankei Shimbun'' adlı Japon gazetesi ilgili iddianın yer aldığı haberi, isimlerini açıklamadığı Pentagon kaynaklarına dayandırdı. 
     Haberde Amerikan askerlerinin kuzeyde Türk sınırına yakın kesimde bulunan uçuşa yasak bölgeye sızdıkları öne sürüldü. 
     Ancak bu operasyonun, Amerikan askeri harekatının yakın olduğu biçiminde yorumlanamayacağı ve Amerikalıların, Saddam'ı devirme planı öncesinde bölgeden istihbarat toplamayı hedefledikleri gazete tarafından belirtildi. 
     Gazete, Amerikan birliklerinin, Kuzey Irak'ta bulunan Saddam aleyhtarı güçlerle temas sağlamak amacıyla bölgeye girmiş olabileceklerine de dikkat çekti. 
     ABD yönetiminin, Saddam'ı devirmek amacıyla Iraklı muhaliflerle yakın ilişki kurduğu biliniyor. Rus istihbarat kaynakları da, Amerikan askeri personelinin Kuzey Irak'a sık sık girip çıktıklarını doğruladı. 
     






</TEXT>
</DOC>
