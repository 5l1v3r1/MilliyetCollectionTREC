<DOC>
<DOCNO> 59226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/spor/spo02.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal pahalı geldi 
</HEADLINE>
<TEXT>

Ankaragücü’nün Ersun Yanal için istediği 500 bin dolarlık tazminatı Fenerbahçe Yönetimi fazla buldu, görüşmeler olumsuz sonuçlandı 
     NECMİ KEPÇETUTAN 

     FENERBAHÇELİ ve Ankaragücülü yöneticiler arasında Ersun Yanal’ın transferi için iki gündür yapılan görüşmeler olumsuz sonuçlandı. Önceki akşam Hamdi Akın ve Nihat Özdemir ile biraraya gelen Ankaragücü Başkanı Cemal Aydın, dün yönetim kurulu üyeleri ve teknik direktör Ersun Yanal’la konuştuktan sonra yaptığı açıklamada, "Fenerbahçe rahat edecek diye biz sıkıntıya giremeyiz" dedi. 
     YANAL için önce bir milyon dolar tazminat isteyen, daha sonra 500 bin dolara kadar inen Ankaragücü yönetimi’ne 350 bin dolardan fazlasına çıkılamayacağı bildirildi. Yanal ise görev değişiminin ancak iki kulübün anlaşması halinde olabileceğini kaydederek, "Bazı şartlar henüz oluşmadığından, böyle bir değişim gerçekleşmedi. Fenerbahçe’ye teklifleri için teşekkür ediyorum. Gurur vericiydi" yorumunu yaptı. 
     
Fatih 24 yaşında      MALLORCA’DAN Fenerbahçe’ye gelen Fatih Akyel, dün 24. yaş gününü kutladı. Lisans işlemlerinin tamamlanması için FIFA’ya başvuran genç futbolcu, dün takım arkadaşlarıyla birlikte pasta kesti. Akşam da yeni yaşını ailesi ile kutlayan Fatih, "FIFA’nın kararını sabırsızlıkla bekliyorum. Gelecek iyi haber benim de doğum günü hediyem olacak" dedi. 
     
Uche’den Oğuz’a destek      FENERBAHÇE’NİN emektar futbolcusu Uche, Mustafa Denizli’nin görevden alınmasının ardından takımda tek yetkili isim olarak kalan Oğuz Çetin’e destek verdi. Nijerya asıllı oyuncu, Oğuz için, "Lakabına İmparator yakışır bir futbol adamı. Dünyada onun kadar beyefendi bir kişiye daha rastlamadım. Hem futbol, hem de antrenörük bilgisiyle Fenerbahçe’ye yakışıyor. Bu takımda olduğu sürece ben ve arkadaşlarım onun yanındayız" ifadelerini kullandı. 
     
Özaydınlı Altaylı, seviyesiz      FENERBAHÇE Asbaşkanı Murat Özaydınlı, "Galatasaray lekelendi" şeklindeki açıklamasına, "Önce o, ağzını çalkalasın" diye cevap veren Galatasaray İkinci Başkanı Fatih Altaylı için, "Şahsıma konuştu. Kulübüm onun seviyesine inmez" dedi. Özaydınlı, "Bu benim şahsıma yapılmış bir hakaret. Kulübüm ise Atatürk’ten başlayan büyük bir camia. O kelimeler ve hitap tarzı, Fenerbahçe Spor Kulübü’nün alışık olmadığı bir tarz" diye konuştu. 
     



 SPOR 






















</TEXT>
</DOC>
