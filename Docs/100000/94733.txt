<DOC>
<DOCNO> 94733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur37.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton "Bu tür krizler her hükümette yaşanıyor" 
</HEADLINE>
<TEXT>

     Türk Amerikan İşadamları Derneği'nin davetlisi olarak İstanbul'da bulunan ABD eski Başkanı Bill Clinton, Ankara'daki siyasi gelişmeleri değerlendirerek, ''Bu tür krizler her hükümette zaman zaman yaşanıyor'' dedi. 
     Clinton, İstanbul'un tarihi ve turistik yerlerini gezisi sırasında basın mensuplarının sorularını da yanıtladı. 
     Ankara'daki siyasi gelişmelerin hatırlatılması üzerine Clinton, bu konuda çok fazla bilgi sahibi olmadığı için yorum yapamayacağını bildirdi. 
     ''Politik sistemin devam etmesini ve krizin aşılmasını ümit ediyorum'' diyen Clinton, başarılı insanların ağırlıklarını kaybetmemeleri ve bulundukları pozisyonda kalmalarını ümit ettiğini kaydetti. 
     Clinton, ''Bu tür krizler her hükümette zaman zaman yaşanıyor'' diye konuştu. 
     ''Partiler arası uzlaşma sağlanamamasının Türkiye'nin AB sürecine etkisine'' ilişkin bir soru üzerine de Clinton, ''Ben iç politika ile ilgili yorum yapmak istemiyorum'' dedi. 
     Türkiye'nin AB'ye girmesi için Başkanlık görevini sürdürdüğü dönemde çok mücadele ettiğini dile getiren Bill Clinton, şunları söyledi 
     ''Türkiye'nin AB'ye gireceğine inanıyorum. Eğer Türkler AB'ye girmek istiyorlarsa, bunun şartlarına uymaları gerekiyor. Umarım bu gerçekleşir. Bu tüm dünya için yarar sağlayacaktır. Karar Türk insanına bağlıdır.'' 
     
     TURİST CLİNTON 

     Türk-Amerikan İşadamları Derneği'nin TABA davetlisi olarak Türkiye'de bulunan ABD eski Başkanı Bill Clinton, Sultanahmet Camii ile Ayasofya Müzesi'ni gezdi. 
     Arasta Pazarı'nın ardından Sultanahmet Camii'ne geçen Clinton'ı, vatandaşlar alkışlarla karşıladı. Burada, Mustafa Öğreten adlı 12 yaşında bir çocukla tokalaşarak başını okşayan Clinton, daha sonra girdiği camide yaklaşık 20 dakika kaldı. 
     Clinton'ın, basın mensuplarının girmesine izin verilmeyen Sultanahmet Camii hakkında görevlilerden bilgi aldığı öğrenildi. 
     Daha sonra yürüyerek Ayasofya Müzesi'ne geçen Clinton, yol boyunca kendisini bekleyen vatandaşlar ile turistleri, el sallayarak selamladı. 
     Clinton'ın yürüyüşü sırasında Çevik Kuvvet ekipleri ile Türk ve ABD'li korumalar, ABD eski Başkanı'nın etrafında adeta etten duvar oluşturdular. 
     Basın mensuplarının alınmadığı Ayasofya Müzesi'nde yaklaşık 40 dakika kalan Bill Clinton, burada da görevlilerden müze hakkında bilgi aldı. 
     Gezi boyunca, Clinton'ın bindiği BMW marka otomobilin önünde, güvenlik amacıyla içinde sadece sürücüsü bulunan Chevrolet marka bir araç yer aldı. 
     Bu arada, Clinton'ı takip eden basın mensuplarıyla güvenlik güçleri arasında zaman zaman tartışma yaşanırken, müzeden Çırağan Sarayı'na hareket eden Clinton'ı sarayın girişinde görüntülemek isteyen gazetecilerle güvenlik görevlileri arasında, arbede çıktı. 
     Basın mensuplarının görüntü almalarını engelleyen çevik kuvvet ekiplerinin, ATV kameramanı Emrah Öncül ile Show TV kameramanı Mesut Gengeç'i tartakladıkları görüldü. 
     





</TEXT>
</DOC>
