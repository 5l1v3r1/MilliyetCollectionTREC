<DOC>
<DOCNO> 83430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sondun09.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 2 Suriyeliye casus suçlaması 
</HEADLINE>
<TEXT>

     Almanya'nın Karlsruhe kentinde bulunan Federal Başsavcılık, bir süreden bu yana tutuklu bulunan 2 Suriyeli hakkında Suriye hükümeti adına casusluk yapmak suçundan dava açtı. 
     Der Spiegel dergisi, sanıklardan birinin Suriye Büyükelçiliği'nde görev yaptığını, ancak diplomatik dokunulmazlığı olmadığını, diğer şahsın da uzun yıllardan bu yana Almanya'da yaşadığını yazdı. 
     Derginin haberinde, bu 2 Suriyelinin 1995 yılından bu yana Almanya'da yaşayan Suriyelilere casusluk yapma teklifinde bulunduğu ve rejim karşıtlarını Suriyeli makamlara bildirdiği belirtildi. 
     En az 4 rejim aleyhtarının Suriye'ye gittiklerinde tutuklanmasını sağladıkları tespit edilen 2 Suriyeli hakkında, Şam hükümetiyle ilişkilerin daha da kötüleşmesini önlemek için aylardan bu yana dava açılmadığına dikkat çekildi. 
     Almanya Adalet Bakanlığı'nın, sonuçta ''suçların ağırlığı'' nedeniyle, bu kişilerin yargılanmasında sakınca görmediği kaydedildi. 
     





</TEXT>
</DOC>
