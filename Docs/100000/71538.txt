<DOC>
<DOCNO> 71538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur03.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten kadınlara gasp uyarıları... 
</HEADLINE>
<TEXT>

     Malatya Emniyet Müdürlüğü, gasptan korunmak için kadınların uymaları gereken 8 kural belirledi. 
     Malatya Emniyet Müdürlüğü'nün internet sitesinde, genellikle kadınların ''yükte hafif pahada ağır olan'' ziynet eşyası kullandıkları için yankesicilik, kapkaççılık, dolandırıcılık gibi hırsızlık olaylarına daha çok maruz kaldıkları belirtildi. 
     Kadınların gasptan korunmaları için uymaları gereken kurallar şöyle sıralandı 
     ''-Alışverişe çıktığınızda, bilhassa semt pazarlarına gidişlerde tüm ziynet eşyalarını takarak çıkmayın. 
     -Semt pazarlarında ve büyük alışveriş merkezlerinde ziynet eşyalarını takanların, kötü niyetliler tarafından takip edileceğini unutmayın. 
     -Alışveriş merkezlerinden veya semt pazarlarından dönerken kesinlikle ıssız yerlerden geçmeyin. 
     -Apartmana girerken arkanıza dönerek takip edilip edilmediğinizi kontrol edin. 
     -Alışveriş merkezlerinde veya düğünlerde kötü niyetli olabilecek kişilere karşı dikkatli olun ve dönerken de mümkün olduğunca yalnız dönmemeye gayret edin. 
     -Resmi görevli olduklarını belirten kişilerden kimlik göstermelerini isteyin. 
     -Kapıya gelen satıcı, dilenci, bohçacı, falcı vb. kişilere karşı dikkatli olun. 
     -Kapınızı tanımadığınız kişilere açmayın, kapınızda mutlaka zincir bulundurun. Önce kapı dürbününden bakın, sonra zinciri açmadan, ne istediğini anlayın. Ancak tanımadığınız şahıslara kesinlikle kapı açmayın.'' 
     






</TEXT>
</DOC>
