<DOC>
<DOCNO> 61558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun02.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta "dikiz bar"... 
</HEADLINE>
<TEXT>

     New York'un eğlence merkezi Manhattan adasının güney ucunda kısa süre önce açılan bir barda müşteriler, beğendikleri kadın ya da erkeklere bilgisayar aracılığıyla mesaj göndererek veya kameralardan izleyerek buluşma ortamı yaratıyor. 
     ''Remote Lounge'' adlı kokteyl barda bilgisayar sistemi kuran ''CEV'' Controlled Entropy Ventures adlı firmanın sahiplerinden Kevin Cebtanni, ''bu barın kişiler arasındaki sosyal ilişkiyi artırdığına inanıyoruz'' dedi. 
     Cebtanni, ''müşteriler birbirleriyle video sistemi, monitor, kameralar ve telefon aracılığıyla ilişki kurabiliyor. Böylece aralarındaki engeller ortadan kalkıyor. İnsanlar reddedilme korkusu olmaksızın birbiriyle daha rahat sohbet edebiliyor'' diye konuştu. 
     Barda 77 kamera ve joysticklerle yönetilen konsollar bulunuyor. 
     İsteyen müşterilere kendi özel kamerası bulunan bir konsol, joystick ve bir dahili telefon tahsis ediliyor. Müşteri bunlar aracılığıyla bardaki kişileri tarıyor ve dilediklerinin ekranına mesaj yolluyor. 
     Kişiler anlaştıkları takdirde dahili telefon aracılığıyla birbirleriyle konuşmaya başlıyor. 
     Ancak barda başlatılan uygulamaya bazı müşterilerin karşı çıktıkları bildirildi. Bu kişilerden Farrah Rodriguez, ''artık mahremiyet diye bir şey kalmadı'' yorumunda bulunurken, Brian Fleming adlı müşteri, ''bu uygulama kişileri teşhirci yapacak'' diye konuştu. 
     






</TEXT>
</DOC>
