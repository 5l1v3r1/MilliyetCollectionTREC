<DOC>
<DOCNO> 57005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun23.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame Bin Ladin'in itiraf kaseti... 
</HEADLINE>
<TEXT>

     ABD Savunma Bakanlığı Pentagon, El Kaide örgütünün lideri Usame Bin Ladin'e ait 40 dakikalık bir kasedi dünyaya açıkladı. 
     Ladin'i kasetle vurmayı amaçlayan ABD'nin, Bush'un talimatı ile aynı anda tüm dünyayaya verdiği görüntülerde Usame Bin Ladin, Kandahar yakınlarındaki bir evde yediği akşam yemeğinden sonra çevresindekilere New York'ta gerçekleştirilen eylemi üstleniyor. 
     Böyle bir kasedin nasıl ele geçirildiği konusunda ise hiçbir açıklama yapılmadı. 
     Celalabad'daki özel bir evde kuzey ittifakı askerleri tarafından bulunup Amerikalı yetkililere verildiği iddia ediliyor. Ancak kasedin ele geçirilişi ile ilgili çelişkili bilgiler bulunuyor. Ayrıca böyle bir bandın niye kaydedildiği de soru işareti olarak duruyor. 
     Kasedin yayınlanıp yayınlanmaması konusunda da kongrede tartışmalar oldu. Sonunda Bush'un da isteğiyle görüntülerin yayınlanmasına karar verildi. 
     Kasetteki görüntülerin Afganistan'ın Kandahar kenti yakınlarında bir binada yemekten hemen sonra çekildiği sanılıyor. 
     Kasette Ladin'in konuşmalarının yanısıra, Afganistan'da düşürülen Amerikan helikopterlerine ait parçalar da sergileniyor. Taliban'ın savaşın ilk günlerinde Amerikan helikopteri düşürdüğü yolundaki iddiaları Amerika tarafından yalanlanmıştı. 
     Kasedin en çarpıcı bölümünde Usame Bin Ladin çevresindekilere gülerek şunları söylüyor 
     "Bundan bir yıl önce Allah tarafından bana bir rüya gösterildi. Rüyada Amerika'daki yüksek binalar yıkılıyordu. Bunun üzerine şehit olan kardeşlerime Amerika'ya gitmelerini söyledim. Uçuş eğitimi alanlarla diğerleri birbirlerini tanımıyordu. Hatta uçakla binalara çarpacaklarını da bilmiyorlardı. Eylemi uçağa binecekleri sırada öğrendiler. İlk uçak kuleye çarptığı zaman ben çevremdekilere 'sabırlı olun' dedim. Saldırıda binaların tümümün değil, üç yada dört katının yıkılacağını hesaplayarak planladık" 
     






</TEXT>
</DOC>
