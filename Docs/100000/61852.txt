<DOC>
<DOCNO> 61852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/ekonomi/eko01.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevitler için uçağa iki yatak konuldu 
</HEADLINE>
<TEXT>

ABD gezisi için tahsis edilen A - 340 uçağında Başbakan Ecevit ve eşi Rahşan Ecevit için oda hazırlanıyor. Odada iki adet tek kişilik yatak, bir masa ve gardırop olacak 
     EYLEM TÜRK 

     Başbakan Bülent Ecevit’in 14 Ocak’ta başlayacak ABD gezisi için THY’nin en uzun menzilli ve en büyük uçaklarından biri tahsis edildi. THY’nin 271 yolcu kapasiteli, dört motorlu yedi A - 340 uçağından biri Ecevit’in ABD gezisi için bakıma alındı. 
     Bu hükümet döneminde ikinci kez ABD’ye gidecek olan Bülent Ecevit ve eşi Rahşan Ecevit için uçağın öndeki altı koltuğu sökülerek bir yatak odası hazırlanıyor. Odaya birer kişilik iki yatak, bir gardırop ve bir çalışma masası konuluyor. İstanbul’da hazırlanan uçak, Başbakan Ecevit ve beraberindeki heyeti Ankara’dan alarak Washington’a götürecek. Ecevitler 12.5 saat sürecek uçak yolculuğunda kendileri için hazırlanan odada dinlenebilecek. 
     Başbakan Ecevit’in 100’ün üzerinde işadamı, Devlet Bakanı Kemal Derviş ve Dışişleri Bakanı İsmail Cem’in de aralarında bulunduğu dört bakan, altı milletvekili, 50’ye yakın gazeteci ve kalabalık bir ekonomi bürokrasisi ile yapacağı ABD gezisi pazartesi günü başlıyor. 
     
200 işadamı başvurdu      Geziye kalabalık bir işadamı topluluğu da katılıyor. 200’e yakın işadamının başvuruda bulunduğu geziye katılacaklar arasında Sakıp Sabancı, Rahmi Koç, Bülent Eczacıbaşı, İshak Alaton gibi isimlerin yanı sıra Ankara, İstanbul Sanayi Odaları, TOBB, İktisadi Kalkınma Vakfı’ndan temsilciler de bulunuyor. 
     Başbakan Ecevit, Ritz Oteli’nde kalacak ve kabullerini Blair House’da yapacak. Ecevit, 16 Ocak’ta Beyaz Saray’da ABD Başkanı Bush ile görüşecek. IMF ve Dünya Bankası başkanları ile de görüşecek olan Ecevit New York’a da uğrayarak İkiz Kuleler’in bulunduğu enkaz alanını ziyaret edecek. 
     
Niyet mektubu da Ecevit’le gidiyor      HARUN GÜREK Ankara 

     Yeni ekonomik program kapsamında IMF’ye verilecek niyet mektubunun Başbakan Bülent Ecevit’in Amerika gezisi sırasında IMF yönetimine teslim edilmesi bekleniyor. Ekonomi yönetimi, mektupta mali sektörün bünyesinin güçlendirilmesini öngören yasaya göre düzeltme yapıyor. Geziye hazırlık amacıyla Başbakanlık’ta yarın bir toplantı yapılacak. Edinilen bilgilere göre, Ecevit gezi sırasında, IMF Başkanı Köhler ve Dünya Bankası Başkanı Wolfensohn’ ile de görüşecek. 
     
Borç silmesini isteyeceğiz      Ecevit’in, ABD Başkanı Bush ile yapacağı görüşmeye götüreceği dosyaların başında askeri borçların silinmesi ve terörle mücadele var. Ecevit, Bush’tan Türkiye’nin 5 milyar dolarlık askeri borcunu silmesini isteyecek. Afganistan’a asker gönderilmesinde mali sorunlara dikkat çekecek olan Ecevit, PKK ile DHKP - C’nin ABD tarafından terörist örgüt kabul edilmesinden duyduğu memnuniyeti dile getirecek. 
     Ecevit, ayrıca tekstil kotalarında değişiklik, çelik endüstrisindeki sıkıntılara çözüm isteyecek. Görüşmelerde serbest ticaret bölgesi, Bakü - Ceyhan petrol hattının finansı konusu da gündeme getirilecek. Afganistan’ın geleceği tartışılacak. Ayrıca Irak’ın geleceği, Kıbrıs, Yunanistan ile ilişkiler, Avrupa Güvenlik ve Savunma Kimliği konularının da gündeme gelebileceğini belirtiliyor. 
     
     



 EKONOMİ 


















</TEXT>
</DOC>
