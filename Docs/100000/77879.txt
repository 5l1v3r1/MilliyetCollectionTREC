<DOC>
<DOCNO> 77879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/guncel/gun03.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar’a haraççı’ suçlaması 
</HEADLINE>
<TEXT>

Motorola ve Nokia’nın New York’ta açtığı davaya bakan yargıç Rakoff’tan şok sözler "Şu anda hüküm verecek olsam, Uzanlar’ın tehditle haraç topladığına karar verirdim. Bunun aksine tanık gösterin" 
     SEMA EMİROĞLU New York 

     Telsim’in sahibi Uzan ailesinin, Motorola ve Nokia yöneticileri ile çalışanları hakkında "şantaj yapma, cinayet ve adam kaçırma tehdidinde bulunma" suçlamasıyla Türkiye’de açtığı davalar, New York’ta süren dolandırıcılık, haraç ve çete davasını Uzanlar’ın aleyhine çevirdi. 
     New York Bölge Mahkemesi yargıcı Jed S. Rakoff, çarşamba günü yapılan ön duruşmada, Motorola ve Nokia yöneticileri aleyhine Türkiye’de açılan davalarla ilgili dinlediği tanıklar ve deliller karşısında şu anda bir hüküm verecek olsa, hiç tereddüt etmeden bunun, "Uzanlar’ın gözdağı ve tehdit yoluyla haraç topladığına" ilişkin bir dava olduğu sonucuna varacağını bildirdi ve savunma tarafını, bunun aksine tanık göstermeye çağırdı. Rakoff, "Ben açık görüşlü bir yargıcım ve şu anda buna karar verecek değilim. Ama verecek olsaydım, hiç tereddüt etmeden bu bir gözdağı ile haraç toplama davasıdır’ derdim" dedi. 
     
     "Tek bir delil yok" 
     Yargıç Rakoff, Uzanlar’ın, Motorola ve Nokia’nın bazı üst düzey yöneticileri ve çalışanları aleyhine Türkiye’de açtıkları ceza davalarında, bu kişiler hakkında getirdikleri suçlamaları da, davacı tarafın delil olarak gösterdiği iddianameden yüksek sesle okudu ve bunları "son derece olağanüstü ve alevlendirici" sözleriyle tanımladı. Türkiye’de bu davalardan birisini reddeden savcının, "bu konuda delil yoktur" dediğini hatırlatan Rakoff, savunma tarafından, "devam etmekte olan diğer benzeri dava için de aynı mahkeme kararının örnek alınması şeklinde ABD’de yaygın olan bir hukuk uygulamasının Türkiye’de de bulunup bulunmadığını" öğrenmesini istedi. 
     
Nokia’ya gözdağı      Davada tanık olarak dinlenen Nokia’nın Telsim’le olan ilişkisini yürüten finans direktörü Ernst Kramer, Uzan ailesi ile iş ilişkisine girdikleri 1997’den itibaren, Uzanlar’ın sahtek rlık planları çerçevesinde ve geri ödeme niyeti olmadan Nokia’dan 700 milyon doların üzerinde telefon donanımı ve kredi elde ettiğini örneklerle anlattı. Kramer ayrıca, Hakan Uzan’ın, Telsim’in satışı için stratejik ortak bulma konusunda Nokia’yı yanılttığını ve sahte güvenceler verdiğini bildirdi. 
     Uzanlar’ın aleyhinde "cinayet, adam kaçırma, eşlerine karşı tecavüz ve özel uçağının pilotlarını zehirleme" gibi suçlarla kendisi aleyhinde Türkiye’de dava açtığını kaydeden Kramer, 2 Ağustos 2001’de yaptıkları bir toplantı sırasında Telsim yöneticisi Fatih Azami’nin kendisine, "Telsim’in borç ödeme takvimini yeniden görüşmeyi kabul etmesi halinde, Motorola ve Nokia yöneticileri aleyhinde açılan ceza davasını geri çekeceğini" söylediğini kaydetti. 
     



 GÜNCEL 






















</TEXT>
</DOC>
