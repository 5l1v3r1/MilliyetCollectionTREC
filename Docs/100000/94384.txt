<DOC>
<DOCNO> 94384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun07.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam dünyasını anlayan tek adam "Bernard Lewis" 
</HEADLINE>
<TEXT>

     Aralarında çağdaş Türk tarihiyle ilgili bir kitabın da bulunduğu 20 esere imza atan, Türkçe, Arapça, İbranice şiir çevirileri yapan ünlü İngiliz yazar Bernard Lewis'in ''What Went Wrong '' adlı son eseri Kanada'da büyük ilgi gördü. 
     Kanada'da yayınlanan The Globe and Mail gazetesinde yer alan, batının önde gelen tarihçi ve Ortadoğu yorumcusu Lewis'in son kitabını tanıtan makalede, ünlü yazar için, ''İslam dünyasını anlayan tek adam'' yorumu yapıldı. 
     Makalede, öteden beri tanınan 86 yaşındaki yazarın, 11 Eylül'den sonra, özellikle İslam'ı tanımak isteyen, Usame Bin Ladin gibi aşırılık yanlısı kişilerin neden Batı'ya apaçık bir öfke içinde olduğunu, yeryüzünde neden birçok Müslüman'ın bu öfkeyi paylaştığını, birçok Müslüman ülkenin neden fakir ya da demokratik olmayan şartlar altında olduğunu anlamak isteyen kitlelerin ilgi odağı haline geldiği ifade edildi. 
     Gazetede yer alan yazıda, 11 Eylül sonrası verdiği sayısız demeç ve yaptığı yorumla İslam dünyasıyla ilgili bu sorulara yanıt vermeye çalışan Bernard Lewis'in son kitabı hakkında detaylı bilgiye yer verildi. 
     Kitapta, İslam dünyasının bir zamanlar bilim, teknoloji, sanat ve diğer alanlarda dünya lideri olduğu, ancak daha sonra ''kötü yönetimler'' altında ''zayıf, fakir ve cahil'' bir kitleye nasıl dönüştüğü anlatılıyor. Lewis, Hıristiyan batının, İslam dünyasının siyasi, ekonomik ve askeri üstünlüklerini yakalamasına Müslüman kitlelerin öfkeli yanıtını irdeliyor. 
     Kitapta, birçok Müslüman'ın, ''günah keçisi'' olma kaderine öfke duyduğu, ''Nerede hata yaptık '' sorusu yerine ''Bunu bize kim yaptı '' sorusuna yanıt aradığı belirtiliyor. 
     Makalede, Lewis'in, ''Ortadoğu ülkelerinin çoğunda yönetimde olan baskıcı, ancak etkisiz yönetimler, kınayacak bir hedef bularak, bunu, başarısızlıklar sonucu yaşanan fakirliğe gerekçe gösteriyor, böylelikle iktidarı aklamak için bu hedefi araç olarak kullanıyorlar'' şeklindeki yorumunun, bugünkü durumu açıkladığı belirtildi. 
     Makalede, Lewis'in kitabında İslam dünyasının kınanmadığı, bu toplumların daha iyi şartları hakkettiğinin vurgulandığı kaydedildi. 
     





</TEXT>
</DOC>
