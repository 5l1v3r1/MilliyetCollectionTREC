<DOC>
<DOCNO> 86632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur30.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı, bibere sahip çıktı.. 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, hormon ve tarım ilaçlarıyla ilgili haber ve yayınların kasıtlı olduğunu bildirdi. 
     Gökalp, TBMM Genel Kurulu'nda MHP İçel Milletvekili Yalçın Kaya'nın gündem dışı konuşmasını yanıtlarken, yetkili olmayan kişiler tarafından hormon ve zirai tarım ilaçlarıyla ilgili ortaya atılan iddiaların, hem üreticileri haksız yere itham edici hem de tüketicileri tereddüde düşüren, iç pazarı ve ihracatı etkileyen varsayımlar olduğunu söyledi. 
     Bu varsayımların bir analiz ya da tespit sonucu ortaya atılmadığını anlatan Gökalp, geçen yıl Türkiye'nin yaş sebze ve meyve ihracatının ithalatını geçmesinden rahatsız olan birilerinin bu iddiaları ortaya attıklarını kaydetti. 
     Tokat ve Amasya illerinde domates hasadına başlanacağı şu günlerde Tokat'ta tarım ilaçlarından kaynaklanan bir virüsün 7 kişinin ölümüne yol açtığı haberinin ortaya atıldığına dikkat çeken Gökalp, ''Ben gıda profesörüyüm. İlaç ayrı virüs ayrı olay. İlaçta virüs olmaz. Bu haberler kasıtlı çıkarılıyor'' dedi. 
     Bakan Gökalp, Türkiye'nin geçen yıl Almanya'nın yeşil biber piyasasını elinde tuttuğunu, bu nedenle bu yıl Türkiye'yi bu pazardan çıkarma mücadelesi verdiklerini ifade ederek, ''Almanya'ya ihraç ettiğimiz biber olayı polisiye olaya dönüştü. Bu ilaç ürün serada yetiştirilirken mi, ihracatı sırasında sınırda mı yoksa sınırı geçtikten sonra mı kullanıldı, takipçisiyiz'' diye konuştu. 
     Tarımsal ilaç kullanımının ve ithalinin denetimsiz olduğu iddialarının doğru olmadığını, Türk halkının sağlıklı gıda kullanması için her türlü tedbirin alındığını anlatan Gökalp, ''Türkiye sahipsiz ülke değildir'' dedi. 
     Gökalp, Redbull adlı enerji içeceği ile ilgili olarak şahsını ve bakanlığını hedef olan tüm yayınları da gerçek dışı olarak niteledi. 
     Bakan Gökalp, medyada yer alan, ''Bakan bu içeceğin ithaline müsaade etmedi, çünkü akrabası ithal edecek gibi iddialar doğru değildir. Bu konuda adı sözkonusu edilen Mehmet Serkan Gökalp adlı şahısla uzaktan yakından akraba değilim, böyle bir kişiyi de tanımam. 
     Bu konudaki iddia sahiplerini, bu iddialarını ispata aksi taktirde de Türk milletinden özür dilemeye çağırıyorum'' diye konuştu. 
     MHP İçel Milletvekili Yalçın Kaya da gündem dışı konuşmasında, Akdeniz Bölgesi'nde ürünlerin elde kaldığını belirterek, yeni pazarlar bulunmasını ve ürün kalitesinin Avrupa standartlarına yükseltilmesini istedi. Yalçın Kaya, Bakan Gökalp'ın hormon ve zirai ilaç kullanımı ile Redbull adlı enerji içeceği hakkında bilgi vermesini de istedi. 
     TBMM Genel Kurulu'nda daha sonra başta bor ve altın madeni olmak üzere madencilik sektörünün sorunlarını araştırmakla görevli Meclis Araştırma Komisyonu'nun görev süresi 28 Mayıs 2002 tarihinden itibaren bir ay süreyle uzatıldı. 
     





</TEXT>
</DOC>
