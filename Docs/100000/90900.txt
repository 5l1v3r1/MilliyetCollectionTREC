<DOC>
<DOCNO> 90900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/yasam/yas01.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak’ın damadı kalbinin kurbanı 
</HEADLINE>
<TEXT>

Halis Toprak’ın kızı Aynur’un eşi, iki torununun babası Yunus Emre Dildar, genç yaşta evinde geçirdiği kalp krizi sonucu can verdi.. 
     ASLI ÖKTENER İstanbul 

     Toprak Holding Yönetim Kurulu Başkanı Halis Toprak’ın damadı Yunus Emre Dildar 34 , yurt dışına eşi ve çocuklarının yanına tatile gitmeye hazırlandığı sırada evinde geçirdiği kalp krizi sonucu hayatını kaybetti. 
     Babası Necip Dildar’a ait Dildar Yapı Malzemeleri şirketinde çalışan Dildar, Halis Toprak’ın kızı Aynur’la 13 yıl önce yaşamını birleştirdi. Ecem ve Zeynep isimli iki çocuk babası Dildar, geçen pazar akşam saatlerinde Balmumcu’daki evinde kalp krizi geçirdi. Eşi ve çocukları yurtdışında bulunan Dildar’ı yere yığılmış halde bulan görevli kadın komşuları çağırdı, ambulans geldi, ancak yapılan müdahale sonuç vermedi. 
     
     Otopsiye gönderildi 
     Boynunda, başında ve kolunda görülen morluklar üzerine Dildar’ın cesedi otopsi için Adli Tıp Kurumu’na gönderildi. Önceki gün otopsiyi tamamlayan Adli Tıp, henüz ölümün kesin nedenini açıklamadı. 
     Adli Tıp’tan kesin ölüm raporu beklenirken, Dildar’ın cenazesi dün Altunizade İlahiyat Camii’nde kılınan cenaze namazının ardından Ümraniye Kocatepe Mezarlığı’nda toprağa verildi. Genç işadamının cenaze törenine derhal yurda dönen eşi Aynur, kızları Ecem ve Zeynep, babası Necip, annesi Nursen, kayınpederi Halis Toprak ve iş dünyasının tanınmış isimleri katıldı. Halis Toprak, cenaze töreninde duygularını "Çok genç yaşta kaybettik. Acımız büyük" sözleriyle açıkladı. Yeğeninin daha önce kalp rahatsızlığı bulunmadığını, açıklayan amca Yusuf Dildar da, "Bize göre ölüm nedeni aşırı kiloya bağlı 120 kg. gizli kalp" dedi. 
     Halis Toprak, "kendi işlerini kursunlar" diyerek 2000 yılının mayıs ayında holdingde çalışan 5 damadının işine son verdi. Bu kararın nedeni ise damatlarından Alper Tunga’nın limiti aşan kredileri olduğu iddia edildi. Görevinden alınan damatlar arasında holdingin turizm grubunun başında bulunan Emre Dildar da vardı. Dildar, daha sonra babasına ait Dildar Yapı A.Ş.’de çalışmaya başladı. 
     



 YAŞAM 























</TEXT>
</DOC>
