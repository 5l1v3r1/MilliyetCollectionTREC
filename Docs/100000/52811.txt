<DOC>
<DOCNO> 52811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sonspo08.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet Bulls'a karşı 26 dakikada 16 sayı attı 
</HEADLINE>
<TEXT>

     ABD Profesyonel Basketbol Ligi'nde NBA , 2. hafta mücadelesine, bu sabaha karşı yapılan 10 maçla devam edildi. 
     Son 2 sezonun şampiyonu ve Pasifik Grubu lideri Los Angeles Lakers, deplasmanda Phoenix Suns'a farklı skorla yenilerek 8. maçında ilk yenilgisini aldı. Böylece ligde yenilmeyen takım kalmadı. 
     Bu maçta Lakers'da ünlü pivot Shaquille O'Neal, 28 sayı ve 12 ribaunt, Kobe Bryant da 18 sayı ve 5 asistle oynarken, ev sahibi ekipte ise Anfernee Hardaway, 20 sayı, 5 ribaunt ve 6 asist, Stephon Marbury de 18 sayı ve 7 asistle takımlarını galibiyete taşıdılar. 
     Grupta Lakers'ın en yakın takipçisi olan Sacramento Kings, kendi sahasında Chicago Bulls'a 34 sayılık farkla şans tanımazken, 9. 
     maçında 7. galibiyetini aldı. 
     Kings'de Hidayet Türkoğlu, sahada kaldığı 26 dakikada 16 sayı kaydederken, 9'da 5 oranında 2, 2'de 2 oranında da 3 sayılık basket attı. Türkoğlu ayrıca, 4 savunma ribaundu aldı, 3 asist yaptı ve 3 top çalma gerçekleştirdi. Kings'in bu maçtaki en skorer oyuncusu ise 21 sayı ve 6 ribauntla Yugoslav forvet Predrag Stojakoviç oldu. Bulls'da ise 14 sayı ve 4 ribauntla oynayan Ron Mercer dışında skora katkıda bulunan oyuncu çıkmadı. 
     Atlantik Grubu'nun son sırasında bulunan Michael Jordan'lı Washington Wizards, kendi sahasında Utah Jazz'a yenilerek üst üste 6. 
     yenilgisini alırken, Jordan da kariyerinde ilk kez böylesine bir başarısızlıkla karşılaştı. Karşılaşmada 38 yaşındaki Michael Jordan, oyunda kaldığı 41 dakika içinde takımın tüm sporcularının toplamından daha fazla isabetli şut bularak 44 sayı kaydetmesi ve 7 ribauntla oynamasına karşın yenilgiyi önleyemezken, konuk ekipte ''postacı'' lakaplı ünlü forvet Karl Malone, 30 sayı, 12 ribaunt ve 4 asistlik performansıyla galibiyette başrolü oynadı. Jazz'da ayrıca Donyell Marshall, 28 sayı ve 6 ribaunt, Quincy Lewis, 18 sayı ve John Stockton da 17 asistle Malone'a eşlik ettiler. Lige, yarın sabaha karşı yapılacak 10 maçla devam edilecek. NBA'de, günün maçlarında alınan sonuçlar şöyle Indiana Pacers-Minnesota Timberwolves 113-120 
Philadelphia 76'ers-Atlanta Hawks 98-78 
Washington Wizards-Utah Jazz 92-101 
Miami Heat-Charlotte Hornets 87-96 
New Jersey Nets-New York Knicks 109-83 
San Antonio Spurs-Cleveland Cavaliers 105-91 
Phoenix Suns-Los Angeles Lakers 95-83 
Sacramento Kings-Chicago Bulls 105-71 
Seattle Supersonics-Golden State Warriors 100-91 
Los Angeles Clippers-Toronto Raptors 85-94 
     






</TEXT>
</DOC>
