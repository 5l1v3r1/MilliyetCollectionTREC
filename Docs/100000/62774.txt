<DOC>
<DOCNO> 62774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/soneko08.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Schweppes'ten Kent Gıda'ya ortaklık teklifi... 
</HEADLINE>
<TEXT>

     Kent Gıda Maddeleri Sanayi ve Ticaret A.Ş. ile Birlik Gıda Sanayi ve Ticaret A.Ş.'ye, Cadburry Schweppes Plc ortaklık teklifinde bulundu. 
     Tahincioğlu Holding'den İMKB'ye gönderilen açıklamada, Cadburry Schweppes Plc'den gelen mektupta, çoğunluğu şirketin ve Tahincioğlu Ailesi'nin elinde bulunan Kent Gıda'nın çıkarılmış sermayesinin yüzde 50'sinden fazlasını temsil eden hisselerin satın alınmasının ve ortaklık müzakerelerine başlanmasının teklif edildiği bildirildi. 
     Mektupta, şirketin iştiraki olan ve aynı zamanda Kent Gıda ürünlerinin distribütörlüğünü yapan Birlik Gıda Sanayi ve Ticaret A.Ş.'nin esas sermayesinin yüzde 50'sinden fazlasını temsil eden hisselerin de, Cadburry Schweppes Plc tarafından satın alınmak istendiği belirtildi. 
     Açıklamada, söz konusu hisselerin satış bedelinin, taraflar arasında yapılacak müzakereler sonucunda belirleneceği duyurularak, şöyle denildi 
     ''Mektubu müzakere eden yönetim kurulumuz, Cadburry Schweppes Plc ile Kent Gıda ve Birlik Gıda bünyesi içinde bu şekilde gerçekleşmesi olası bir işbirliğinin, Kent Gıda'nın sektördeki konumunu güçlendireceği ve böyle bir işbirliğinin şirketlere, dolayısıyla ülke ekonomisi ve hissedarlara yarar getireceği inancı ile söz konusu mektup çerçevesinde Cadburry Schweppes Plc ile ortaklık müzakerelerine başlanılmasına karar vermiştir.'' 
     






</TEXT>
</DOC>
