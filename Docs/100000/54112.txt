<DOC>
<DOCNO> 54112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/siyaset/siy04.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Odasında kimse olmadığı halde hapşıran bakana, "Çok yaşa" diyen sesin esrarı Hatay’da sel felaketzedeleri için hazırlanan kararnameye ne oldu Makam aracını çarşı pazarda kullanan emniyetçi ve politikacı kim Ünlü kalp profösörü Akalın CHP’li olunca 
     Ayhan Aydemir 

Bakan odasında dinleme cihazı aradı      Bakanlardan birinin gribe yakalanması sonrası yaşadığı bir olay diğer bakanlar arasında da anlatılıyor. Hasta olan bakan, "bizi de dinliyorlar" diye endişeye düşmüş. Anlatılana göre, gribe yakalanan bu bakan makamında telefonla konuşmasını bitirdiği anda yüksek sesle hapşırmış. Ardından, "çok yaşayın bakanım" diye ses duymuş. Etrafında kimsenin olmadığını görünce hemen telefonu kapatmış ve etrafta dinleme cihazı aramaya başlamış. Bir şey bulamamış ama bu olayı da diğer bakan arkadaşlarına anlatmış. Bu olaydan sonra bakanlar arasında dinleme olayı olabileceği konuşulur hale gelmiş. Bakanlar kendi aralarında konuşurken, "bilin bakalım bir bakan telefonda konuşurken hapşırınca onu hangi bakan dinler " diye soruyorlarmış. Bu soru karşısında gözler tek bir bakanın üzerinde oluyormuş. 
     
Annesi de makam aracı kullanıyor      Tüm kamu kuruluşlarında tasarrufa gidilirken, buna uymayan sorumsuz yöneticiler tepki çekiyor. İddialara göre, Emniyet Genel Müdürlüğü’nün üst düzeyinde çok kere evlenip ayrılmış ve camiada "Deli E..." diye bilinen emniyetçi, makam aracını ve şoförünü tatil günlerinde çarşı pazar kullanıyormuş. Emniyetçiyi cumartesi günleri pazara giderken Hoşdere Caddesi’ndeki evinden makam aracı alıyormuş. Bununla da yetinmeyen emniyetçi, makamını Kuzgun Sokak’ta oturan annesine de tahsis ediyormuş. 
     
     Bu da vekilin aracı 
     Makam aracını, özel işlerinde kullanan siyasetçi ise şair ruhlu milletvekili SP’nin Grup Başkan Vekili Yasin Hatiboğlu imiş. Onu da tatil günlerinde makam aracıyla Çankaya’daki Yimpaş mağazasının önünde görenler, "vekil de bunu yaparsa" diye kızgınlıklarını dile getiriyorlarmış. 
     
Hataylı Meclis Başkanvekili Sökmenoğlu isyan etti      Hatay’da yaklaşık 7 önce meydana gelen sel felaketi sonrası Hükümet bu bölgeye acil yardım için kararname hazırladı. Yardım paketinin içinde nakit paranın dışında çiftçilerin bankalara olan borçlarının ertelenmesi de bulunuyordu. Bayındırlık ve Tarım Bakanlıkları ortak çalışma ile hükümetin önüne kararnameyi o tarihte getirdi ve bakanların imzalarına açtı. Ancak araya ekonomik kriz gibi faktörler girince bölge milletvekillerinin tüm uyarılarına rağmen Hatay bu yardımdan mahrum oldu. Eleştiriler karşısında Bayındırlık Bakanı Abdülkadir Akcan ve Tarım Bakanı Hüsnü Ziya Gökalp topu birbirlerine attı. Geçtiğimiz günlerde Rize’deki sel felaketi sonrası yıldırım hızıyla bu bölgeye yardım gidince tüm partilerin Hatay milletvekilleri ayağa kalktı. Başta Meclis Başkanvekili Murat Sökmenoğlu olmak üzere vekiller, "Hatay’a yardım gitmesi için Başbakan Yardımcısı mı olmak gerekiyor" diye isyan ettiler. Bu gelişme üzerine Ecevit’in talimatı ile kararnamenin akıbeti araştırıldı. Sonuçta kararnamenin Başbakanlık’ta kaybolduğu ortaya çıktı. Bölge milletvekilleri bu haberle hayal kırıklığına uğradı. 
     
Bu sefer CHP’ye by - pass yapıyor      CHP Kongresi’nde en yüksek oy alarak Parti Meclisi’ne seçilen ve alanında Türkiye’de ilk on arasında bulunan Ankara Üniversitesi Tıp Fakültesi Kalp ve Damar Cerrahı Ana Bilim Dalı Bölüm Başkanı Prof.Dr. Hakkı Akalın, şimdi de CHP’de aktif olarak çalışıyor. Dış politika konusunda kitap da yazan Akalın, partisinin geleceğine yönelik çeşitli projeler üzerinde çalışıyor. Akalın, bu çalışmalarıyla parti içinde dikkat çeken isim olurken Genel Başkan Deniz Baykal’ın, "Akalın Hoca, şimdi de partimizi sağlıklı yola götürüyor" dediği konuşuluyor. 
     



 SİYASET 














</TEXT>
</DOC>
