<DOC>
<DOCNO> 59089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun17.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu'dan Türkiye'ye yeni yıl mesajı 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Yeni yıl sebebiyle kendim ve Yunanistan hükümeti adına, her iki ülkenin menfaatine olacak şekilde işbirliğimizi geliştirmemiz ve dost Türk halkının ilerlemesi ve refahı için en iyi dileklerimi sunarım'' dedi. 
     Papandreu'nun ''Türkiye'ye yeni yıl mesajı'', Yunanistan'ın Ankara Büyükelçiliği'nce yayımlanan ''Yunanistan'' gazetesinde yer aldı. 
     İki ülkenin ilişkisini yıllar boyunca gölgeleyen tansiyonu düşürmek, atmosferi geliştirmek, karşılıklı güveni artırmak ve çok önemli alanlarda yeni bir işbirliği çerçevesi yaratmak için geçen yıllarda çok çalıştıklarını kaydeden Papandreu, şöyle devam etti 
     ''Çok yol aldık ve daha da ötesi, halklarımız bu politikayı kucaklayarak kendi inisiyatifleriyle daha ileri götürdüler. Daha yapacak çok şey var, ama bunu yapacak iradeye sahibiz. Her iki ülke hükümetlerinin, gelecek kuşaklara geçmişin güvensizliklerinden ve sürtüşmelerinden uzak, barış içinde bir geleceği şekillendirmek için tarihi sorumluluğu vardır. İstikrar, ekonomik gelişme ve daha geniş Balkanlar ve Güneydoğu Akdeniz Bölgesi'ndeki güvenlik ,Yunan-Türk ilişkilerinin gidişatıyla yakından bağlantılıdır.'' 
     
     Kıbrıs konusu 
     Papandreu, Kıbrıs konusuna da değinerek, ''Önümüzde açılan yeni perspektifleri en iyi şekilde değerlendirmek ve yeni zorlukları olumlu ve yapıcı bir şekilde ele almak zorundayız'' dedi. 
     Kıbrıs konusunun yeni bir döneme girdiğini ifade eden Papandreu, Birleşmiş Milletler'in kararları çerçevesinde sorunun adil çözümüne katkıda bulunmanın, iki ülkenin ikili ilişkilerinde de yeni şartlar yaratacağını ve Yunanistan ile Türkiye arasında yeni bir tarihi dönemin başlangıcına işaret edeceğini vurguladı. 
     Papandreu, Avrupa Birliği üyesi bir ülke olarak Yunanistan'ın, Türkiye ve Türk halkının geleceğinin Avrupa'da olduğuna inandığını belirterek şunları kaydetti 
     ''Türkiye'nin Avrupa perspektifini güçlendirmek, bizim için stratejik öneme sahip olan bir seçimdir ve biz önümüzdeki yıl da bu konuda çalışmaya devam edeceğiz. 
     Yunanistan'ın ve Yunan hükümetinin politikası, uluslararası kanunlar ve anlaşmalara tam saygı içinde barışçı bir arada var oluş ve işbirliği prensibine dayanmaktadır. İnancımız odur ki, bu politika her iki ulusun ilerleme ve refah yolundaki ihtiyaçlarıyla örtüşmektedir. 
     İşbirliğimizi geliştirerek, bizi birleştiren unsurların bizi ayıranlardan daha fazla olduğunu yavaş yavaş görüyoruz. Bu trendi 2002'de yeni ortak girişimlerle devam ettirmeliyiz. Sizi temin 
     edebilirim ki, Yunan hükümeti ve Dışişleri Bakanı olarak ben, önümüzdeki yıl bu yolda kararlı bir şekilde çalışacağız.'' 
     






</TEXT>
</DOC>
