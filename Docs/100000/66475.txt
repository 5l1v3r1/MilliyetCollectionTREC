<DOC>
<DOCNO> 66475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur24.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazlı Ilıcak'ın evine hırsız girdi.. 
</HEADLINE>
<TEXT>

     Milletvekilliği düşürülen Yeni Şafak Gazetesi köşe yazarı Nazlı Ilıcak'ın Üsküdar'daki evine hırsız girdi. 
     Hırsız, Ilıcak'ın 50 milyon lira parası ile cep telefonunu alarak kaçtı. 
     Nazlı Ilıcak'ın, Çengelköy Havuzbaşı Mahallesi Fıstıklı Sokak 7 numaradaki villasına 2 gün önce gece geç saatlerde bir hırsız girdi. 
     Hırsız, Ilıcak'ın uyanması üzerine camdan atlayarak kaçtı. 
     Gazetecilere olayla ilgili açıklama yapan Ilıcak, sesler üzerine uyanarak evinin salonuna gittiğinde, camdan atlayan 30-35 yaşlarında ve 1.65 boyunda bir erkeğin silüetini gördüğünü söyledi. 
     Hırsız kaçtıktan sonra salondaki masanın üzerinde bıraktığı çantasının açık olduğunu fark ettiğini anlatan Ilıcak, ''Çantamı açtığımda içinde 50 milyon lira ile cep telefonumun çalındığını anladım ve durumu karakola bildirdim'' dedi. 
     Ilıcak, hırsızlık olayıyla ilgili, yanında çalışan ve bir süre önce işten çıkardığı karı-kocadan şüphelendiğini ifade ederek, bu kişilerin polis tarafından gözlem altına alındığını kaydetti. 
     Gözaltına alınan 2 kişinin ise Üsküdar Cumhuriyet Savcılığı tarafından serbest bırakıldığı öğrenildi. 
     






</TEXT>
</DOC>
