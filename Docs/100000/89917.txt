<DOC>
<DOCNO> 89917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/dunya/adun.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine şeriat sesleri 
</HEADLINE>
<TEXT>

Afganistan eski tas eski hamam’. Geleneksel meclis Loya Jirga’nın toplantısında delegeler devletin adına İslam’ın eklenmesini ve şeriat rejimi kurulmasını istediler 
     DIŞ HABERLER SERVİSİ 

     Bir yıl önce ABD müdahalesi sonucu şeriatçı Taliban rejimine son verilen Afganistan’da yine şeriat talepleri ortaya atılmaya başlandı. Hamid Karzai’nin devlet başkanı seçildiği geleneksel meclis Loya Jirga’da din adamı olan bazı delegeler dün yeni hükümetin adına "İslam" kelimesinin eklenmesini istediler. Delegeler, yeni Afgan hükümetinin adının "Afganistan Geçici İslam Yönetimi" şeklinde olmasını önerdiler. 
     Eski devlet başkanlarından Burhaneddin Rabbani’nin yakın çevresinden ve İttihad - i İslam adlı partinin Loya Jirga baş delegesi olan Abdülresul Seyyaf, "İslamın siyasi sistemlerinin adı olduğunu" söyleyerek, "Bu ismi bize Allah bağışladı" dedi. Karzai’yi desteklediğini belirten Seyyaf, "Ancak Karzai’nin, iktidarı sırasında, İslam ve Hz. Muhammed’in koyduğu sınırların dışına çıkmamasını öneririm. Ülkemizde İslam ve Allah’ın hakimiyeti geçerlidir" diye konuştu. 
     
     Sıraların üzerine çıktılar 
     Loya Jirga’nın 1.500 delegesine "Allah’ın emirlerini dikkate almayan ve kendi görüşlerine itibar eden bir yöneticiye itaat etmeyin" çağrısı yapan Seyyaf’ı, çok sayıda delege sıraların üzerine çıkıp "Allahü Ekber" diye tekbir getirerek desteklerken, kimi delegeler de yuhaladı. Bir kadın delege, Seyyaf’ı yuhalayanları "İslam ve peygamberden söz ediyor, yuhalayamazsınız" diye azarladı. 
     Hareket - i İslami lideri, Şii din adamı Asıf Mohsini de Afganistan hükümetinin adına İslam kelimesinin eklenmesini istedi ancak temel sorunun yolsuzlukla mücadele olduğunu savundu. Mohsini, "Bu derece yaygın yolsuzluk ortamında, yabancı ülkeler bize 50 milyar dolar da verse, kurtulamayız. Yolsuzluk yapan bir bakanın tutuklandığını hiç duymadık" diye konuştu. 
     
     Karzai’den Loya Jirga’ya söz 
     Toplantıda 2004’e kadar işbaşında kalacak olan Karzai’ye "Ulusun hizmetkarı" unvanı verildi. Karzai, "Allah’ın ve Afgan halkının sadık bir hizmetkarı olarak dinimizi, bağımsızlığımızı ve İslam’ın onurunu savunmak için elimden gelen herşeyi yapacağım" dedi. 
     



 DÜNYA 










</TEXT>
</DOC>
