<DOC>
<DOCNO> 92594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/yazar/bila.html </URL>
<DATE> 2002/06/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Uzlaşma... 
</HEADLINE>
<TEXT>

     Başbakan Bülent Ecevit, hızlı bir başlangıç yaptı. Başkent Hastanesi’nde yapılan kontrolünden sonra doktorlardan sınırlı mesai izni alan Ecevit, dün hemen harekete geçti. Sık sık normal mesaiye dönmek için sabırsızlandığını söyleyen Başbakan, doktorların verdiği son sınırlarını kullanma eğiliminde görünüyor. 
     Sabah partisinin grup toplantısına katıldı, ardından Cumhurbaşkanı ile haftalık olağan görüşmesini yaptı, Başbakanlık Konutu’na giderek, pazartesi için liderler zirvesi planladı. Normal mesaisine yakın bir gün geçirdi. 
     Başbakan’ın dün verdiği görüntü ve çalışması piyasaları rahatlatan bir etki de yarattı. Son haftalarda piyasaların Başbakan’ın sağlığıyla ilgili spekülasyonlara göre şekillendiği gözleniyordu. Ekonomik ve mali gelişmelerden çok, Başbakan’ın sağlığıyla ilgili dedikodulara göre hareket eden piyasalar, dün, kendi gözleriyle görerek karar verdiler. 
     Dünkü mesajlarında da anlaşıldı ki, Başbakan Ecevit’in ilk hedefi hükümeti dağıtmadan, hükümet sorunu yaratmadan, yeniden koalisyon uyumunu sağlamaktır. Sağlığının iyiye gitmesiyle birlikte öne çıkardığı konu ve mesaj da ANAP ile MHP arasındaki gerginlik ve tartışmalar oldu. Ecevit, grup toplantısında MHP ve ANAP’a çağrıda bulunarak, "Arkadaşlardan rica ediyorum, yeniden üç - dört ay önceki uyum ortamını oluşturalım" dedi. 
     Başbakan’ın pazartesi günü liderler zirvesi düzenlemesi de aynı amaca yöneliktir. Meclis’in tatile girmesinin de vereceği rahat çalışma ortamında Ecevit, Bahçeli ile Yılmaz arasında gerginliği gidermeye çalışacak ve yeniden koalisyon uyumuyla hükümete adım attırmaya çalışacaktır. Eğer böyle bir zemin oluşturabilirse özellikle AB bağlamında Meclis’in bazı yasalar çıkarması için olağanüstü toplanması gündeme gelebilir. İdam konusunda Anayasa düzeyinde bir uzlaşma sağlanamasa bile bu konu dışındaki alanlarda adım atılabilecek bir ortam oluşabilir. 
     Ecevit, bu yıl sonuna kadar AB yolunda önemli adımlar atılmasını, bu fırsatın kaçırılmamasını istiyor. Koalisyonda uyumun altını çizmesi de bu düşüncesinden kaynaklanıyor. 
     Ecevit’in sağlığındaki iyileşmeyi, hükümeti güçlendirme ve uyumu sağlama yönünde kullanacağı, gündemindeki ilk maddenin bu olduğu rahatlıkla söylenebilir. 
     
     







En kötüsü, kararsızlık 


İSO da, Ankara'ya başkaldırıyor 


Ecevit’e mesaj 


Uzlaşma... 


İlle de dibe mi vurmak lazım 


Bilmek hakkı 


Yabancı kolejlerin geleceği 


Antepliyim ezelden, geçemem güzelden 


Lütfen beni yanlış anlamayın sayın Başbakan 


İlginç bir şirket öyküsü 


Serçe kartalla uçmaya kalkarsa... 


Seçim gözüktü 


Trilyon kazanan millilerimizin çocuklarına burs 


Mahsuscuktan hayat istasyonları 


Asgari ücret işçi için az’ işveren için çok’ 


</TEXT>
</DOC>
