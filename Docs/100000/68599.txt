<DOC>
<DOCNO> 68599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/yasam/ayas.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Global savaşçı canavara karşı 
</HEADLINE>
<TEXT>

Türkiye’de trafik kazasında oğlu ölünce o da tıpkı Boray Uras gibi kendini trafik terörüyle mücadeleye adadı. Ama bir farkı var, o bütün dünyadaki canavarlara savaş açtı... 
     SALİHA ÇOLAK Ankara 

     ABD’de Marryland Üniversitesi’nde tıp eğitimini tamamladıktan sonra mezuniyetini kutlamak için önce İsrail, ardından Türkiye’ye gelen 25 yaşındaki Aron Sobel’in 25 trafik kazasında yaşamını yitirmesi dramatik bir mücadelenin başlangıcı oldu. 
     Bafa Gölü’ne giden bir grup turistin geçirdiği kazada kaybettiği oğlunun acısını yüreğine gömen acılı anne Rochelle Sobel, Türkiye dahil tüm ülkelerin karayollarında güvenliğin sağlanması için örnek bir mücadele başlattı. 
     
     Şoförü uyarmışlar ama... 
     ABD Dostluk Grubu’na üye kongre üyeleriyle Türkiye’ye gelen Sobel, Emniyetli Uluslararası Karayolu Yolculuk Derneği’nde ASIRT birlikte çalıştığı Laurice Wexler ile birlikte önceki gün TBMM Trafik Araştırma Komisyonu Başkanı Ahmet Tan’ı ziyaret etti. 
     Oğlunun ölümünden kısa bir süre önce Yunanistan ve Türkiye rehberini tutarken çektirdiği, "ASIRT’in simgesi haline gelen" fotoğrafını elinden düşürmeyen Sobel kaza olayını şöyle anlattı 
     "Aron, 1995’te arkadaşlarıyla mezuniyetlerini kutlamak için geziye çıktı. İsrail’den sonra Türkiye’ye geldiler. 3 Mayıs’ta bir otobüsle tura çıktılar. Şoför çok hızlıymış. Uyarmışlar ama dinlememiş. Bir tünele girmişler. Çıkışta keskin bir viraj varmış. Karanlıktan birden ışığa çıktıklarında karşıdan gelen bir arabaya çarpmışlar ve uçuruma düşmüşler. Aron ile birlikte Alman, İngiliz turistler ve şoför yaşamını yitirdi." 
     Oğlunun ölümünün ardından trafikte güvenliğin sağlanması için mücadele etmeye karar verdiğini belirten Sobel şöyle devam etti "Karayolları bulunduğu ülkeye ait değil. Çünkü onu bütün dünyadan o ülkeye gelen insanlar da kullanıyor. Havayolu gibi karayolları da uluslararasıdır. Bu nedenle bütün dünya ülkelerinin, bütün ülkelerdeki yol güvenliği için mücadele etmesi gerekir." 
     



 YAŞAM 




















</TEXT>
</DOC>
