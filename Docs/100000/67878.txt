<DOC>
<DOCNO> 67878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur11.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Büfesi yıkılınca kendisini yakmak istedi 
</HEADLINE>
<TEXT>

     İzmir Büyükşehir Belediyesi ekiplerinin Hilton Oteli'nin karşısında yer alan Sönmez Büfe'nin yıkımını gerçekleştirdiği sırada, büfe sahibinin kardeşi Metin Sönmez kendini yakmak istedi. 
     İzmir'de, encümenin ''şehircilik ilkesine uygun olmadığı, İmar Kanunu'na aykırı yapıldığı ve kaldırımları işgal ettiği'' gerekçesiyle büfelerin kaldırılmasına yönelik olarak aldığı karar doğrultusunda büfelerin yıkımı sürüyor. 
     Belediye ekiplerinin Sönmez Büfe'nin yıkımını gerçekleştirdiği sırada, büfenin sahibi İbrahim Sönmez, kardeşi Metin Sönmez ile büfe çalışanları ekiplerle tartışarak yıkımı engellemeye çalıştılar. Metin Sönmez, elindeki sıvı dolu bir bidonla büfenin çatısına çıkıp ekiplere hakarete varan sözler sarfederek, yıkımın yapılması halinde kendisini yakacağı tehdidinde bulundu. 
     Sönmez'in eylemi sürerken, büfenin üst bölümündeki elektrik kablolarından geçen akım, zarar vermemesi için ilgililerce kesildi. 
     Tüm ikna çabalarına karşın büfenin üzerinden inmeyen Sönmez'in bir anlık dalgınlığından yararlanan güvenlik güçleri, büfeciyi yakalayarak aşağı çekti. 
     Metin Sönmez'in gözaltına alınmasının ardından büfe yıkıldı. 
     Bu arada, İzmir Ticaret Borsası'nın karşısındaki sandviç büfesinin yıkımı olaysız gerçekleştirildi. 
     






</TEXT>
</DOC>
