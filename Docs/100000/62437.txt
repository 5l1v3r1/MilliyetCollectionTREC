<DOC>
<DOCNO> 62437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur16.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da kapalı eczaneler saptanıyor 
</HEADLINE>
<TEXT>

     Adana Sağlık Müdürü Dr. Alper Pişkin, Sağlık Bakanlığı'nın genelgesi doğrultusunda, bugün kepenk kapatan eczaneleri tespit ettiklerini bildirdi. 4. Bölge Eczacı Odası Başkanı Erdoğan Çolak ise genelgenin tehdit amaçlı olduğunu savunarak, boyun eğmeyeceklerini söyledi. 
     Sağlık Müdürü Dr. Pişkin, A.A muhabirinin sorusu üzerine, Sağlık Bakanlığı'nın gönderdiği genelge doğrultusunda, sağlık ocaklarına talimat verdiklerini belirterek, ''Her sağlık ocağı kendi bölgesindeki kapalı eczaneyi tespit ederek bize bildirecek. Biz de akşam saat 18.00'den sonra Ankara'ya bildireceğiz'' dedi. Dr. Pişkin, aynı 
     çalışmayı yarın da sürdüreceklerini bildirdi. 
     4. Bölge Adana Eczacı Odası Başkanı Erdoğan Çolak ise ilaç 
     satışlarında eczacı karı üzerinden yüzde 10 indirime gidilmesi nedeniyle başlattıkları kepenk kapatma eylemine, il merkezinde 440 eczane ile katıldıklarını söyledi. Çolak, Adana ve Osmaniye'de 700'ün üzerinde üyelerinin bugün kapalı olduğunu belirterek, ''Omuz omuza vererek haksız uygulamaya karşı çıkacağız'' dedi. İlaç fiyatlarına geçen yıl yüzde 98'e varan oranlarda zam yapıldığını ve bunun sorumlusunun da eczacılar olmadığını ifade eden Çolak, şunları kaydetti ''Kepenk kapatma eylemi ile demokratik haklarımızı kullanıyoruz. Buna rağmen, Sağlık Bakanlığı'nın il müdürlüklerine gönderdiği genelge ile kapalı eczaneleri tespit ettirmesi tamamen tehdit amaçlıdır, ancak buna boyun eğmeyeceğiz.'' Çolak, eylemde bulunacakları iki gün süresince halkı mağdur etmeyeceklerini ve nöbetçi eczane hizmetini kesintisiz uygulayacaklarını sözlerine ekledi. 
     






</TEXT>
</DOC>
