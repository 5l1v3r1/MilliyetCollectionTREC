<DOC>
<DOCNO> 51437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sondun09.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'e Tiflis'te sıcak ilgi... 
</HEADLINE>
<TEXT>

     Cumhurbaşkanı Ahmet Necdet Sezer, Kafkasya'nın çözüme kavuşturulamamış sorunların yaşandığı duyarlı bir bölge ve sorunların tüm Avrasya bölgesini etkileyecek nitelikte olduğunu belirterek, ''Bu sorunların temel uluslararası hukuk ilkeleri doğrultusunda barışçı yollardan çözüme kavuşturulmasında Gürcistan Cumhurbaşkanı Eduard Şevardnadze ile aynı görüşteyiz'' dedi. 
     Sezer, Şevardnadze ile başbaşa görüşmesinden sonra yapılan heyetlerarası görüşmelerin ardından düzenlenen ortak basın toplantısında, bölge ülkeleri arasında anlayış, işbirliği ve dayanışmanın büyük önemi olduğunu, sorunların aşılmasıyla bölge halklarının refah içinde gelişmelerinin önündeki engellerin de kalkacağını ifade etti. 
     Abhazya sorununun Gürcistan'ın toprak bütünlüğü, siyasal birliği ve egemenliği temelinde barışçı bir çözüme kavuşturulmasından yana olduklarını vurgulayan Sezer, ''Görüşmede, Türkiye'nin, sorunun tarafları arasındaki yakınlaşma çabalarına elinden gelen katkıları yapmayı sürdüreceğini belirttik'' dedi. 
     Şevardnadze ile iki ülke arasındaki ilişkilerin her alanda daha da geliştirilmesi konusunda hemfikir olduklarını kaydeden Sezer, bu çerçevede ekonomik alanda özel sektör temsilcilerinin doğrudan ilişki kurmalarının özendirilmesi gerektiğini dile getirdi. 
     Bakü-Tiflis-Ceyhan projelerinin uygulanması sürecinin de görüşmede ele alındığını söyleyen Sezer, Şahdeniz ile ilgili anlaşmanın Gürcistan parlamentosu tarafından bir an önce onaylanmasının da projenin uygulanmasını büyük ölçüde kolaylaştıracağını kaydetti. 
     ABD'deki terörist saldırılardan sonraki gelişmeleri de değerlendirdiklerini anlatan Sezer, ''Bu çerçevede, terörizme karşı uluslararası düzeyde sürdürülen savaşıma destek verilmesi gereği üzerinde birleştik'' diye konuştu. 
     Terörizmle mücadelede iki ülke arasında yapılacak işbirliğine ilişkin bir soru üzerine Sezer, daha önce bazı ülkelerle bu konuda anlaşmalar yapıldığını hatırlatarak, aynı şekilde Gürcistan ile de benzeri bir sözleşme yapılmasını dile getirdiklerini, Gürcü tarafının da bu öneriyi kabul ettiğini söyledi. 
     Sezer, Türkiye'nin Abhaz sorununun çözümüne katkılarına ilişkin bir soru üzerine de, ''soruna barışçı bir çözüm istediklerini ve bu yönde gerekli katkıyı yapmaya hazır olduklarını'' ifade etti. 
     Cumhurbaşkanı Sezer, Şevardnadze'yi Türkiye'ye davet ettiğini de belirtti. 
     
     Şevardnadze 
     Gürcistan Cumhurbaşkanı Eduard Şevardnadze ise açıklamasında, Türkiye'nin Gürcistan'ın en büyük ticari ortağı olduğuna işaret ederek, iki ülke ilişkilerinin her alanda geliştiğini, bu gelişmeye daha da ivme kazandırma iradesinin iki tarafta da mevcut olduğunu söyledi. 
     Sezer ile görüşmesinde özellikle terörle mücadele konusunu ele aldıklarını belirten Şevardnadze, bu konuda önce Türkiye ile ikili daha sonra Azerbaycan'ın da katılımıyla üçlü işbirliği konusunda hazırlıkların sürdüğünü kaydetti. 
     Türkiye'de Abhaz kökenli çok sayıda kişinin yaşadığına işaret eden Şevardnadze, bu nedenle Türkiye'nin Abhaz sorununun toprak bütünlüğü çerçevesinde çözümünü desteklediğini ve bu desteğin kendileri için büyük önemi olduğunu belirtti. 
     Şevardnadze, görüşmede Bakü-Tiflis-Ceyhan hattı ve Şahdeniz projesinin bir an önce hayata geçirilmesi konusunda Sezer ile hemfikir olduklarını ifade etti. 
     Gürcistan Cumhurbaşkanı, Sezer'in davetini memnuniyetle karşıladığını ve yakında Türkiye'ye gelmeye hazır olduğunu bildirdi. 
     Terörle mücadelede işbirliğine ilişkin bir soru üzerine Şevardnadze, bu konuda Türkiye ile hemfikir olduklarını va bu işbirliğine Azerbaycan'ın da katılmasını beklediğini ifade etti ve ''Bu işbirliğiyle etnik sorunların çözümü daha da kolaylaşır'' dedi. 
     Şevardnadze, Azerbaycan ile imzalanan Şahdeniz ile ilgili anlaşmanın parlamentoları tarafından henüz onaylanmadığının hatırlatılması üzerine, bugün parlamento başkanlığı seçimleri olduğunu, seçimlerden sonra yakın bir zamanda anlaşmanın onaylanmasının beklendiğini kaydetti. 
     Eduard Şevardnadze, Abhazya sorununa ilişkin bir başka soru üzerine de, bölgedeki barış gücünün büyük kısmının Ruslardan oluştuğunu ve Gürcü parlamentosunun Rus askerlerinin Gürcü topraklarından çıkarılması yönünde bir karar aldığını hatırlatarak, ''BM de kabul ederse, bölgede daha uluslararası bir birliğin oluşturulmasını ve Türk birliklerinin de bu güce katılımını teklif ettik'' dedi. 
     Şevardnadze, Gürcistan'ın Türkiye, Avrupa ve ABD ile ilişkilerini geliştirmenin yanı sıra Rusye ile de ilişkilerini geliştirmek istediğini kaydetti. 
     
     Ortak bildiri 
     Görüşmede, Sezer ve Şevardnadze tarafından, iki ülke ilişkilerinin her iki tarafın da yararına ve bu yöndeki iradenin iki tarafta da mevcut olduğunu ifade eden bir ortak bildiri imzalandı. 
     Bildiride, iki ülke arasında transit karayolu taşımacılığına ilişkin konuların ele alındığı, Tiflis'in Türk nakliyecilere uygun ücret tarifesini uygulamayı, nakliye araçları ve sürücülerin güvenliği için gerekli önlemleri almayı kabul ettiği belirtildi. 
     Gürcistan, Türk nakliye araçları ve sürücüleri için gerekli güvenlik önlemlerini almakta olduğunu, Tiflis'te açılan ilk Türk bankası olan Emlak Bankası'nın sorunlarının çözümü için çaba sarfedeceğini bildirdi. 
     






</TEXT>
</DOC>
