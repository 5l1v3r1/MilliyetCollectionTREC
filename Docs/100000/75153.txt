<DOC>
<DOCNO> 75153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur05.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit Binbaşı'nın otopsi raporu Genelkurmay'da... 
</HEADLINE>
<TEXT>

     Batı Şeria’nın El Halil kenti yakınlarında, şehit olan Binbaşı Cengiz Toytunç’un naaşına dün gece Gülhane Askeri Tıp Akademisi'nde otopsi yapıldı. 
     İsrail'in inceleme yapmasına izin verilmeyen Binbaşı Toytunç'un naaşı dün gece GATA'ya götürüldü. Burada otopsi uzmanları tarafından detaylı bir otopsi raporu hazırlandı. 
     Yetkililer, olay yerinin çevresinde bulunan boş kovanlarla şehit binbaşının vücudundan çıkartılan mermilerin karşılaştırıldığını bildiriyor. Ortadoğu'da Filistinliler daha çok Rus malı otomatik silahlar kullanıyor. İsrail'in elinde bulunan silahların çapları da Türkiye tarafından biliniyor. 
     Yine aynı uzmanlar otopsi sonucunda katilin hangi taraftan olduğunun kesin olarak belirlenemeyeceğini vurgulayıp, "ancak bir görüş oluşacaktır" diyorlar. 
     Otopsi raporu bu sabah Genelkurmay Başkanlığı'na teslim edildi. 
     
</TEXT>
</DOC>
