<DOC>
<DOCNO> 74559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur15.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'tan "İmam Hatip'lerde türban serbest bırakılsın" önergesi 
</HEADLINE>
<TEXT>

     ANAP Grup Başkanvekili Beyhan Aslan, imam-hatip liseleri ile ilahiyat fakültelerinde türbanın serbest bırakılmasını öngören yasa teklifi hazırladıklarını açıkladı. 
     Aslan, A.A muhabirinin konuya ilişkin sorusunu yanıtlarken, yasa teklifini diğer partilerle uzlaşarak TBMM gündemine getirmek istediklerini söyledi. 
     Diğer partilerle bu konuda görüşme yürüttüklerini anlatan Aslan, milletvekilleriyle yaptıkları görüşmelerden olumlu yanıt aldıklarını ifade etti. 
     Aslan, 8 yıllık kesintisiz zorunlu eğitimden sonra imam-hatip liselerinden mezun olanların üniversiteye girişlerinin çok azaldığını belirterek, bu okulların artık yalnızca din adamı yetiştirdiğini kaydetti. 
     Başörtüsü konusunu toplumsal barış ve insan hakları sorunu olarak gördüklerini ifade eden Aslan, vatandaşlardan gelen yoğun talep üzerine bu konuda bir yasa teklifi hazırlığına başladıklarını söyledi. 
     Hiçbir gücün Türkiye Cumhuriyeti'nin laiklik ilkesini zorlayamayacağını vurgulayan Aslan, bu konudaki ''kuşkulardan'' arınmak gerektiğini ifade etti. 
     Aslan, Avrupa ülkeleri ve ABD'de de din eğitimi verilen okullarda, bu eğitime uygun kıyafetlere izin verildiğini kaydetti. 
     






</TEXT>
</DOC>
