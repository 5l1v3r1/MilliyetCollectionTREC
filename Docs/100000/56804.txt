<DOC>
<DOCNO> 56804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun25.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina, Türk uçaklarının hava sahasını ihlal ettiğini öne sürdü 
</HEADLINE>
<TEXT>

     Yunanistan Hükümet Sözcüsü Hristo Protopapas, Türk Savaş uçaklarının son iki günde Yunan hava sahasını birçok kez ihlal ettiklerini öne sürdü. 
     Protopapas, yaptığı basın toplantısında, Yunan hava sahasını ihlal eden ve uluslararası hava trafik kurallarını çiğneyen Türk uçaklarının, Yunan savaş uçaklarınca geri çevrildiğini söyledi. 
     Protopapas, ''Hava Kuvvetlerimiz işini çok iyi yaptı. İhlalleri konu alan diplomatik girişim süreci de başladı'' dedi. 
     Kıbrıs konusuna da değinen Protopapas, ''Kıbrıs'ın Rum Kesimi AB üyeliğine ilişkin süreç olumlu bir biçimde devam etmektedir. Türkiye ise Kıbrıs konusunda tutumunu değiştirdi. Yeni tutumunun ne kadar samimi olduğu uygulamada görülecek'' diye konuştu. 
     Sorular üzerine Yunanistan Başbakanı Kostas Simitis'in ABD'den ziyaret daveti aldığını ve kabul ettiğini açıklayan Protopapas, ziyaret tarihinin diplomatik kanallarla belirleneceğini kaydetti. 
     Bu arada, Yunan basını, 100 Türk savaş uçağının, Yunan hava sahası ihlallerini, Pazartesi ve Salı günleri Ege'de Midilli, Limni ve Skiros adaları arasında ve Rodos adası yakınında gerçekleştirdiklerini iddia etti. Gazeteler, büyük bir bölümü silahsız uçtuğu gözlenen Türk uçaklarıyla onları karşılamaya çıkan Yunan uçakları arasında 3 kez ''İt dalaşı'' meydana geldiğini de öne sürdüler. 
     






</TEXT>
</DOC>
