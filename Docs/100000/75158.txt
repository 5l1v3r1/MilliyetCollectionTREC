<DOC>
<DOCNO> 75158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur10.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nden hükümete nema uyarısı 
</HEADLINE>
<TEXT>

     Hükümet, Ocak ayı sonu itibariyle nemalarıyla birlikte 10 katrilyon 22 trilyonu bulan zorunlu tasarrufu çalışanlara nasıl ve ne zaman geri ödeyeceğini henüz açıklamazken, Anayasa Mahkemesinden bu konuda önemli bir karar çıktı. Yüksek Mahkeme, çalışanların sistemden çıkmak istemeleri durumunda devlet ve işveren kesintileriyle birlikte hesapta biriken nemanın çalışanın "mülkiyetinde" olduğunu bildirdi. Anayasa Mahkemesi, "Söz konusu tutarların belirli sürelere bağlanarak kısmen veya tamamen ödenmesinin engellenmesi mülkiyet hakkının özünü zedelemekte ve onu kullanılmaz hale getirmektedir" düşüncesiyle zorunlu tasarruf yasasının 6.maddesinin 2, 3, ve 4 bentlerini iptal ederken, bu kararın yürürlüğe girmesi için de hükümete 28 Aralık 2002'ye kadar süre tanıdı. 
     Erzurum Su ve Kanalizasyon İdaresi ESKİ Genel Müdürlüğü işçisi Resul Özyılmaz'ın, işten ayrılmasının ardından kendisine ödenmeyen tasarruf kesintileri ve nemayı alabilmek için idare mahkemesinde açtığı dava, çalışanların tasarrufa Teşvik Edilmesi ve Bu Tasarrufların Değerlendirilmesine Dair Yasa'nın kısmen iptaliyle sonuçlandı. İdare mahkemesinin kısmen kabul ettiği davanın temyiz incelemesini yapan Danıştay 10.Dairesi'nin başvurusu üzerine konu Anayasa Mahkemesine taşınmıştı. 
     Yüksek Mahkeme, 10.12.2001'deki toplantısında yasanın 6. Maddesinin 2 ve 3. fıkralarını iptal ederken, uygulama 
     olanağı kalmayan 4. fıkrayı da resen inceleyerek iptaline karar verdi. İptal kararının gerekçesi Resmi Gazete'de yayımlandı. İptal edilen 2. ve 3.fıkralar, "En az 15 yıl tasarrufta bulunanlara istedikleri takdirde biriken tasarruf kesintileri, Devlet ve işveren katkıları, Bağ-Kur kapsamında olanlar bakımından tasarruf tutarları ve Devlet katkıları ile bunların nemasının toplamının 3 5'i ödenir. En az 6 yıl tasarrufta bulunanlara istedikleri takdirde sadece biriken tasarruf kesintileri, Bağ-Kur kapsamında olanlar bakımından tasarruf tutarları ödenir" hükmünü içeriyordu. 
     
     HÜKÜMETE UYARI GİBİ KARAR 
     Anayasa Mahkemesi, mülkiyet hakkına getirilecek sınırlamaların, "Anayasa'nın sözüne ve ruhuna, demokratik toplum düzeninin ve laik Cumhuriyetin gereklerine ve ölçülülük ilkelerine aykırı olamayacağına" işaret ederken, milyonlarca çalışanın ödenmesini beklediği, 10 katrilyonu aşkın meblağı nasıl tasfiye edeceğini bilemeyen hükümete uyarı gibi şu kararı aldı 
     "Önceki kararımızda da belirttiğimiz gibi çalışanların aylık ve ücretlerinden 3417 sayılı Kanun uyarınca kesilen ve tasarrufu teşvik hesabında toplanan tasarruf tutarları üzerinde mlkiyet hakları bulunmaktadır. Adı geçenlerin Devlet katsı ıve nema üzerindeki hakları ise alacak hakkıdır. Bu durumda, itiraz konusu düzenlemelerle anılan miktarların sistemden çıkan kişilere verilmesini engelleyerek haksızlığa uğratılması Anayasa'nın 2 ve 5.maddelerinin amacına aykırıdır. 
     Yasa'nın 3.maddesine göre, çalışanların aylık ve ücretlerinin belli bir yüzdesi üzerinden hesaplanarak ve ilgililerin tasarruf kesintisine eklenerek tasarrufu teşvik hesabına yatırılan Devlet işveren katkısı ile katkının ve tasarruf kesintisinin birlikte değerlendirilmesiyle oluşan nemaların mülkiyet hakkı kapsamında olduğu tartışmasızdır. 
     Bu durumda, söz konusu tutarların belirli sürelere bağlanarak kısmen veya tamamen ödenmesinin engellenmesi mülkiyet hakkının özünü zedelemekte ve onu kullanılmaz hale getirmektedir." Çalışanlar arasında ayrıma gidilerek bunlardan kimilerine ödeme yapılmaması veya kısmen yapılmasının Anayasa'nın eşitlik ilkesini düzenleyen 10.maddesine aykırı olduğu belirtilen kararda, iptal edilen düzenlemenin Anayasa'nın, "temel hak ve özgürlükleri" düzenleyen 13. ve "mülkiyet hakkını" koruyan 35.maddelerine aykırı olduğu saptaması da yapıldı. 
     
     9 AY SÜRE TANINDI 
     Gerekçeli kararda, söz konusu iptal kararlarıyla belirli sürelerde tasarrufta bulunduktan sonra sistemden çıkmak isteyenlere yapılacak ödemelerle ilgili herhangi bir düzenleme kalmayacağı da bildirildi. Doğacak hukuksal boşluğun, kamu düzeni ve kamu yararını bozucu nitelikte olduğu belirtilen kararda, gerekli düzenlemelerin yapılabilmesi için, iptal hükmünün gerekçeli kararın Resmi Gazete'de yayımından itibaren 9 ay sonra yürürlüğe girmesinin de oybirliğiyle benimsendiği açıklandı. 
     






</TEXT>
</DOC>
