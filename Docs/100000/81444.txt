<DOC>
<DOCNO> 81444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun19.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve Bulgaristan'da 1 Mayıs gösterileri 
</HEADLINE>
<TEXT>

     Rusya'nın başkenti Moskova'da 1 Mayıs gösterileri, biri iktidar yanlısı, diğeri Komünist Parti'nin düzenlediği iki ayrı yürüyüş biçiminde yapıldı. 
     İktidar yanlısı birinci yürüyüş, Bağımsız Sendikalar Birliği tarafından düzenlendi ve burada Devlet Başkanı Vladimir Putin'in mesajı okundu. 
     Yürüyüşçüler, Kızıl Meydan yanındaki ''Vasiliyevski Spusk'' meydanına yürüdüler ve burada toplandılar. Putin, burada okunan mesajında, halkı refah içinde bir ülke yaratmaya çalıştıklarını, bu hedef için ülkenin bütün siyasi güçlerinin birleşmesi gerektiğini belirtti. 
     Bağımsız Sendikalar Birliği Başkan Yardımcısı ve iktidar partisi ''Birleşik Rusya''nın yönetim kurulu üyesi Andrey İsayev, bu yürüyüşte yaptığı konuşmada, Putin'i ''ağır başlı, sorumluluğunu bilen ve gerçekçi bir politikacı'' olarak tanımladı. İsayev, ''Rusya'nın liderliği, yıllardan sonra ilk kez, dünya karşısında boynu bükük birinde değil'' dedi. 
     Yürüyüş organizatörleri, bu gösteriye 150 bine yakın kişinin katıldığını iddia ettiler. 
     Diğer yürüyüş ve miting ise Komünist Parti tarafından düzenlendi. 
     Parti, gösterisine yoğun katılım olması için çevre kentlerden de taraftarlarının gelmesini istedi ve katılımın 100 bini aşmasını hedefledi. 
     Bu yürüyüş de yine kent merkezinde, Bolşoy Tiyatro'nun önündeki meydanda bir miting şeklinde devam etti. Yürüyüş organizatörlerine göre katılımcı sayısı, istenen rakama ulaşırken, bağımsız gözlemcilere göre 50 bini aşmadı. Parti lideri Gennadi Züganov, konuşmasında, ülkenin krize sürüklenmekte olduğunu iddia etti. 
     Kentteki 1 Mayıs gösterilerinde toplam 5 bin dolayında polis görev yaptı. 
     
     BULGARİSTAN 
     Bulgaristan'da iktidardaki eski Kral II. Simeon hükümetine karşı ilk büyük protosto gösterisi, 1 Mayıs İşçi Bayramı dolayısıyla başkent Sofya'da düzenlendi. 
     Gösteri Bulgaristan Sosyalist Partisi BSP tarafından düzenlendi ve yaklaşık 5 bin kişi katıldı. Gösteride hükümetin istifası istenirken, Parti Genel Başkanı Sergey Stanişev, eski kral ve Başbakan Simeon Sakskoburgotski'nin halkı vaatlerle kandırdığını öne sürerek, ''Buradan sesleniyorum. Kral çıplak...'' diye konuştu. 
     Stanişev, bugüne kadar iktidara gelen sağ görüşlü hükümetlerin hep aynı politikayı izlediklerini ve yalan vaatlarle halkı kandırdıklarını öne sürdü. Bulgaristan halkının büyük bir bölümünün açlık ve sefalet içinde olduğunu söyleyen Stanişev, ''Bugün bir bayram. Ancak bizim kutlayabileceğimiz bir şey kalmadı'' dedi. 
     Ülkedeki sol görüşlü örgüt ve siyasi partilerin de katıldığı mitingde hükümet aleyhindeki sloganlar atıldı, NATO ve IMF aleyhinde pankartlar taşındı. 
     





</TEXT>
</DOC>
