<DOC>
<DOCNO> 88866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sonspo11.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Futbolcularımızda zihinsel yorgunluk var" 
</HEADLINE>
<TEXT>

     Milli Takımlar Teknik Direktörü Şenol Güneş, 1-1 berabere sona eren Kosta Rika karşılaşmasından sonra, 2. tur şanslarının halen sürdüğünü söyledi. 
     Türk Milli Takımı'nın, Kosta Rika karşısında hedeflediği 3 puana çok yaklaştığını, ancak yine son dakikalarda şanssız bir gol yiyerek sahadan 1-1'lik beraberlikle ayrıldığını belirten Şenol Güneş, şöyle konuştu 
     ''Kosta Rika, savunması çok iyi olan bir takım. Buna rağmen ilk yarıda çok sayıda gol pozisyonuna girdik. Fakat bunları değerlendiremedik. İkinci yarıda golü bulduktan sonra rakibimize çok pozisyon verdik. Özellikle son 10 dakikada her iki takım da çok fazla gol pozisyonu yakaladı. Ancak, biz hata yaptık. Kazanmak için oynuyorduk ancak golden sonra bazı oyuncularımız yoruldu ve Kosta Rika daha fazla hücumu düşünüp daha çok şans yakaladı. 
     Dünya Kupası'nda yaptığımız 2 maçta, en az 4 puan almayı hak ettik, fakat başaramadık. Takımımızda moralsizlik ve zihinsel yorgunluk var. Herşeye rağmen Türkiye'nin, Japonya'ya gitme şansı sürüyor. Bu şansımızı kullanmak istiyoruz. 
     Kupaya 48 yıl aradan sonra ilk kez katılıyoruz. Burada ilk golümüzü Brezilya'ya attık, ilk puanımızı da Kosta Rika'dan aldık. Çin Halk Cumhuriyeti önünde galip geleceğimizden eminiz ve tur atlamak için yeterli skoru diğer maçtan bekleyeceğiz.'' Güneş, maçın ilk yarısında sakatlanan kaleci Rüştü'nün, ikinci yarıda oyuna devam ederek büyük özveri gösterdiğini söyledi. Güneş ayrıca Okan'ın sakatlığının sürdüğünü ve Çin Halk Cumhuriyeti ile yapılacak maçta da forma giyme şansının az olduğunu açıkladı. 
     





</TEXT>
</DOC>
