<DOC>
<DOCNO> 85743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur08.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'ın babası 3 yaşındaki oğlunu nereye gizledi 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın babası Şefik Yıldırım'ın, eşi Tülin Yıldırım'ı öldürdüğü iddiasıyla başlatılan soruşturma sürüyor. 
     Cinayet zanlısı Yıldırım ile 3 yaşındaki oğlunu Tekirdağ'ın Çorlu İlçesi'ne götüren Murat Yılmazuğur ile çocuğu bıraktığını iddia ettiği Yıldırım'ın evlatlığı Melahat Toptaş Çorlu Emniyet Müdürlüğü'nde yüzleştirildi. 
     Edremit'ten gece geç saatlerde Çorlu'ya getirilen taksi sürücüsü Yılmazuğur, Yılmaz ve oğlunu bıraktığı evi polislere gösterdi. 
     Belirtilen yerde yapılan incelemede evde kimsenin olmadığı anlaşıldı. 
     Eski Hükümet Konağı Caddesi'ndeki Ziraat Bankası'nın arka sokağındaki evin çevresinde önlem alan polis, saat 23.00'de evi tekrar kontrol ettiklerinde, Şefik Yıldırım'ın evlatlığı olduğu bildirilen Melahat Toptaş'a ulaştı. 
     Çorlu İlçe Emniyet Müdürlüğü'ne getirilen Toptaş ile taksi sürücüsü Yılmazuğur yüzleştirildi. Toptaş'ın ifadesinde, cinayet sonrası Şefik Yıldırım'ın, yakınlarının ''Paşa'' diye hitap ettiği oğlu Şevki ile birlikte evine gelerek 2 saat kaldıktan sonra buradan ayrıldıklarını söylediği bildirildi. 
     Yüzleştirme ve ifade alınmasından sonra polis nezaretinde Çorlu'ya getirilen Yılmazuğur, tekrar Edremit'e götürüldü. Toptaş ise ifadesinin alınmasından sonra serbest bırakıldı. 
     Çorlu Kaymakamı Mehmet Ali Ulutaş, Çorlu'nun coğrafi konumu ulaşım, sosyal ve ekonomik yapısı nedeniyle bu tür olaylara açık olduğunu belirterek, ''Çorlu kozmopolit bir yapıya sahip. Bu tür olayların olması normal. Çocuğun bulunması için güvenlik görevlilerimiz araştırmalarını sürdürüyor'' dedi. 
     
</TEXT>
</DOC>
