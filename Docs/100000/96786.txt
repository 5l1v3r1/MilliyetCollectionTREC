<DOC>
<DOCNO> 96786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko14.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KİT'lerde 12 bin işçi çıkarılacak 
</HEADLINE>
<TEXT>

     Devlet Bakanı Mehmet Keçeciler, atıl istihdam problemini çözen kuruluşlara, geçici işçilerini daimi kadroya alma imkanı verileceğini açıkladı. 
     Bakan Keçeciler, halen kamudaki atıl işçi sayısını ise 12 bin kişi olarak belirtti. 
     Devlet Bakanı Mehmet Keçeciler, Devlet Bakanı Kemal Derviş'i Hazine Müsteşarlığı'ndaki makamında ziyaret ederek, ''kamudaki atıl istihdam'' konusunda yaklaşık 1 saat süren bir görüşme yaptı. 
     Görüşmenin ardından, çıkışta açıklama yapan Bakan Keçeciler, Kamu İktisadi Teşebbüsleri'nde KİT geçici kadro ile çalışanların, daimi kadroya geçirilmeleriyle ilgili çalışmalar yapıldığını söyledi. 
     Keçiciler, konuya ilişkin oluşturulan komisyonun, 2 aydan beri gerekli çalışmaları yaptığını, belirli miktarlarda hazırlıkların tamamlandığını ifade ederek, şunları söyledi 
     ''Bu hazırlıklar çerçevesinde, kamuda geçici işçi olarak çalışıp da, daimi kadroya geçmek üzere alınacak işçilerden, atıl durumda olup işten çıkartılması gerekenleri, Hazine yetkilileri ve Sayın Derviş ile görüştük. 
     Bu meseleyi, Türk-İş yetkilileri ile de görüşüyoruz. Yakında temel bir esasa bağlayacağız. Önümüzdeki hafta içinde, bu konuda önemli adımlar atabileceğimizi sanıyorum.'' 
     
     VERİMLİLİKTE KÖMÜR İŞLETMELERİ ÖRNEĞİ 

     Kamuda çalışan işçilerden atıl olanlarını, verimli usülde çalıştıran kuruluşlar olduğuna da işaret eden Bakan Keçeciler, devamla şöyle dedi 
     ''Mesela Türkiye Kömür İşletmeleri, 6 tane ocağını kapattı, emekliliği gelenleri emekli etti, verimli olanlarını diğer ocaklara nakletti. Bu kuruluşumuzun, geçici işçilerin 2 bin 700'ünü kadroya geçirmesi söz konusu. Bunların geçirilmesi istikametinde karar verdi. 
     Yani atıl işçi problemini çözen kuruluşlara, geçici işçilerini daimi kadroya geçirme hakkı vereceğiz. Bununla ilgili talimatımız, Hazine'den KİT'lere ulaştırılacak.'' 
     
     12 BİN ATIL İŞÇİ VAR 

     Bakan Keçeciler, daha sonra gazetecilerin sorularını yanıtladı. Toplam atıl istihdama ilişkin soru üzerine Keçeciler, 12 bin atıl işçi bulunduğunu, 36 bin de geçici kadrodan daimi kadroya geçirilecek işçi bulunduğunu vurguladı. 
     Bakan, ''ama bunlar sadece KİT'lerde. Geçici işçiler, genel ve katma bütçeli kuruluşlarda bu sene yok, geçen sene aldığımız için'' dedi. 
     Gazetecilerin işten çıkarılacakların sayısına ilişkin sorusu üzerine de Keçeciler, ''12 bin kişi'' demekle yetindi. 
     Keçeciler, Tekel'de atıl istihdam kapsamında işçilerin sayısına ilişkin soru üzerine de, ''Çıkarttık bin 896 kişi. ayın 15'inde çıkarıldı'' şeklinde yanıtladı. 
     Atıl istihdam kapsamında 12 bin kişinin ne zaman işten çıkarılacağı yönündeki soruya da Keçeciler, ''Kim bu işi yaparsa, geçici işçileri daimi kadroya hemen alır'' diye konuştu. 
     Keçeciler, bir başka soruya karşılık, atıl istihdama ilişkin rakamların önümüzdeki Ekim ayına kadar geçerli olduğunu kaydetti. 
     





</TEXT>
</DOC>
