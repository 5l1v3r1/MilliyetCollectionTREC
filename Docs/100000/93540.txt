<DOC>
<DOCNO> 93540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur09.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT, Dünya Kupası'nda reytingleri altüst etti... 
</HEADLINE>
<TEXT>

     Dünya Kupası karşılaşmalarında bütün Türkiye'nin nefesini tutarak izlediği Türkiye-Brezilya yarı final maçı, TRT'ye Türk televizyonculuk tarihinin ''en yüksek izlenme oranı''nı getirdi. Maç sırasında, izleyicilerin yüzde 82.20'si TRT ekranı karşısındaydı. 
     Dünya Kupası karşılaşmalarında A Milli Futbol Takımı finale koşarken, TRT ise izlenme rekorlarına ulaştı. Türkiye-Kore arasında 29 Haziran'da oynanan Dünya Kupası Üçüncülük maçı, yüzde 79.60'la ''en çok izlenen ikinci maç'' olurken, 22 Haziran'da yapılan Türkiye-Senegal maçında ise izleyici oranı yüzde 78.90 olarak gerçekleşti. 
     Türkiye-Kostarika arasında 9 Haziran'da oynanan maçta ekran karşısındakilerin yüzde 77.50'si, 18 Haziran'da oynanan Türkiye-Japonya maçında yüzde 75.30'u, 3 Haziran'da oynanan Türkiye-Brezilya maçında yüzde 72.30'u, 13 Haziran'da oynanan Türkiye-Çin maçında ise yüzde 66.80'i TRT ekranlarından ayrılmadı. 
     
     REKLAM GELİRİNDE BÜYÜK ARTIŞ 

     Öte yandan, Türkiye maçlarının reklam ücretlerinin diğer maçlardan yüksek tutulduğu uygulama sonucu TRT, her Türkiye maçında yaklaşık 750-800 bin dolarlık gelir sağladı. 
     Digitürk ile 672 bin dolar karşılığı alt lisans anlaşmaları yapan TRT, Digitürk-Lig TV, Kanal D, Star, CNN ve NTV'ye 1 milyon 350 bin dolarlık görüntü satışı yaptı. 
     Türk Milli Takımı'nın gösterdiği başarıyla birlikte TRT de yaklaşık 3 milyon dolar reklam geliri elde etti. 
     Reklam yayınlarında FIFA'nın kurallarını aynen uygulayan TRT, bu kurallar gereği maç anında herhangi bir şekilde reklam yayını yapmadı. 
     





</TEXT>
</DOC>
