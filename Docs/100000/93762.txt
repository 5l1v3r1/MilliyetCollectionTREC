<DOC>
<DOCNO> 93762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/dunya/dun01.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’un yüzü kızardı 
</HEADLINE>
<TEXT>

ABD Başkanı’nın 1990’da şirket yöneticisi iken borsada şirket hisselerini yasaya aykırı şekilde sattığı ortaya çıktı 
     DIŞ HABERLER SERVİSİ 

     ABD, Enron, WorldCom, Xerox gibi dev şirketlerdeki muhasebe yolsuzluklarıyla sarsılırken, Başkan George W Bush’un da yıllar önce şirket yöneticisiyken usulsüzlük yaptığı ortaya çıktı. 
     Bush’un 1990’lı yıllarda, Texas’ta yönetim kurulu üyesi olduğu Harken petrol şirketinde görev yaparken, elindeki şirket hisselerini kurallara uygun olmayan bir şekilde sattığı açıklandı. Bush’un 1990’lı yıllarda Harken hisselerini 4 defa sattığı, yükümlülüğü olduğu halde borsa komisyonunu zamanında bu satışlardan haberdar etmediği belirtildi. 
     Beyaz Saray Sözcüsü Ari Fleischer, hisse satışlarındaki bildirim gecikmesini doğrularken, bu durumundan Harken şirketinin avukatlarını sorumlu tuttu. Bir Beyaz Saray yetkilisi, "Bu durum saatte 55 mil hızla gidilmesi gereken bir yolda 60 mil hızla gidilmesine benziyor. Yani önemli bir ihlal değil" dedi. 
     Ancak gözlemciler, muhasebe skandallarının ülkeyi sarstığı bir dönemde ortaya çıkan bu durumun şimdilik Bush’u utandırdığını ama ileride daha da zor durumda bırakabileceğini belirttiler. 
     
     Haksız kazanç sağladı 
     Bush’un 1990’da gerçekleştirdiği ve bildirimini geç yaptığı bir satışta 848 bin dolarlık Harken hissesi elden çıkarıldı. Bundan kısa süre sonra şirket, 3 aylık bilançosunu açıklarken, 23 milyon dolar zarar ettiğini bildirince, firmanın hisseleri borsada inişe geçti. Böylece 1990 başında 4 dolar olan Harken hisseleri yıl sonunda 1 dolara düştü. 
     Demokrat Parti yetkilileri, Cumhuriyetçi Bush’un şirket yöneticisi olduğu dönemde yaptığı bu satışta firma içi bilgileri ahlaka uygun olmayan şekilde kullanarak haksız kazanç elde ettiğini savundular. 
     



 DÜNYA 













</TEXT>
</DOC>
