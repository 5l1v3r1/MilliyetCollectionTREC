<DOC>
<DOCNO> 73321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/ekonomi/eko03.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar, İdil’e emanet 
</HEADLINE>
<TEXT>

Yaşar Holding’in sahibi Selçuk Yaşar’ın kızı İdil Yiğitbaşı’nın parolası ihracat. Pınar’da marka çalışmaları yürüten Yiğitbaşı’nın yeni hedefi Fransa ve İngiltere’ye su satmak 
     EYLEM TÜRK 

     Pınar Süt, Yaşar Holding Yönetim Kurulu Başkanı Selçuk Yaşar’ın küçük kızı 
     İdil Yiğitbaşı’ndan soruluyor. Şirkette marka ve ambalajlama konusunda çalışmalar yapan Yiğitbaşı’nın son icraatı şok ısıtmayla üretilen şişe süt oldu. Holding’de Gıda Grubu Başkan Yardımcısı olan Yiğitbaşı, 25 ülkeye ihracat yapan Pınar’ın, toplam süt ihracatının yüzde 40’ını gerçekleştirerek ihracatta da lider olduğunu vurguladı. 
     Büyümenin sürdürülebilir olması için, ihracata, özellikle de Ortadoğu pazarına ağırlık verdiklerini belirten Yiğitbaşı, labne peyniri ile Ortadoğu pazarında lider olduklarını söyledi ve şöyle devam etti 
     
     Labne peyniri 
     "Kuveyt, Bahreyn, Birleşik Arap Emirlikleri, Suudi Arabistan, Ürdün gibi ülkelere ihracat yapıyoruz. Orada tercih edilen marka haline geldik. Bir gün Dubai’de bir markette bir kişi alışveriş arabasına labne peyniri doldurmuş. Bu kadar labneyi ne yapacaksın diye sorduklarında Benim Yemen’de akrabalarım var. Onları ziyaret ederken labneyi hediye olarak götüreceğim. Çünkü orada labne satılmıyor’ demiş. Burada pazarın yüzde 50’sine sahibiz." 
     Pınar’ın ABD ve Almanya’ya yaklaşık 15 milyon dolarlık su ihracatı yaptığını, önümüzdeki dönemde de Fransa ve İngiltere’ye de su satmayı planladıklarını belirten Yiğitbaşı, Pınar Süt’ün geçen yıl uzun ömürlü süt pazarında yüzde 30 olan payını, bu yılın sonunda Pınar şişe süt ile birlikte yüzde 40’a çıkarmayı hedeflediğini kaydetti. 
     
     
Aile şirketleri özveri ister’      Yaşar Holding Yönetim Kurulu Başkanı Selçuk Yaşar’ın en küçük kızı olan İdil Yiğitbaşı, grupta Pınar Süt’ten sorumlu Gıda Grubu Başkan Yardımcılığı görevini yürütüyor. 1964 doğumlu Yiğitbaşı, iş hayatında babasını örnek almış. "Aile şirketlerini yönetmek özveri ister" diyen Yiğitbaşı, "Kurumsallaşma çok önemli. Profesyonel yönetimlerde şahsi menfaatler öne çıkmaz. Yaşar Holding’in de bu anlamda kurumsallaşmış bir yapısı var" diyor. 
     Babasının kendileri için bir öğretmen olduğunu anlatan Yiğitbaşı, "Bize devamlı makaleler yollar. Atak ve yaratıcı bir insan. Birlik ve beraberlik ister. Ancak işlerin yoğunluğu nedeniyle kendisiyel haftada bir görüşüyoruz" diyor. 
     



 EKONOMİ 















</TEXT>
</DOC>
