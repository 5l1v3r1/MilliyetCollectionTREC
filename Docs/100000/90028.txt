<DOC>
<DOCNO> 90028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/soneko04.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye son 20 yılda faize 200 milyar dolar ödedi 
</HEADLINE>
<TEXT>

     Ankara Ticaret Odası ATO , son 20 yılda Türkiye'nin faize 200 milyar dolar ödediğini hesapladı. 
     Faize ödenen 200 milyar dolar tutarında bir dolarlık banknotların uç uca dizilmesi halinde Dünya'dan, Ay'a kadar 4 şeritli 2 adet otoban kurulabilineceği bildirildi. 
     Konu ile ilgili Anadolu Ajansı muhabirine bir açıklama yapan ATO Başkanı Sinan Aygün, Türkiye'yi faiz ve borçların bu hale getirdiğini belirterek, ''200 milyar doları bir dolarlık bonknotlar olarak uç uca sıralarsak, dünyanın etrafını 77.5 kez dolaşırdı'' dedi. 
     Türkiye'nin ekonomisini düze çıkarması için faiz problemini çözmesi gerektiğini belirten Aygün, ülke kaynaklarının faiz ödemesine harcandığını, bunun da yetmeyip üzerine IMF ve yurtdışından borçlanılarak faizlerin ödendiğini söyledi. Aygün ödenen faizin ne kadar büyük bir miktar olduğunu göstermek için bir dolarlık kağıt parayla hesaplandığında bu paranın 2 bin ton geleceğini ve ancak 200 kamyon ile taşınabileceğini kaytetti. Bu para ile 3 milyon 100 bin kilometre uzunluğunda sanal bir para yolu, üst üste 200 kilometre yüksekliğinde para kulesi yapılabileceğini ifade eden Aygün, şunları kaydetti 
     
     ''800 ADET BOĞAZ KÖPRÜSÜ YAPILABİLİNİR'' 
     ''Ödediğimiz 200 milyar dolar ile her biri 30 milyar liradan 9 milyon 600 bin kamyon alınır, her birisi 250 milyon dolardan 800 adet boğaz köprüsü, tanesi 30 milyar liradan 9 milyon 600 bin konut yapılır. Kilometresi 3 milyon dolardan 68 bin kilometre demiryolu, her biri 10 milyon dolardan 20 bin adet hastane, her biri 1 milyar dolardan 200 baraj, tanesi 500 milyon dolardan 400 adet havaalanı, kilometresi 8 milyon dolardan 25 bin kilometre otoyol inşa edilir. 
     Türkiye'nin hazinesinde 2 bin kamyon dolusu 20 bin ton altın bulunurdu. Parayı faiz yerine yatırımda kullanan ülkemizde, evi olmayan kimse kalmaz, ulaşım problemi ortadan kalkar, her ile yapılacak 246 hastane ile sağlık sistemi sorun olmaktan çıkar, bir değil 500 tane Ankara-İstanbul otoyolu yapılırdı. Türkiye'nin savunma sistemine 6 bin 700 adet F-16 savaş uçağı eklenirdi.'' 
     





</TEXT>
</DOC>
