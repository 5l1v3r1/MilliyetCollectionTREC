<DOC>
<DOCNO> 92870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo19.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türkler gene muhteşemliklerini gösterdiler" 
</HEADLINE>
<TEXT>

     17. Dünya Kupası'nda Türkiye'nin Güney Kore'yi 3-2 yenerek dünya üçüncüsü olması, Yunan basını tarafından, ''Türkler yine muhteşemliklerini gösterdiler ve 1954'de İsviçre'de yaptıkları gibi Güney Kore'yi ezip geçtiler'' biçiminde 
     değerlendirildi. 
     Karşılaşmayı naklen yayınlayan Yunan ET1 Televizyonu, ''Türkler daha 'merhaba' demeden gol attılar. Güney Kore savunması adeta ayaklarının üzerinde sallanıyordu. Her anlamda korkunç bir oyun oldu. 32 dakikada 4 gol kaydedildi bunlardan 3'ü kırmızı-beyazlılara aitti. Güney Koreliler, ağlarını havalandıran 3 golden sonra oyuna konsantre olmayı başaramadılar'' dedi. 
     ''Türkiye'nin üçüncülük gibi inanılmaz bir başarıya imza atmayı başardığı'' görüşünde birleşen maç yorumcuları ise, ''Bravo Türkiye, 3. olmak şans eseri gelen bir başarı değildir. Kırmızı-beyazlıların kutlanması gerekir'' yorumunu yaptılar. 
     Yorumcular ayrıca, ''Türkiye'nin, Yunanistan ile düzenlenmesi planlanan 2008 Avrupa Şampiyonası'nı almaya bugün, dünden daha fazla hakkı olduğunu'' kaydeden yorumcular, ''Ay yıldızlılar muhteşemlik yolunda yürüdüler'' dedi. 
     Türkiye'nin futbola gereken önemi vererek ilerlemeyi başardığını belirten yorumcular, ''Bir zamanlar bizden geri olan Türk futbolu, istikrarlı çalışmaları sayesinde önümüze geçmeyi başardı'' değerlendirmesini yaptı. 
     Ethnos gazetesi internet portalı, ''Komşumuz bileğinin hakkıyla maçı aldı ve dünya üçüncüsü oldu. Hakan Şükür, daha sahaya çıkmadan adeta soyunma odasından kaydettiği golle adını tarihe yazdırdı'' ifadesini kullandı. 
     





</TEXT>
</DOC>
