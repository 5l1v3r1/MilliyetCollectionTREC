<DOC>
<DOCNO> 92261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur02.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ailenin aylık zorunlu mutfak harcaması 334 milyon lira... 
</HEADLINE>
<TEXT>

     Türk-İş, 4 kişilik bir ailenin aylık zorunlu gıda harcamalarının 334 milyon 41 bin liraya yükseldiğini bildirdi. 
     Türk-İş tarafından yapılan araştırmaya göre, Haziran 2002'de, 4 kişilik bir ailenin yeterli, dengeli ve sağlıklı olarak beslenebilmesi için yapması gereken asgari gıda harcaması tutarı, bir önceki aya göre yüzde 3.1 oranında artarak, 334 milyon 41 bin lira oldu. 
     Türk-İş'e göre, aylık zorunlu gıda harcaması tutarı, Haziran 2001'de 225 milyon, geçen ay ise 324 milyon 63 bin liraydı. 
     Bu yılın ilk yarısında gıda harcaması tutarındaki artış oranı yüzde 13.8, geçen yılın aynı döneminde ise yüzde 28.3 oldu. Gıda harcaması tutarı, son bir yıl itibariyle yüzde 48.5 oranında yükseldi. 
     Araştırmaya göre, 4 kişilik bir ailenin aylık gıda harcamalarının yanı sıra kira, ulaşım, yakacak, giyim, eğitim, kültür gibi giderlerinden oluşan ve ''yoksulluk sınırı'' olarak da adlandırılan tutar ise Haziran 2002'de 1 milyar 15 milyon lira olarak hesaplandı. Bu tutar, geçen yıl Haziran ayında 683 milyon 891 bin liraydı. 
     





</TEXT>
</DOC>
