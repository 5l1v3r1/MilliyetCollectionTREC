<DOC>
<DOCNO> 94402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun25.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Havayı kirleten AB ülkeleri mehkemeye verildi 
</HEADLINE>
<TEXT>

     AB Komisyonu, hava kirliliğini önlemek amacıyla yürürlüğe sokulan AB yasalarını uygulamadıkları gerekçesiyle, 5 üye ülke aleyhinde Adalet Divanı'nda dava açtı. 
     Komisyon açıklamasına göre, Yunanistan, İngiltere, İtalya, İspanya ve İrlanda mahkemeye verilirken, Avusturya da söz konusu yasalara tam olarak uyması konusunda son kez uyarıldı. 
     Hava kirliliğinin önlenmesi alanında, ulusal yasalarını AB yasaları ile uyumlu hale getirmeyen söz konusu ülkeler, ozon tabakasına zarar veren maddelerin sanayide kullanılmasını yasal yollardan engellemedikleri için eleştiriliyorlar. 
     AB Komisyonu'nun çevreden sorumlu üyesi Margot Wallström, hava kirliliğinin küresel bir sorun olduğunu, AB'nin hava kalitesini ve ozon tabakasını korumak için yükümlülükler altına girdiğini, bunlara uymakta kararlı olduğunu söyledi. 
     Wallström, ''Eğer üye ülkeler uygulamayacaklarsa AB yasaları çıkarmamız hiçbir işe yaramaz'' diyerek, Adalet Divanı'na başvurunun doğal olduğunu, üye ülkelerin acilen gerekeni yapmalarını beklediklerini ifade etti. 
     





</TEXT>
</DOC>
