<DOC>
<DOCNO> 60911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/dunya/dun01.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’da köşeye sıkışma sendromu 
</HEADLINE>
<TEXT>

Türkiye’nin Kıbrıs ve AGSP taktikleri Yunanlıları zora soktu 
     YORGO KIRBAKİ Atina 

     Türkiye’nin AGSP konusunda İngiltere ve ABD ile vardığı mutabakat ve KKTC Cumhurbaşkanı Rauf Denktaş’ın Kıbrıs sorununun çözümü için görüşmelerin başlamasına önayak olması, Başbakan Kostas Simitis’in Perşembe günü Beyaz Saray’da ABD Başkanı George Bush ile yapacağı görüşme öncesi Atina’yı güç duruma soktu. 
     
     Taktikler 
     Yunan Dışişleri Bakanlığı’na yakın çevreler, Ankara’nın dış politikasında son dönemde önemli bir taktik değişikliği görüldüğünü ve düne kadar gerek TürkYunan anlaşmazlıkları gerekse Kıbrıs konusunu ikili düzeye çekmeye çalışan Ankara’nın meselelerin uluslararası platformlara taşınmasına itirazı olmayan ciddi bir müzakereci olarak ortaya çıktığını belirttiler. 
     Ayrnı kaynaklar, bu taktik değişikliği sayesinde uluslararası siyaset sahnesinde puan toplayan Ankara’nın aksine Atina’nın zor durumda kaldığını ifade ederek "Yıllardır anlaşmazlıklara uluslararası boyutlar verilmesini isteyen Atina, şimdi Ankara’nın eski rolüne soyunup, anlaşmazlıkları ikili düzeye çekme eğimi gösteriyor" dediler. 
     Atina’nın, gerek Avrupa Ordusu için tüm AB ülkelerini karşısına aldığı ve Kıbrıs müzakerelerinin başladığı bir sırada, Rumların AB üyeliği için ortaklarına baskı yapması gerekeceği bir döneme girildiğinden, uluslararası alanda hoş görünmek için Türkiye ile bir dostluk ve iyi komşuluk anlaşması imzalamak konusunda Ankara’nın nabzını ölçtüğünü, ancak bugüne kadar özel bir ilgi görmediğini kaydeden kaynaklar "Oysa birkaç yıl öncesine kadar böyle bir anlaşmanın imzalanmasına yanaşmayan taraf Atina idi" ifadesini kullandılar. 
     Yunan başkentinde, Bush’un Perşembe günkü görüşme sırasında Avrupa Ordusu, Ege anlaşmazlıkları ve Kıbrıs konusunun çözümüne katkıda bulunması için Simitis’e baskı yapması bekleniyor. 
     



 DÜNYA 










</TEXT>
</DOC>
