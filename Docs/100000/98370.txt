<DOC>
<DOCNO> 98370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo11.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman'ın Siena'sı İtalyan liginin yıldızı olacak... 
</HEADLINE>
<TEXT>

     Antrenörlüğünü Ergin Ataman'ın yaptığı Montepaschi Siena, geçtiğimiz sezon tarihi zaferlere imza attıktan sonra gerçekleştirdiği transferlerle, önümüzde sezonunun da yıldız takımı olmaya hazırlanıyor. 
     Geçen sezon Siena'ya gelen ve ilk yılında takımına Avrupa Saporta Kupası'nı kazandıran, İtalya Kupası'nda final oynatan Ataman, gözünü bu kez Eurolig ve İtalyan Ligi şampiyonluğuna dikti. 
     CSKA Moskova'dan Mirsad Türkcan, Olimpiyakos'tan Amerikalı savunma oyuncusu Alphonso Ford, Pesaro Scavoli'den İtalyan Milli Takımı oyuncusu Michele Maggioli'den sonra son olarak Napoli takımından Matteo Nobile de Siena'ya transfer oldu. 29 yaşında 2.07 metre uzunluğundaki Nobile, Siena'nın 4. uzun adamı oldu. 
     İtalya'nın en büyük bankalarından Montepaschi'nin sponsoru olduğu Siena, İtalyan basketbol yorumcularına göre bu yıl Kinder Bologna, Benetton Treviso, Skipper Bologna gibi İtalyan Ligi'nin değişmez büyüklerini geride bırakacak bir kadro oluşturdu. 
     Geçtiğimiz sezon kadrosunda bulunan Görenç, Tolbert, Naumoski dışında oyuncu satmadan kadrosunu koruyan, bu sezonda Euro Lig'de Final Four'a kalmayı, İtalya Kupası'nı kazanmayı ve İtalyan Ligi şampiyonluğunu hedefleyen Siena, 12 Ağustos'ta çalışmalarına başlayacak. 
     Transfer çalışmalarını da sürdüren Siena, Olympiakos'tan Stephan, Risacher, Hapoel'den Alexander, Cantu'dan Thornton ile ilgileniyor. 
     





</TEXT>
</DOC>
