<DOC>
<DOCNO> 69656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur11.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Yılmaz ''Hükümet idam konusunda da uzlaşır'' 
</HEADLINE>
<TEXT>

     Devlet Bakanı Mustafa Yılmaz, koalisyon ortakları arasındaki idam cezasının kaldırılmasına ilişkin tartışmanın, zaman içinde aşılacağına inandığını belirterek, ''Hükümet, idam konusunda da şimdiye kadar olduğu gibi uzlaşır'' dedi. 
     Gaziantep Köy Hizmetleri İl Müdürlüğü'nde, personelle bayramlaşan Yılmaz, gazetecilerin sorusu üzerine, Avrupa Birliği'nde AB idam cezası olmadığını anımsatarak, ''AB'ye girmek istiyorsak, oradaki koşullara uymamız lazım. Şahsi kanaatim, herhangi bir kişi için değil ama insanların idam edilmesini doğru bulmuyorum'' diye konuştu. 
     Ağırlaştırılmış müebbet hapis cezasının en büyük ceza olduğuna inandığını ifade eden Yılmaz, şunları söyledi 
     ''İdam edilen bir kez, müebbet hapis yatan bin kere ölür. Dünyanın bütün nimetlerinden mahrum yaşamak kadar eziyet ve çileli başka bir şey olduğunu zannetmiyorum. İdam edilen 2 dakika sıkıntı çeker ölür, öbüründe hayatı boyunca sıkıntı yaşar. Hükümet bugünlere uzlaşarak geldi, bu konuda da uzlaşır. Kaldı ki başka alternatif de yok. 
     Sanıyorum hükümet bu konuda da uzlaşacak ve 2 yıl daha yoluna devam edecek.'' 
     






</TEXT>
</DOC>
