<DOC>
<DOCNO> 85089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo09.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Serdar ile anlaştığını borsaya bildirdi 
</HEADLINE>
<TEXT>

     Beşiktaş Futbol Yatırımları Sanayi ve Ticaret A.Ş., Serdar Topraktepe'nin transferinde anlaşmaya varıldığını, Borsa'ya gönderdiği bir açıklamayla yatırımcılarına duyurdu. 
     Beşiktaş A.Ş.'den Borsa'ya gönderilen açıklamada, şirket ile Serdar Topraktepe arasında yapılan görüşmeler sonucunda anlaşmaya varıldığı bildirildi. 
     Bu arada, Beşiktaş A.Ş.'den Borsa'ya gönderilen bir başka açıklamayla da, Serdar Topraktepe'nin yanı sıra Tolga Doğantez, Kaan Dobra ve Zafer Demiray ile de transfer görüşmelerine başlandığı kaydedildi. 
     
     İmzayı attı 

     Siyah-beyazlılar, 1998-99 sezonu sonunda Beşiktaş'tan ayrılarak Kocaelispor'a giden Serdar Topraktepe ile bugün Akaretler'deki kulüp binasında 2 yıllık ön sözleşme imzaladı. 
     İmza töreninde Serdar'ın yanı sıra Beşiktaş İkinci Başkanı Hüsnü Güreli ve asbaşkan Yıldırım Demirören de hazır bulundu. 
     İkinci başkan Hüsnü Güreli, imza töreni sonrası yaptığı açıklamada, Serdar'ı yuvasına döndüğü için tebrik ettiğini belirterek, ''Serdar kardeşimizi yürekten kutluyorum. İnşallah yabancısı olmadığı Beşiktaş formasıyla başarılı olur. Camiamıza hayırlı uğurlu olsun'' dedi. 
     Serdar Topraktepe ise 6 yıl boyunca formasını giydiği Beşiktaş'a yeniden döndüğü için mutlu olduğunu kaydederek, ''Yönetici ağabeylerime teşekkür ediyorum. Beşiktaş'ta zorluk çekmem. Çünkü ben burada yetiştim. Kulübümü bundan sonra en iyi şekilde temsil edeceğim'' diye konuştu. 
     Serdar, kendisini kötü günlerinde yalnız bırakmayan Kocaelispor camiasına ve başkanı Sefa Sirmen'e teşekkür ettiğini de söyledi. 
     Bu arada, ikinci başkan Güreli, imza attıkları bu sözleşmelerin 1 Temmuz'dan itibaren geçerli olacağını belirterek, ''İmzalattığımız bu sözleşmeler ön anlaşmalardır ve 1 Temmuz'dan itibaren geçerlidir. 
     Futbol Federasyonu artık tek tip sözleşme hazırlayacak ve bütün sözleşmeler de bu tarihten itibaren geçirli olacaktır'' şeklinde konuştu. 
     Transfere devam ettiklerini kaydeden Güreli, yarın Trabzonsporlu Zafer'in, çarşamba günü de Kocaelisporlu Kaan Dobra ve Gençlerbirliği futbolcusu Tolga'nın kulüp binasına gelerek ön sözleşme imzalayacaklarını sözlerine ekledi. 
     





</TEXT>
</DOC>
