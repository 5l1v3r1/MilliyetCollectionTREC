<DOC>
<DOCNO> 76025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo13.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan ''Trabzon maçında suskunluğuma son vereceğim" 
</HEADLINE>
<TEXT>

     Galatasaraylı futbolcu Ümit Karan, ligde 4 maçtır gol atamadığını vurgulayarak, yarın Trabzonspor ile yapılacak erteleme maçında bu suskunluğuna son vereceğini iddia etti. 
     Ümit Karan, internette kendisine ait ''www.umitkaran.org'' adlı web sitesinde yaptığı açıklamada, ligde son haftalara girilirken herkesin elinde kağıt-kalem, hesap yaptığını vurgulayarak, şunları kaydetti 
     ''Hesap yapanların arasında biz futbolcular da varız. Ama biz hesap yapmak yerine tüm maçlarımızı kazanmak zorundayız. Bunun bilincindeyiz. Bu sezon zor maçlar oynadık. Rakiplerimiz de zorlu. 
     Çünkü ligde artık zor ya da kolay takım diye bir ayırım yapılmıyor. 
     Bütün maçlar zor, bütün maçlar final. Dediğim gibi bizim bütün maçlarımızı kazanıp, seyircimize şampiyonluğu ve üçüncü yıldızı hediye etmemiz gerekiyor. Bunu biliyoruz ve buna inanıyoruz. 
     Ben 4 maçtır bir suskunluk içerisindeyim. Son golümü 24. haftada Gençlerbirliği'ne atmıştım. Rakiplerimiz Avrupa'da kazandığımız başarılardan sonra bizim maçlarımızda çok sert oynamaya ve önlem almaya başladılar. Dolayısıyla ben de eskisi gibi pozisyonlara giremiyorum. Ama Trabzonspor maçında bu suskunluğuma son vereceğim. 
     Kimse merak etmesin.'' Tek düşüncesinin Galatasaray'ın başarısı olduğunu anlatan Ümit Karan, ''Bunun için sonuna kadar savaşacağım, terimin son damlasını kullanacağım'' diye konuştu. 
     






</TEXT>
</DOC>
