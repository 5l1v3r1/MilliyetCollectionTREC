<DOC>
<DOCNO> 86852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/dunya/dun01.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye girmişiz bile 
</HEADLINE>
<TEXT>

Eurobarometre araştırmasına göre, AB üyeliğine aday ülkelerin en popüleri Türkiye 
     GÜVEN ÖZALP Brüksel 

     Avrupa Birliği’yle AB tam üyelik müzakerelerine başlayamayan tek aday ülke konumunda bulunan Türkiye, Birlik vatandaşları arasında birçok konuda diğer 12 adaydan daha çok ilgi görüyor. Birliğin kamuoyu araştırmalarını yürüten birimi olan Eurobarometre’nin yayımladığı rapor, dışarıda üyeliği için zaman zaman sorun çıkarılan, içeride ise, "girsek mi girmesek mi " tartışmalarının bitmek bilmediği Türkiye’nin, Birlik vatandaşlarının gözünde en popüler aday olduğunu ortaya koyuyor. 
     Türkiye, Birlik vatandaşlarının yüzde 97 gibi yüksek bir oranla adını en çok duyduğu aday ülke olarak göze çarpıyor. Bu alanda Türkiye’yi Polonya 96 ve Romanya 94 izlerken, en az tanınan ülkeler yüzde 82 ile Letonya ve Estonya. 
     
     Gelmek isteyenlerde artış var 
     "En çok ziyaret edilen aday ülke" de Türkiye. Araştırmaya katılanların yüzde 16’sı Türkiye’yi ziyaret etmiş. Bu oran da Türkiye’yi Çek Cumhuriyeti 14 ve Macaristan’ın 11 önünde ilk sıraya yerleştiriyor. En az ziyaret edilen adaylar ise yine Baltık ülkeleri. 
     Türkiye, en çok ziyaret edilmek istenen aday sıralamasında da ilk sırada. Geçtiğimiz yıla oranla yüzde 3’lük bir artışla Türkiye, yüzde 10 barajını geçerek yüzde 11’lik bir oran yakalayan tek aday ülke oldu. Bu alanda Türkiye’yi "açık ara farkla" Kıbrıs 7 izliyor. 
     En çok ilgi çeken ve hakkında daha fazla bilgi edinilmek istenen aday ülke de yüzde 25’le Türkiye. Bu alanda Birlik vatandaşları Türk turizmini ön plana çıkarıyorlar. Bilgi edinme isteğinde ilk üç alan genelde kültür, turizm ve tarih konuları olurken, Türkiye açısından üçüncü sırayı "Türk mutfağı" alıyor. Türkiye, en çok tatil yapılmak istenen aday ülke olarak yüzde 35’le birinci. Bu alanda da Türkiye’nin en yakın takipçisi Kıbrıs 31 . 
     Birlik vatandaşlarının bir şekilde bağının bulunduğu aday ülkeler sıralamasında Türkiye ikinci sırada yer alırken, yaşanmak ya da çalışılmak istenenler sıralamasında üçüncü, eğitim görme konusunda dördüncü, iş bağlantısı kurma alanında da altı adayla birlikte ilk sırada yer aldı. 
     
Adaylar arasında Türkiye... En çok adı duyulan ülke 97 En fazla ziyaret edilen ülke 16 En çok gidilmek istenen ülke 11 En çok merak edilen ülke 25 En çok tercih edilen tatil ülkesi 35      



 DÜNYA 










</TEXT>
</DOC>
