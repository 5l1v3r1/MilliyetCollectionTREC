<DOC>
<DOCNO> 86127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur09.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit haftabaşında taburcu oluyor 
</HEADLINE>
<TEXT>

     Başbakanlık Basın Müşaviri Cem Avcı, Başkent Üniversitesi Hastanesi Rektörü Prof. Dr. Mehmet Haberal'ın Başbakan Bülent Ecevit'in hafta başı taburcu olabileceğini söylediğini aktardı. 
     Başkent Üniversitesi Hastanesi'ndeki tedavisinin 9. gününü dolduran Başbakan Eecevit'i hastane doktorları bu sabah da rutin sağlık kontrolünden geçirdiler. 
     Başbakanlık Basın Müşaviri Avcı, hastane önünde bekleyen gazetecilere yaptığı açıklamada, Başbakan Ecevit'in, odasının bulunduğu 7. katın koridorunda dün olduğu gibi bugün de sabah ve öğlen olmak üzere 10'ar dakika iki kere yürüyüş yaptığını söyledi. 
     Başbakan Ecevit'in sağlık durumunun gayet iyi olduğunu kaydeden Avcı, Ecevit'in ne zaman taburcu olabileceğini Başkent Üniversitesi Rektörü Prof. Dr. Haberal'a sorduğunu, Prof. Dr. Haberal'ın da kendisine ''Hafta başı taburcu olabilir'' dediğini aktardı. 
     Avcı, Ecevit'in taburcu olduktan sonra nerede kalacağına kendisinin karar vereceğini söyledi. 
     
     BAŞBAKAN'A ZİYARET 

     Bu arada, Başbakan Ecevit'i dün hastanedeki odasında ameliyat olan küçük bir kız ziyaret etti. 
     Edinilen bilgiye göre, Başkent Üniversite Hastanesi'nde Etlik semtinde dekarosyon işi ile uğraşan Şeref Ergün adlı vatandaşın ilkokul birinci sınıfa giden kızı olan Esra Ergün böbrek nakli ameliyatı oldu. 
     Rektör Prof. Dr. Haberal'ın Başbakan Ecevit'e ameliyat olan Esra'dan bahsettiği ve Ecevit'in koridorda yürüyüş yaparken ''Esra'yı göreyim'' isteğini görevlilere ilettiği belirtildi. Ancak Esra ameliyat sonrası kendisinde olmadığı için buna imkan bulunamadığı ve Başbakan Ecevit'in Esra'yı odasının kapısından gördüğü kaydedildi. 
     Ameliyat sonrasında kendisine gelmesinin ardından Esra Ergün'e olanların anlatıldığı ve bunun üzerine Esra'nın dün akşam ''Ecevit amcayı görebilir miyim '' dediği ve Başbakan Ecevit'in tedavi gördüğü 709 No'lu odaya getirildiği öğrenildi. 
     Esra Ergün, Ecevit'e geçmiş olsun dileğinde bulunurken, Ecevit'in Esra'yla bir süre sohbet ettiği ifade edildi. 
     Esra'nın Ecevit'in yanında 10 dakika kaldığı belirtildi. 
     





</TEXT>
</DOC>
