<DOC>
<DOCNO> 77361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko08.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Borçlanma Kanunu çıktı... Ayrıntılar... 
</HEADLINE>
<TEXT>

     Kamu kurum ve kuruluşları, Bütçe Kanunu'nda belirtilen başlangıç ödenekleri toplamı ile tahmin edilen gelirler arasındaki miktar kadar net borç kullanılabilecek. 
     Devletin borçlanma yoluyla kaynak yaratmasına belirli ilke ve limitler getiren ''Kamu Finansmanı ve Borç Yönetiminin Düzenlenmesi Hakkındaki Yasa'', Resmi Gazete'nin bugünkü sayısında yayımlandı. 
     Yasa'nın, İç borçlanmayı düzenleyen 6. maddesinin ikinci fıkrası 1 Ocak 2004 tarihinde, diğer maddeleri ise yayımıyla birlikte 
     yürürlüğe girdi. 
     Yasaya göre, ilgili kamu kurum ve kuruluşları, belli ilkeler çerçevesinde, o yıl ki bütçe kanununda belirtilen başlangıç ödenekleri toplamı ile tahmin edilen gelirler arasındaki fark miktarı kadar net borç kullanabilecek. 
     Bu limit, borç yönetiminin ihtiyaçları ve gelişimi dikkate alınarak, yıl içinde en fazla yüzde 5 oranında artırılabilecek. Bu miktarın yeterli olmadığı durumlarda, ilave yüzde 5'lik tutar, Hazine Müsteşarlığı'nın görüşü ve ilgili Bakan'ın teklifiyle Bakanlar Kurulu'nca artırılabilecek. Bütçenin denk olması durumunda da borçlanma, anapara ödemesinin en fazla yüzde 5'i kadar yükseltilebilecek. Borçlanma limiti değiştirilemeyecek. 
     Vadesinde nakden ödenenler hariç, çeşitli kanunlara dayanılarak ikrazen ihraç olunan özel tertip devlet iç borçlanma senetleri, bu limitin hesaplanmasında dikkate alınmayacak. 
     
     İç ve dış borç alma yetkisi 
     Türkiye adına iç ve dış borç almaya, Hazine garantisi verme ve verilen garantilerin koşullarında değişiklik yapmaya, hibe almaya, dış finansman imkanlarını, dış borcun devri, ikrazı, tahsisi yoluyla kullandırmaya ve yeni mali yükümlülük yaratmaya, bu borç yükümlülükleri ile bunlardan kaynaklanan Hazine alacaklarını yönetmeye, Hazine'den sorumlu Bakan yetkili olacak. 
     Hazine, yatırım garantisi ve ülke garantisi vermeye ve verilen garantilerin şartlarında değişiklik yapmaya, hibe ve borç vermeye de Bakanlar Kurulu yetkili olacak. 
     Çıkarılacak devlet iç borçlanma senetlerinin çeşitleri, satış yöntemleri, faiz koşulları, vadeleri ile basım ve ödemelerine ilişkin esaslar da ilgili bakan tarafından belirlenecek. 
     İkrazen ihraç edilenler hariç, özel tertip devlet iç borçlanma senetleri, ancak karşılığında ilgili yıl bütçe kanununda yeterli ödenek olması kaydıyla ihraç edilebilecek. 
     İkrazen verilen senetlerden kaynaklanan Hazine alacaklarının ilgili mevzuat çerçevesinde silinmesi halinde bu tutarlar, yılı bütçesine ödenek konmak kaydıyla bütçeye gider olarak kaydedilecek. 
     Türkiye Cumhuriyeti adına herhangi bir dış finansman kaynağından devlet dış borcu sağlamaya ve mali dış koşulları da dahil olmak üzere şartlarını tespit etmeye ve bu şartlar çerçevesinde mali yükümlülük altına girmeye Bakan yetkili olacak. 
     Söz konusu dış borçlanma konusundaki her türlü hazırlık, temas ve görüşmeler, Hazine Müsteşarlığı'nca yürütülerek sonuçlandırılacak. 
     Türkiye Cumhuriyeti'nin borçlu sıfatıyla taraf olduğu anlaşmaların şartlarında değişiklik yapmaya Bakan yetkili olacak. 
     İkili işbirliği prosedürleri çerçevesinde sağlanan dış finansman ile gerçekleştirilecek projeler, protokol ve finansman anlaşmalarında, Kamu İhale Kanunu hükümleri dışında, rekabet esasları dahilinde olmak kaydıyla farklı ihale usul ve esasları uygulanacağının öngörülebilmesi için protokol imzalanmadan önce Maliye Bakanlığı, Hazine Müsteşarlığı ve DPT'nin uygun görüşlerinin, protokol imzalandıktan sonra ise Bakanlar Kurulu kararı alınması zorunlu olacak. 
     
     Hazine garantileri 
     Hazine garantileri sağlanmasına ve sağlanan Hazine garantilerinin koşullarında değişiklik yapılmasına ilişkin her türlü hazırlık, temas ve görüşmeler Müsteşarlık tarafından yürütülecek. 
     Hazine garantisi ile lehine garanti sağlanan taraftan verilecek her garanti için, bir defaya mahsus olmak üzere garanti edilen tutarın yüzde birine kadar garanti ücreti alınacak. 
     Dış finansman ile gerçekleştirilecek projelerin yatırım programındaki yeri ve önceliği hususunda DPT Müsteşarlığı'nın görüşü alınacak. 
     İl Özel İdareleri, Büyükşehir Belediyeleri ve Belediyeler, kendilerine ait tüzel kişiliğe haiz kuruluşlar ile belediye iktisadi kuruluşlarının, Hazine garantisi altında sağladıkları dış finansman imkanlarına ilişkin her türlü yükümlülüklerden ve bu yükümlülüklerin aksatılması sonucu doğan Hazine alacaklarının, geri ödenmesinden müteselsilen sorumlu olacak. 
     Bu kapsamda akdedilen dış kredi anlaşmalarında, her türlü geri ödeme yükümlülüğü tamamlanıncaya kadar, borçlu kuruluş, borcun geri ödenmesinden sorumlu tutulacak. 
     Kredi borçlusu kuruluşlar, Hazine garantisi altında sağlanan dış kredilere ilişkin geri ödemeler için gereken tutarı, yılı bütçelerinde yatırım harcamalarına kıyasla öncelikli olarak ayıracaklar. Dış borçların ödenmesinde aksamaya neden olanlara, bu aksamadan doğan zararlar rücu edilecek. 
     Hazine, kamu ve veya özel kurum ve kuruluşlarının yurt içi piyasalardan yapacağı borçlanmalarda garanti veya kefalet vermeyecek. 
     Kamu bankaları ile yatırım ve kalkınma bankaları tarafından sağlanacak 1 yıla kadar ve 1 yıl vadeli her türlü dış imkan için ise Hazine izni 
     aranmayacak. 
     AB'den sağlanacak hibeler hariç olmak üzere, Türkiye adına herhangi bir dış finansman kaynağından hibe almaya ve bu anlaşmaların esas ve şartlarını belirlemeye ve bunları kullandırmaya Bakan yetkili olacak. Hibe anlaşmaları ile her türlü hazırlık, temas ve müzakereleri, Müsteşarlık tarafından yürütülüp, sonuçlandırılacak. 
     Yabancı ülkeler, yabancı ülke kuruluşları, uluslararası kuruluşlar ve oluşturulacak uluslararası yardım konsorsiyumlarına nakdi hibe vermeye, Dışişleri Bakanlığı ile Hazine Müsteşarlığı'nın uygun görüşü alınmak kaydıyla ilgili bakanın teklifi üzerine Bakanlar Kurulu yetkili olacak. 
     Hibe vermeye ilişkin anlaşmalar, Bakanlar Kurulu kararı ile anlaşmada aksine bir hüküm bulunmadıkça imza tarihi itibarıyla yürürlüğe girecek. Bu hüküm, savunma ve güvenlik amaçlı hibeler hakkında uygulanmayacak. 
     






</TEXT>
</DOC>
