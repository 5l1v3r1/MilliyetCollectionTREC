<DOC>
<DOCNO> 98300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/spor/ykocaomer.html </URL>
<DATE> 2002/07/27/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Super Sport 
</HEADLINE>
<TEXT>

     6 Mayıs’tan beri Türkiye’nin tek spor kanalı Super Sport yayında. Daha önce CİNE5 bünyesi için şifreli yayın yapan bu kanal, şimdi kablo, uydu ve DİGİTÜRK 75 numaralı kanal üzerinden şifresiz olarak izlenebiliyor. 
     Eski voleybol federasyonu başkanlarından Ahmet Gülüm’ün idaresinde gerçek bir spor kanalı, 24 saat, her türlü sporla ilgili en güncel bilgiler, merak edilen konular ayrı ayrı programlar halinde yayınlanıyor. İzlediğimiz zaman, tüm amatör sporlarda konuşan antrenörler, hakemler, idarecilerin, hep benzeri konulardan şikayetçi olduklarını görüyorsunuz. 
     Tesis eksikliği, anne ve babaların belli sporlarda çocuklarına sadece bir gelecek sağlamak için baştan destekleyip, en verimli çağlarında eğitim kaygıları dolayısıyla spor yapmasına engel olmaları, federasyonlara verilen bütçelerin eksikliği, Türk Sporu’nu idare edenlerin bir takım konulardaki bilgisizlik ve eksiklikleri gibi. 
     İstanbul’da Olimpiyat yapmak isteyenlere, dolaylı da olsa mani olmaya çalışanlar ve desteklerini esirgeyenlerin muhakkak seyretmeleri gereken bir televizyon kanalı. Olanaklar el verse, Türk Sporu’na yön verenleri 24 saat bu kanalın başında oturtup, bu programları izletebilsek. 
     Super Sport, her geçen gün daha fazla izlenecek. Çünkü, artık ülkemizde de bazı şeyler gelişiyor. Ha bu arada biz de her salı akşamı saat 21 10’da "Cesur Yürek" programı ile engelli sporları konusunda izleyicilerimizi bilgilendirip, onlara en son bilgileri vermeye çalışıyoruz. Berna Bilgin ile birlikte sunduğumuz programımız tamamıyla engelliler sporuna ve engelli insanlarımıza yönelik bir program. Hiç kimse merak etmesin, zamanı geldiğinde Türk Sporu’na ve özellikle engelliler sporuna yön verilmesi ile ilgili konular da bu programda işlenecektir. 
     
     



 SPOR 






















</TEXT>
</DOC>
