<DOC>
<DOCNO> 71365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur16.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik görevlisi Bozkurt yarın taburcu edilecek 
</HEADLINE>
<TEXT>

     Finansbank Kazasker Şubesi'ni soymaya kalkan 2 kişiyi öldüren güvenlik görevlisi Engin Bozkurt'un, tedavi gördüğü hastaneden yarın taburcu edilebileceği bildirildi. 
     Özel Göztepe Hastanesi Başhekimi Operatör Doktor Fikri Çelik, güvenlik görevlisinin, tabanca kabzasıyla darp edildiği için burun kemiğinin ortadan ikiye kırılmış halde dün hastaneye getirildiğini söyledi. 
     Engin Bozkurt'un burun kemiğinin ameliyatla düzeltildiğini anlatan Başhekim Çelik, ''Estetik ameliyata gerek kalmayacağını düşünüyoruz. 
     Hastanın hayati tehlikesi yok. Ayrıca, sol kulak arkasında saçlı deride 2 ayrı yerde 2'şer santimetrelik derinlikte yaralar vardı. 
     Bunlara 5-6'şar dikiş atıldı. Burundaki tamponlar alındıktan sonra hastayı, muhtemelen yarın taburcu edeceğiz'' dedi. 
     Hastaneye bu sabah gelen polislerin talebi üzerine Bozkurt'tan kan örneği alarak emniyete verdiklerini belirten Başhekim Çelik, hastanın sağlık durumuyla ilgili geçici raporu da polislere teslim ettiklerini kaydetti. 
     Başhekim Çelik, söz konusu raporda, hasta üzerinde yapılan müdahalelerin anlatıldığını ve hayati tehlikesinin bulunmadığının belirtildiğini sözlerine ekledi. 
     






</TEXT>
</DOC>
