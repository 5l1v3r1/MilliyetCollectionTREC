<DOC>
<DOCNO> 60568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/soneko08.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutfakta ateş bacayı sardı...Zamlar cep yakıyor 
</HEADLINE>
<TEXT>

     Tüketiciler, zorunlu tüketim maddelerinde geçen yıl meydana gelen artışlar karşısında 2000 yılını mumla aradı. 
     Zorunlu tüketim maddelerinde 2000 yılında görülen fiyat düşüşü, geçen yıl tersine döndü. 2001 yılında zorunlu tüketim maddelerinin bazılarında 3 haneli fiyat artışları görülürken, mutfakta ateş bacayı sardı. 
     İstanbul'da bazı temel gıda maddesi fiyatlarındaki artışlar, DİE'nin açıkladığı yıllık enflasyon rakamlarının çok üstünde gerçekleşti. 
     Yıllık fiyat artışları ayçiçeği yağında yüzde 173.2, mısırözü yüzde 158.1, tozşekerde yüzde 147.1, salçada yüzde 145.5, unda yüzde 140.4, yumurtada yüzde 127.2 oldu. 2000 yılında fiyatı hemen hemen hiç 
     artmayarak tüketicinin yüzünü güldüren çay, ayçiçeği ve mısırözü yağı fiyatları bu yıl tüketiciyi üzdü. Geçen yıl zorunlu tüketim maddesi ekmeğin fiyatı yüzde 60.0 artışla 200 bin liraya yükselirken, kahvaltıların vazgeçilmezi beyaz peynir yüzde 46.0 artışla 4 milyon 950 bin liraya ulaşarak 5 milyon lira sınırına dayandı. Dargelirlinin öğün kurtarıcısı siyah zeytin yüzde 30.7 artışla 4 milyon 250 bin liraya, milli yemeklerimizden bulgurun fiyatı yüzde 95.4 artışla 850 bin liraya, kurufasulyenin fiyatı yüzde 85.1 artışla 2 milyon 500 bin liraya yükseldi. Zorunlu tüketim maddesi sütün litre fiyatı yüzde 51.8 artarak 850 bin liraya, pirincin kilogram fiyatı yüzde 81.6 artarak 1 milyon 680 bin liraya çıkarken, nohut, yeşil ve kırmızı mercimeğin kilogram fiyatları da 2 milyon lira sınırını zorluyor. Fiyat artışlarından tavuk eti de nasibini alırken, tavuk etinin kilogram fiyatı yüzde 67.7 artışla 2 milyon 650 bin liraya çıktı. 2000 yılı sonunda 230 bin liraya satılan makarnanın paketi 480 bin liraya, 320 bin liraya satılan bir paket margarinin fiyatı 710 bin liraya, tanesi 55 bin liraya satılan yumurtanın fiyatı ise 125 bin liraya yükseldi. Yemeklik kıymanın fiyatı geçen yıl yüzde 14.0 artarak 4 milyon 550 bin liraya, yağsız kıymanın fiyatı da yüzde 16.0 artarak tüketicisinin yüzünü bir nebze de olsa güldürdü. Sosis ve sucuk fiyatlarındaki artış ise yüzde 18.6-30.3 düzeyinde kaldı. 
     
     Enflasyon ve mutfak... 
     DİE, 2001 yılı enflasyon oranlarını TÜFE'de yüzde 68.5, TEFE'de yüzde 88.6 olarak açıklarken, margarin yağı, un, salça, bulgur, makarna, tozşeker, yumurta, ayçiçeği ve mısırözü yağı gibi zorunlu tüketim maddelerindeki fiyat artışları bu oranları solladı. 
     Ekmek, kıyma, süt, beyaz peynir, pirinç, kurufasulye, nohut, yeşil ve kırmızı mercimek, tuz, çay, zeytin, su, tavuk eti, sucuk ve sosis fiyatlarındaki artış ise DİE'nin açıkladığı enflasyon oranının altında kaldı. 
     






</TEXT>
</DOC>
