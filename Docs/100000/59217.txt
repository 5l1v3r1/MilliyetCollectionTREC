<DOC>
<DOCNO> 59217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/spor/aspo.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alsak alsak 
</HEADLINE>
<TEXT>
KİMİ ALSAK 
Teknik adam arayışlarını sürdüren Fenerbahçe Yönetimi, bir çok ünlü yabancı hocayı listesine aldı. Sezon sonu Hertha Berlin’den ayrılacağını açıklayan Alman Jurgen Röber öncelik kazandı 
     Temaslar başladı 
     FENERBAHÇE Yönetimi Ersun Yanal için yaptığı girişimlerin olumsuz sonuçlanması üzerine, tüm ilgisini yabancı hocalara yöneltti. Yönetim görüşme yapacağı teknik adamların isimlerini belirlerken, sezon sonunda Hertha Berlin’den ayrılacağını açıklayan Jurgen Röber ilk sırada yer aldı. Alman çalıştırıcı için harekete geçilirken, hummalı bir çalışma ile diğer teknik adamların menajerleri ile de temas kuruldu. 
     
     Saran tura çıkıyor 
     DIŞ İlişkiler Sorumlusu Sadettin Saran, bugünden itibaren başlayacağı Avrupa turu ile listedeki isimlerin bir bölümüyle yüz yüze görüşme yapacak. Röber’in yanı sıra Schalke 04’ün hocası Stevens için de bir toplantı yapılması bekleniyor. Yunan Milli Takımı’nı çalıştıran Otto Rehhagel için devreye sokulan isimler, ünlü hocanın sözleşmesinden vazgeçmeyi kabul etmesinin zor olduğunu bildirdiler. 
     
     Antic-Parreira hazır 
     ANTİC ve Parreira ile yapılan ön görüşmelerde "Evet" yanıtları alınırken, iki hocaya da cuma günü cevap verileceği bildirildi. Ünlü Fransız hoca Aime Jacquet de gündemdeki yerini koruyor. Şu anda boşta olan Werner Lorant da Fenerbahçe’den haber bekleyen bir başka isim. Yıldırım yönetimi kim gelirse gelsin Oğuz Çetin’in antrenörlüğünü sürdürmesini istiyor. Bu yüzden Alman hocaların şansı yüksek. n YUSUF KOBAL 
     
     Jurgen Röber 
     25.12.1953’te doğan Alman hoca, futbolculuk kariyeri boyunca Werder Bremen, Bayern Münih, Nottingham Forest ve Bayer Leverkusen’de forma giydi, 303 maçta 75 gol attı. Teknik direktörlüğe 1987’de Essen’deki yardımcılık göreviyle başlayan ve aynı kulüpte 1993 - 95 arası antrenörlük yapan Röber, kulübüne Almanya amatör şampiyonluğunu kazandırdı. 1993 - 95 arası Stuttgart’ı çalıştırdı. 1996’da geçtiği Hertha Berlin’i, bir yıl sonra birinci lige çıkardı. Röber, birinci ligde de sürekli üst sıralarda yer bularak Avrupa’da bayrak gösteren Hertha Berlin’i, 1999’da Şampiyonlar Ligi’ne soktu. Kulübüyle sezon sonunda yollarını ayıracağını açıklayan Röber için Wolfsburg da devreye girdi. 
     
     Radomir Antic YUGOSLAVYA 
     22.11.1948’de doğan Yugoslav Radomir Antic, futbolculuk yıllarında Tuzla, Partizan, Fenerbahçe, Real Zaragoza ve Luton Town’da oynadı. Teknik adamlığa Partizan’da 1985 - 88 başlayan Antic, 1988’de gittiği İspanya’dan ayrılmadı. Real Zaragoza 1988 - 91 , Real Madrid 1991 - 92 , Real Oviedo 1992 - 95 ve 2000 - 01 , Atletico Madrid’te 1995 - 2000 çalıştı. 1996’da Atletico’da lig şampiyonluğunu ve Kral Kupası’nı kazandı. Geçen sezon Oviedo’yu kurtaramadı. 
     
     C. Alberto Parreira BREZİLYA 
     27.02.1943’te Rio’da doğdu. Futbolculuk kariyeri sonrası Fluminense’de tecrübe kazanan ve bir de şampiyonluk yaşayan Carlos Alberto Parreira, zirveye Brezilya Milli Takımı ile çıktı. 1994 Dünya Kupası’nda Sambacılar’ı zafere taşıyan Parreira kısa süre Valencia’da çalıştı. 1995 - 96’da Fenerbahçe’yi şampiyonluğa taşıdı. 1998’de Suudi Arabistan ile Dünya Kupası’na katılan Parreira, Santos, Internacional’de çalıştıktan sonra Corinthians ile anlaştı. 
     
     Huub Stevens HOLLANDA 
     Hollandalı teknik adam 29.11.1953 doğumlu. VV Sittard, Fortuna Sittard, PSV Eindhoven’da futbol oynadı. 1986 - 1993 arası PSV Eindhoven’da yardımcı antrenörlük yaptı. 1993 - 1996 arası çalıştırdığı Roda’yı, Hollanda Ligi’nde şampiyon yaptı. 1996’da işe başladığı Alman Ligi’nin güçlü ekibi Schalke 04’e 1997’de UEFA Kupası’nı kazandırdı. Stevens da, Röber gibi sezon sonunda görevini bırakacağını açıkladı ve tekliflere davetiye çıkardı. 
     
     Otta Rehhagel ALMANYA 
     Alman teknik direktör 9.8.1938’de doğdu. Essen, Hertha Berlin ve Kaiserslautern’de futbol oynadı. 1972’den itibaren Saarbrücken, Kickers Offenbach, Werder Bremen, B.Dortmund, A.Bielefeld, F.Düsseldorf, tekrar W.Bremen, Bayern Münih ve son olarak Kaiserslautern’i çalıştırdı. Werder Bremen’e iki lig, iki kupa, bir de Avrupa Kupa Galipleri Kupası kazandırdı. Kaiserslautern ile bir kez lig şampiyonu oldu. Şu anda Yunan Milli takımı’nda. 
     
     Werner Lorant ALMANYA 
     21.11.1948’de doğdu. Borussia Dortmund, Essen, Saarbrücken, Eintracht Frankfurt, Schalke 04, Hannover’da oynadı. Heidingsfeld’de 1984 - 1986 arası oyuncu antrenör olarak görev yaptı. 1986 - 1990 arası Schweinfurt 05’i, 1990 - 1992’de de Aschaffenburg’u çalıştırdı. 1992’de geldiği 1860 Münih’i 1994 - 95 sezonunda birinci lige taşıdı. Lig dördüncüsü yaptığı takımını 1997 ve 2000’de Avrupa kupalarında oynatma başarısını gösterdi. 
     
     Aime Jacquet FRANSA 
     Fransız teknik direktör 27.11.1941’de doğdu. St.Etienne ve Lyon’da forma giydi. Kariyerine 1976’da Lyon’da başladı. 1980 - 89 arasında Bordeaux’yu üç kez lig, iki kez kupa şampiyonu yaptı. Şampiyon Kulüpler 1985 ve Kupa Galipleri’nde 1987 yarı final oynattı. Montpellier ve Nancy’de kısa süre çalıştı. 1993’te teknik direktör olduğu Fransa Milli Takımı’na Euro 96’da yarı final oynattı, 1998’de ise Dünya Kupası’nda şampiyonluğa ulaştı. 
     



 SPOR 






















</TEXT>
</DOC>
