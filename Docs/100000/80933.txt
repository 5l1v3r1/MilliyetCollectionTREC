<DOC>
<DOCNO> 80933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur28.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Silifkeli üreticler hormonlu çilek iddiasını protesto ettiler 
</HEADLINE>
<TEXT>

     İçel'in Silifke İlçesi'nde, üreticiler ve uzmanlar, ''hormonlu çilek'' iddiasını protesto amacıyla miting düzenlediler. 
     Silifke Belediye Başkanı Bayram Ali Öngel ile bölge belde başkanları, bazı oda, dernek ve sivil toplum örgütü yöneticileri ile üniversite öğretim üyeleri de Atayurt Beldesi sebze halindeki mitinge katıldılar. 
     Atayurt Belediyesi Başkanı Kadir Ural, hazırlanan ortak açıklamayı okudu. Ural, ilçede 15 bin dekar alanda çilek üretildiğini, ortalama 60 bin ton ürün elde edildiğini ve yaklaşık 50 trilyon lira gelir 
     sağlandığını söyledi. 
     Geçen yılki sel afeti sonucu üreticilerin yaşadıkları kayıpları, çilek üretimi ile dengelemeye çalıştığını ifade eden Ural, şunları kaydetti 
     ''Ancak, olumsuz propagandayla mağdur ediliyoruz. Bölge halkının ümitleri sona erdiriliyor. İlçe Tarım ve İl Kontrol Laboratuvar Müdürlüğü'nün analizlerinde herhangi bir olumsuz sonuç alınmamıştır. 
     Spekülatif açıklamalar, karalamalar yapanları iddialarını kanıtlamaya çağırıyoruz. Mağdur olan üreticilerimiz ve bizler bütün kanuni haklarımızı hukuk devleti kuralları içerisinde arayacağız.'' -''HALKIMIZ HEMEN İNANIYOR''- Çukurova Üniversitesi Ziraat Fakültesi Bahçe ve Süs Bitkileri Bölümü Başkanı Prof. Dr. Nurettin Kaçka, modern çilekçiliğin Silifke'de yaygınlaşmasında harcadıkları çabanın olumlu sonuçlar verdiğini ve gelişmiş ülkelerle yarışılabilecek düzeye gelindiğini söyledi. 
     Çilek konusunda gerçekten emek vermiş ve olayı bilen kişilerin konuşmasını isteyen Kaçka, şöyle devam etti 
     ''Kriz içinde olan ülkemizde, siyasiler durmadan üretimi artırın 
     diyor. İşte üretimi artırdık. Birisi bir laf söylüyor, halkımız da hemen inanıyor. Yaklaşık 40 yıldan bu yana çilekle uğraşıyorum. Daha önce Türkiye'de üretimi 9 bin ton olan çilek, şimdi 130 bin tona çıktı. Silifke ayrıca erkenci ürünüyle de öncü. Teknoloji ile İspanya, Avrupa'nın çilek deposu oldu. İspanya ve Amerika'nın kullandığı çilek türünü yetiştiriyoruz. İçi boş. İçinde beyaz şeyler var diye çileği hormonlu gösteremezsiniz. Çilekte kesinlikle hormon yoktur. Son bulgular çileğin kanseri önlediğini gösterdi. Çilek vitamin deposudur. Ayrıca, limondakinden daha çok C vitaminine sahiptir.'' Adana Ziraat Mühendisleri Odası Başkanı Ayhan Barut da tarımın Türkiye'nin bel kemiği olduğunu, fakat gerekli önemin verilmediğini belirterek, ''Ülkenin çıkışı tarım ve üretimdir. Buna engel olunmamalı, yolu açılmalıdır'' dedi. İçel Ziraat Mühendisleri Odası Başkanı İbrahim Yalın ise reçete sistemin getirilmesini önererek, ürünlerin kutusunda, üretenin ve denetleyen mühendisinin adının yazılmasını istedi. Yalın, Sağlık Bakanlığı'nın bu yönde çalışma yapması gerektiğini bildirdi. Mitinge katılanlar, taşıdıkları pankartlarla da hormon iddiasını protesto ettiler. 
     





</TEXT>
</DOC>
