<DOC>
<DOCNO> 99962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/soneko01.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
1 tüp alabilmek için 10 saat 34 dakika çalışıyorlar... 
</HEADLINE>
<TEXT>

     Bağımsız Kamu Görevlileri Sendikası BASK , kamuda en az maaş alan memurun, 12 kilogramlık mutfak tüpü için Temmuz 1999'da 3 saat 58 dakika çalıştığını, Temmuz 2002'de ise bu sürenin 6 saat 36 dakikalık artışla 10 saat 34 dakikaya yükseldiğini belirtti. 
     BASK Ekonomik ve Sosyal Araştırmalar Merkezi tarafından yapılan araştırmada, ''57. hükümetin iktidarda bulunduğu üç yıl içerisinde memurların alım gücünün giderek zayıfladığı'' iddia edildi. 
     Araştırmaya göre, Temmuz 1999'da 110 milyon 488 bin lira maaş alan 15'inci derecenin 1'inci kademesindeki memur, Temmuz 2002'de maaşı 295 milyon 188 bin liraya yükselmesine karşın, 12 kilogramlık tüpgaz için 3 yıl önce 3 saat 58 dakika çalışırken, aynı tüpü, Temmuz 2002'de 10 saat 34 dakika çalışarak alabiliyor. 
     Bir takım elbise için Temmuz 1999'da, 71 saat 41 dakika çalışması gereken bir memurun, aynı takım elbiseyi alması için Temmuz 2002'de, 89 saat 26 dakika çalışması gerekiyor. 
     Ev kirasını ödemek için Temmuz 1999'da 95 saat 35 dakika çalışan memur, bugün ise 104 saat 20 dakika çalışıyor. 
     Araştırmaya göre, Temmuz 1999'da ayakkabı için 23 saat 54 dakika çalışan memur, Temmuz 2002'da 26 saat 50 dakika çalışıyor. 
     BASK Genel Başkanı Resul Akay, araştırma sonuçlarına ilişkin yaptığı açıklamada, ''Tüm araştırmalar gösteriyor ki, 57. hükümetin tek yanlı ücret dayatması yüzünden kamu görevlileri fakirliğin ve yoksulluğun girdabında can çekişmektedir'' dedi. 
     





</TEXT>
</DOC>
