<DOC>
<DOCNO> 71378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur29.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadir İnanır ve ''motivasyon'' davasında Buket Saygı ifade verdi 
</HEADLINE>
<TEXT>

     Şarkıcı Çelik Erişçi'nin, manken arkadaşı Buket Saygı'nın sinema sanatçısı Kadir İnanır tarafından ''taciz edildiği'' iddialarının ardından, İnanır'la yaptığı telefon görüşmelerinde kendisine ''hakaret edildiği ve sövüldüğü'' iddiasıyla açtığı davanın görülmesine devam edildi. 
     Beyoğlu 2. Sulh Ceza Mahkemesi'ndeki duruşmaya, sanık Kadir İnanır gelmedi. Davacı Çelik Erişçi'nin de hazır bulunmadığı duruşmada, manken Buket Saygı tanık olarak dinlendi. 
     Önce yeminli olarak dinlenmek istenen Saygı, Kadir İnanır'ın avukatının ''olaya taraf olduğunu'' hatırlatması üzerine yeminsiz olarak ifade verdi. 
     Kuşadası'ndaki dizi çekimleri sırasında Kadir İnanır'ın, kendisine ''farklı tarzda yakınlık göstermesi üzerine erkek arkadaşının olduğunu söylediğini'' anlatan Saygı, ''Ondan sonra İnanır'ın bana ve Çelik Erişçi'ye karşı davranışları değişti'' dedi. 
     Çelik Erişçi ile Kadir İnanır arasındaki telefon görüşmeleri ve mesaj gönderilmesi olaylarına ilişkin bir bilgisi olmadığını kaydeden Saygı, Erişçi'nin İnanır ile görüşmek üzere Kuşadası'na gittiğini, ancak görüşmenin yapılamadığını bildirdi. 
     Saygı, dizi çekimleri sırasında bir gün Kadir İnanır'ın kendisine, Çelik Erişçi'yi kast ederek ''Ağzının payını verdim'' dediğini ve küfrettiğini öne sürdü. 
     Çelik Erişçi ile Buket Saygı'nın ''haksız şöhret peşinde koştuklarını'' iddia eden sanık avukatı ise ''adaletin boş yere işgal edildiğini'' savunarak, diğer tanık Çiğdem Saraçoğlu'nun dinlenmesinden vazgeçilmesini istedi. 
     Mahkeme hakimi, tanık Çiğdem Saraçoğlu'nun dinlenmesi ve eksikliklerin giderilmesi amacıyla duruşmayı erteledi. 
     Beyoğlu Cumhuriyet Başsavcılığı'nca hazırlanan iddianamede, Kadir İnanır'ın, Çelik Erişçi'ye ''Namus ve haysiyetine dokunacak şekilde hakaret etmek ve sövmek'' suçundan, TCK'nın 480 ve 482. maddeleri gereğince 6 aydan 3 yıla kadar hapis cezasına çarptırılması isteniyor. 
     






</TEXT>
</DOC>
