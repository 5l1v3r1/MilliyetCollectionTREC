<DOC>
<DOCNO> 70981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur12.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli AB için uyardı "Hilkat garibesi çıkartmayalım" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Türkiye Cumhuriyeti tarihinin en kritik dönemeçlerinden birini oluşturan AB'ye tam üyelik sürecinin, ''zaaf ve hayalciliklerin aşırı noktaya vardığı bir tartışma alanı içine çekildiğini'' ileri sürerek, ''Türkiye resmini alıp, karşımızda duran Avrupa resmine tıpa tıp benzetmeye kalkışmak, bunun dışında bir yol olmadığını ilan etmek, ortaya olsa olsa, siyasi ve kültürel bir hilkat garibesi çıkaracaktır'' dedi. 
     Bahçeli, partisinin TBMM Grup toplantısında, Avrupa Parlamentosu'nun sözde Ermeni soykırımına ilişkin kararını değerlendirirken, ''AP'ın bu tavrının ülkemizde meydana getirdiği ilginç tepki ve tepkisizlikler ile konunun ele alınış ve sunuluş biçimi, bizim açımızdan zihin açıcı pek çok siyasi ve uluslararası değerlendirmeyi de beraberinde getirmektedir'' dedi. 
     AP'ın, ciddiyet ve siyasi akıldan uzak bir niteliğe büründüğü, Avrupa'nın bir tür ''serbest kürsü'' haline dönüştüğünü kaydeden Bahçeli, her türden düşüncenin sorumsuzca dile getirilip karara bağlandığı bu etkisiz ve yetkisiz organın, bugüne kadar Türkiye-AB ilişkileri açısından önemli ve olumlu bir zemin teşkil etmediğini savundu. 
     Son kararla ortaya çıkan durumun, MHP için önem taşıyan bazılarının ise ısrarla görmekten kaçındığı bir başka boyutunun daha bulunduğunu belirten Bahçeli, ''AP, bu yapısıyla Avrupa'nın aynası, Avrupa'nın bir nevi bilinçaltıdır. Bu son durum, Türkiye-AB ilişkilerinin hangi zemine oturduğunu göstermesi açısından son derece belirleyici bir niteliktedir'' dedi. 
     Bahçeli, uluslararası ilişkilerin ''samimiyet ile gerçekçiliğin, milli çıkarların korunması ile küresel gereklerin yerine getirilmesi, stratejik hedefler ile taktik uzlaşma alanlarının makul bir karışımı, bütün tarafların haklarının karşılıklı olarak korunduğu bir zemin'' olması gerektiğine dikkati çekerek, ''ortaya çıkan tablonun, Avrupa'nın diplomatik uzak görüşlülük ile sağduyudan mahrum olduğunun açık bir vesikası'' olduğu görüşünü savundu. 
     Bahçeli, konuşmasını şöyle sürdürdü 
     ''Fakat daha önemli olan nokta, AP'ın bu konumunun, AB yönetimlerinin Türkiye karşısındaki gerçek tutumunu yansıtması bakımından bir turnusol kağıdı vazifesi görmesidir. 
     Avrupa Kurultayı'nda, neden 'pasif bir gözlemci' konumunda kalmış olduğumuzun izahını bulamayanlar veya bunu Türkiye'nin gerekli adımları atmadığı şeklindeki basmakalıp düşünceyle tek yanlı bir hataya indirgemeye çalışanlar, konuya belki bir de bu perspektiften bakmayı denemelidirler. 
     Ancak bu sayede Türkiye-AB ilişkileri üzerinde daha gerçekçi bir değerlendirme yapma imkanının ortaya çıkacağı unutulmamalıdır.'' 
     
     Aşırı iyimserlik ve kötümserlik alanı değil 
     Bahçeli, Türkiye'nin, içe kapalı olamayacak kadar önemli ve büyük bir ülke olduğunu, MHP'nin, bu çerçevede, herhangi bir uluslararası müzakere sürecinin, üzerinde yeterince düşünülmeden, çeşitli kışkırtma, ayartma ve zorlamalarla yönlendiremeyeceğini ısrarla vurguladığını anlattı. 
     ''Uluslararası ilişkiler, duyarsız çevrelerin kamuoyuna pompaladıkları havanın aksine, aşırı iyimserlik veya kötümserliklerin alanı değildir'' diyen Bahçeli, bir müzakere sürecinde olumlu ya da olumsuz görüşlerin, abartılı şekilde ele alınması ve dile getirilmesinin, zaaftan başka sonuç doğurmayacağını dile getirdi. 
     Hem Türk milletinin ve bütün insanlığın yaşadığı deneyimlerin, hem de çağın dinamikleri ve uluslararası strateji koordinatlarını birlikte göz önüne almayan her tür projeciliğin, ''hayalcilik'' olmaktan öteye gidemeyeceğini savunan Bahçeli, bunun Türkiye'nin gelişme dinamizmine destek değil, köstek olacağını vurguladı. 
     Bahçeli, ''Türkiye Cumhuriyeti tarihinin en kritik dönemeçlerinden birini oluşturan AB'ye tam üyelik süreci, ne yazık ki, tam da böyle zaaf ve hayalciliklerin aşırı noktaya vardığı bir tartışma alanı içine çekilmiş bulunmaktadır. Bu tür zaaf ve hayalciliklerden kaçınmak konusunda iki önemli hususun akılda tutulmasında yarar vardır'' dedi. 
     İlk olarak, Türkiye'nin jeopolitik ve jeostratejik öneminin, sadece coğrafya ve konjonktürün getirdiği bir unsur olmadığına işaret eden Bahçeli, bu önemin aynı zamanda Türkiye'nin benimsediği siyasi tutumun, tarihi sorumluluk ve misyonunun yerine getirmesini ve uluslararası strateji sahnesinde güçlü ve belirleyici bir aktör olmasının sonucu olduğunu vurguladı. 
     
     Hilkat garibesi çıkaracak 
     Bahçeli, ekonomide makro dengelerin yerine oturmaya başladığını, büyüme sürecini hızlandırmak için önemli adımların atılması gerektiği bir dönemde bulunulduğunu söyledi. Bahçeli, şöyle konuştu 
     ''İşte bu konjonktürde çıkıp da, AB'a giremezsek mahvoluruz ya da AB dışında bir seçeneğimiz yok demenin ve bunu temel siyaset haline getirmenin, Türkiye'nin elini zayıflatmak dışında bir sonuç doğurması beklenemez. 
     Bir yanda AB'ın, diğer yandan Türkiye'nin siyasi hedefleri ve idealleri vardır. Bunların, araya karbon kağıdı konularak şekillendirilmediği de açıktır. Bu basit gerçeği bile idrak etmeden herhangi bir müzakere sürecini, ülkemizin milli çıkarlarını gerektirdiği bir şekilde sağlıklı ve gerçekçi sonuçlar üretecek bir doğrultuda sürdürmenin imkanı var mıdır 
     Türkiye resmini alıp, karşımızda duran Avrupa resmine tıpa tıp benzetmeye kalkışmak, bunun dışında bir yol olmadığını ilan etmek, ortaya olsa olsa, siyasi ve kültürel bir hilkat garibesi çıkaracaktır.'' 
     






</TEXT>
</DOC>
