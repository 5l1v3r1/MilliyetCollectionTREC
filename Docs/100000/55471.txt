<DOC>
<DOCNO> 55471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/yazar/sazak.html </URL>
<DATE> 2001/12/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Köşeyi dönme çağının sonu 
</HEADLINE>
<TEXT>

     Brüksel'de yaşayan genç bir hukukçu, Tulu Gümüştekin 11 Eylül sonrası ABD'ye ve Avrupa'ya egemen olan "Böylesine nefret edilmek için nerede hata yaptık " duygusunu anlatırken 74 yaşındaki komşusunun İkinci Dünya Savaşı'ndan kalan anısına gönderme yapıyor. 
     İkiz kuleler felaketini televizyondan izleyen yaşlı kadın şunları anlatmış 
     "Sınıfımızda Musevi öğrenciler vardı, bir gün hiçbiri okula gelmedi. Hiçbirimiz bunu konuşmadık, bastırdık. 11 Eylül'de bastırdığımız her şeyi, suçluluk duygularını tekrar yaşıyoruz." 
     ABD'de ise çifte yıkım yaşanıyor 
     Dünya Ticaret Merkezi ve Pentagon'u hedef alan saldırıların ardından şarbon paniğiyle "evinde vurulan" Amerika'nın "korku çağı"na geçişi... Özgürlükler ülkesinde insanları kuşatan "paranoya" ve 11 Eylül öncesinde sinyalleri olan ekonomik durgunluğun kapıyı çalması... ABD ekonomisi yılın üçüncü çeyreğinde yüzde 1.1 küçülmüş. Bu eğilimin gelecek 5 - 10 yılda sürmesi bekleniyor. IMF bile artık, batık ülke ekonomilerinin de şirketler gibi iflasının istenebileceğini açıklıyor. 
     New York başta, ABD'nin pek çok eyaletinde işsizlik kol geziyor. 
     ABD'nin önde gelen ekonomi, işletme fakültelerinden 2001'de mezun olanlardan çok azı, Wall Street'te iş bulabiliyormuş. 
     Tulu Gümüştekin ABD'de oluşan gelecek kaygısını çarpıcı bir gözlemle anlattı 
     "New York'taki gökdelenlerde gözü işten başka bir şey görmeyen, agresif çalışan, bitişik odadaki arkadaşını yok etmek için her türlü enstrümanı kullanan bir yapı vardı Şeytanın avukatı filmindeki Keanu Reevers tiplemesi . Hepsi dolar milyoneri olmaya çalışan çılgın bir gençlik ve ürkütücü iş koşulları. Vahşi rekabet ortamı. İkiz kuleler vurulunca o insanlar kaybedilmiş yıllarını aramaya başladılar. Sadece almak değil, topluma bir şeyler vermek yönünde bilinç oluştu." 
     Benzer duyguları Türkiye'de insanlar 17 Ağustos depreminde yaşamıştı ama, "nerede hata yaptık" sorgulaması çabuk unutuldu. 
     Tulu'yla dün 11 Eylül'de asıl "köşeyi dönme çağı"nın son bulduğu üzerinde konuştuk. 1980'lerde yükselen, 1990 - 2000 arasında Türkiye ekonomisini batıran "kısa yoldan zengin olma" felsefesi de ikiz kulelerle birlikte çökmüştü. 
     İnsanlar paranın dışındaki yaşamı yeniden keşfediyor. 
     Küresel eşitlik ve sorumluluk gibi "sol"a ait kavramların değerinin anlaşılması önemli. Demek ki "kaybetme kültürü", solun tedavi edilemez hastalığı olmaktan öte asıl kapitalist kulvarda gözü kapalı yarışmanın kaçınılmaz sonucudur. 
     Nerede yanlış yaptık denecekse... 
     Sorgulamaya küresel adaletsizlikten başlanmalıdır. 
     2002 yılı kendimizle hesaplaşmanın miladı olabilir. 
     
     







Her şey değişiyor 


Irak’a doğru... 


Türkiye ve Avrupa ordusu 


Denktaş'la Klerides'i bekleyen tarihi sorumluluk 


İki çalım 


"Ölmeyi öğrendiğinde yaşamayı da öğrenmişsin demektir " 


En önemli sınav hangisi 


Anlaşma şansı var mı 


Türküm, doğruyum, çalışkanım, vergi vermem 


Avrupa ordusu kararı Türkiye'yi AB'ye yakınlaştırır 


Köşeyi dönme çağının sonu 


Sakıp Ağa'ya bir çift sözüm var 


Banka boşaltmaya izin veren de suçlu 


- Ecevit iyi... Doktor musunuz - Babam doktor 


</TEXT>
</DOC>
