<DOC>
<DOCNO> 72549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/soneko10.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası raporu "Türkiye'de pozitif büyüme bekleniyor" 
</HEADLINE>
<TEXT>

     Dünya Bankası, dünya ekonomisindeki yavaşlamanın olağanüstü ölçüde geniş kapsamlı ve derin olacağını, ancak yoksul ülkelerin zengin ülkelere kıyasla daha çabuk toparlanacağını tahmin ediyor. 
     Dünya Bankası'nın yıllık ''Global Kalkınma Finansmanı 2002'' raporuna göre, kalkınmakta olan ülkelerde toplam üretimin bu yıl ortalama yüzde 3.2 artarken, zengin ülkelerde binde 8'de kalması bekleniyor. 
     Dünya ekonomisinin 2000'de yüzde 3.9, 2001'de yüzde 1.2 olan büyüme hızının ise bu yıl yüzde 1.3 olacağı, 2003'de yüzde 3'ü aşacağı tahmin ediliyor. 
     Banka, kalkınmakta olan ülkelerin canlanma yoluna girmekle birlikte, bunun birçoğunda yoksullukta hızlı azalma getirmeyeceğini öngörüyor. 
     
     Rapor erken yayımlandı 
     Bu arada Dünya Bankası Baş Ekonomisti Nicholas Stern, ABD Devlet Başkanı George Bush ile diğer dünya liderlerinin dikkatlerini çekmek için, raporun bir ay erken yayımlandığını bildirdi. Dünya liderleri, gelecek ay Meksika'nın Monterrey kentindeki Uluslararası Kalkınma Finansmanı toplantısına katılacak. 
     
     Türkiye'de pozitif büyüme beklentisi 
     Rapora göre, Türkiye'de pozitif büyüme ve bölge genelinde dış talepte artış beklentisi varsayımıyla, Avrupa ve Orta Asya'da ECA 
     büyüme yeniden hızlanacak. Raporda, özetle şu öngörülerde bulunuldu 
     ''Bu bölgede 2001'de yüzde 2.2 olan büyüme hızının 2002'de yüzde 3.2, 2003-2004'de yüzde 4 çıkması bekleniyor. ECA bölgesindeki birçok 
     ülkede para politikasındaki gevşemenin büyümeyi dönem içinde artırması öngörülüyor. 
     Türkiye ve Baltık ülkeleri dahil, Orta ve Doğu Avrupa'da 2002'de yüzde 5 olan ortalama ekonomik büyüme oranının 2004'de yüzde 4.7 olması öngörülüyor. 
     Avrupa Birliği AB ülkelerine erken katılım sırasındaki ülkelerde reformların derinleştirilmesi, önemli ölçüde doğrudan yabancı sermaye akışının devamının yanı sıra sürekli, istikrarlı dış talep büyümeye güçlü ivme kazandıracak.'' Rapora göre, Bağımsız Devletler Topluluğu CIS ülkelerinin görünümü, global petrol piyasaları ve siyasi faktörlerdeki belirsizlikler dahil, hem yukarı hem aşağı doğru tahminlerin risklerine bağlı olarak daha bulutlu. CIS ülkelerinde 2000-2001'de yüksek olan ortalama büyüme hızının 2004'de yüzde 3.3'e inmesi bekleniyor. 
     Kalkınmakta olan ülkelerin büyüme hızı 2003'de yüzde 5'e çıkacak. 
     Ancak temel mal ve hammaddelerin ihracatına bağımlı yoksul ülkelerin çoğunda, bu canlanma pek hissedilmeyecek. Bu ülkeler, yoksulluğun 2015'e kadar yarıya indirilmesi hedefine yetecek büyüme 
     kaydedemeyecek. 
     
     Nereden nereye 
     Gayrisafi milli hasıla oluşumunda geçen 40 yılda en yüksek oranlı düşüşler, daha önce sadece 1974'deki ilk petrol krizinde yaşanmıştı. 
     Şimdiki global ekonomik yavaşlama, dünya ticaret hacminde beklenmedik ölçüde, yüzde 14 düşüşle çakışıyor. Ancak ekonomik ve ticari büyümedeki azalışa rağmen, enflasyon ve faiz oranları düşük. 
     ABD'deki terörist saldırılar ve bazı bölgelerdeki savaş tehditlerinin öngörülemez karakteri, dünya ekonomisindeki yavaşlamanını derinliğin tahminini zorlaştırıyor. 
     Ancak bu olaylar karşısında olumlu tutumlar sayesinde, ABD ekonomisi canlandı, yüksek teknoloji sektörleri yükselmeye başladı. 
     Bu toparlanmadan ekonomilerin tümünün hemen yararlanması ise beklenmiyor. 
     Ayrıca Arjantin uzun süren zorlu bir uyum, ayarlanma sürecinden geçerken, bankaların batık kredilerle cebelleştikleri Japonya'da ters gelişmeler olabileceği üzerinde de duruluyor. 
     






</TEXT>
</DOC>
