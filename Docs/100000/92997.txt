<DOC>
<DOCNO> 92997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo06.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin basınından bu kez Hakan Şükür'e övgü... 
</HEADLINE>
<TEXT>

     Çin basınında bugün Türkiye-Güney Kore maçıyla ilgili değerlendirmelerde Hakan Şükür'ün ortaya koyduğu futboldan övgüyle sözedilirken, Çin Futbol Gazetesi, maç için ''10 saniyede infaz '' başlığını kullandı. 
     Çin Merkezi Televizyonu'nun CCTV yorumcuları da Dünya Kupası'nda üçüncülük karşılaşmalarının genellikle ''zevksiz'' geçtiğini, ancak Türkiye-Güney Kore maçının bir ''şaheser'' olduğunu söylediler. Yorumcular, Milli Takımlar Teknik Direktörü Şenol Güneş'in, eleştirilere karşın Hakan Şükür'ü yine sahaya sürdüğünü ve Hakan'ın da hocasının güvenine, çalışarak karşılık verdiğini kaydetti. 
     Yorumcular, A Milli Takım'ın aldığı bu sonucun Türkiye halkı ve ulusal ekonomisine getireceği etkilerin merakla beklendiğini ve Türkiye'nin Dünya Kupası'ndan yararlanarak çok iyi tanıtım yaptığını bildirdi. 
     Ülkenin en byük gazetesi olan Çin Komünist Partisi Merkez Komitesi'nin yayın organı Halkın Günlüğü'nün Dünya Kupası ile ilgili özel sayfasındaki yorumda, şu ifadeler yer aldı 
     ''Mucize yaratan 2 milli takımın karşılaşmasından alışıldığı üzere tadsız bir maç bekleniyordu. İki takımdan hangisinin şövalye olacağı ve diğerinin mucizesine son vereceği de merak ediliyordu. Sonunda şaheser bir maçı izledik. Maçın kahramanı Hakan Şükür'dü. Maçtan önce bazı kişiler Türk takımında 10 futbolcunun sahada koştuğunu ve Hakan'ın yalnızca bir süs olduğunu söylüyorlardı. Ancak teknik direktör Güneş ve diğer futbolcular Hakan'a büyük destek verdiler. Beklentiler meyvesini verdi. Hakan son derece iyi oyunuyla hocasu ve arkadaşlarına karşılık verdi.'' 
     





</TEXT>
</DOC>
