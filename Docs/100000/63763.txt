<DOC>
<DOCNO> 63763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sondun13.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz Bulgaristan'ın yeni Cumhurbaşkanı ile görüştü 
</HEADLINE>
<TEXT>

     Türkiye-Bulgaristan Karma ekonomik ve teknik işbirliği 155'inci dönem toplantısı dolayısıyla Sofya'da bulunan Devlet Bakanı ve Başbakan Yardımcısı Mesut Yılmaz, Bulgaristan'ın yeni Cumhurbaşkanı Georgi Pırvanov ile biraraya geldi. 
     Eski Cumhurbaşkanı Petar Stoyanov'dan görevi dün askeri törenle devralan Georgi Pırvanov ile yaklaşık yarım saat görüşen Mesut Yılmaz, görüşme sırasında iki ülke arasındaki ilişkilerin ele alındığını bildirdi. 
     Yılmaz, Georgi Pırvanov'un daha önceki siyasi kariyerinde gerek Bulgaristan'daki Türk azınlığa gerekse Türk-Bulgar ilişkilerine büyük önem verdiğini vurgulayarak, ''Onun için kendisinin Cumhurbaşkanlığı döneminde ikili ilişkilerin daha da gelişeceği umudunu taşıyorum'' dedi. 
     Pırvanov'un Cumhurbaşkanı Ahmet Necdet Sezer'e iyi dilek mesajı verdiğini ifade eden Yılmaz, ayrıca Pırvanov'un en kısa süre içinde Türkiye'yi ziyaret etmek arzusu içinde olduğunu bildirdi. 
     Dievlet Bakanı ve Başbakan Yardımcısı Mesut Yılmaz, görüşme sırasında bazı detay konuların da ele alındığını ifade ederek, bu konularda ortaya çıkan sorunların giderilmesi için Bulgaristan Cumhurbaşkanı Pırvanov'un yardım sözü verdiğini söyledi. 
     






</TEXT>
</DOC>
