<DOC>
<DOCNO> 71961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun31.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Time ''Cheney'in Avrupa ve Orrtadoğu gezisinin amacı Irak'' 
</HEADLINE>
<TEXT>

     ABD'de yayımlanan Time dergisi, Başkan Yardımcısı Dick Cheney'nin çıktığı Avrupa ve Ortadoğu gezisinin asıl hedefinin Irak olduğunu yazdı. 
     Cheney'ye yakın kaynaklara dayanan dergi, müttefiklere, ''Amerikan yönetiminin Irak'a karşı savaşa hazırlandığı'' mesajının verileceğini öne sürdü. Time, ''Irak'a yönelik saldırının bölge ülkeleri açısından sürpriz oluşturmadığını'' yazarken, Başkan George Bush yönetiminde saldırı konusunda henüz tam bir uzlaşmanın sağlanmadığını da kaydetti. 
     Dergiye bilgi veren üst düzeydeki Amerikalı bir yetkili, ''küçük sırrımız şu ki, henüz saldırı planımız hazır değil. Bush yönetimi bu konuda aceleci davranmak istemiyor'' şeklinde konuşurken, bir İngiliz diplomat, Irak'a yönelik askeri bir operasyonun sonbahardan önce başlayamayacağını söyledi. 
     
     "Muhalifler Avrupa'da toplanacak" 

     Time dergisi, ABD'nin ilkbahar aylarında Avrupa'da 300'den fazla Iraklı muhalifi bir araya getirecek bir konferans planladığını, zira Bush'un Irak politikasına Avrupa ve Arap ülkelerinden büyük tepki olduğunu belirtti. 
     Türkiye ve Suriye'nin Kuzey Irak ile ilgili endişelerini de aktaran dergi, ABD'nin Irak lideri Saddam Hüseyin'e karşı uygulayacağı stratejinin ilk aşamasını BM silah denetçilerinin bu ülkeye gönderilmesi olacağını savundu. Dergi, ancak Saddam'ın denetçilere her kapıyı açmayacağına kesin gözüyle bakıldığını ve ''ABD'nin o zamana kadar Saddam'ı tahrip etmek için gerekli ateş gücünü toplamış olacağını'' yazdı. 
     Dergiye açıklamada bulunan ABD Savunma Bakanlığı danışmanlarından Richard Perle, Amerikan hava kuvvetleri ve özel komando birliklerince desteklenecek Irak'taki rejim aleyhtarı güçlerin, ''Saddam'ı, pek çok kişinin sandığından daha kısa sürede alaşağı edeceğini'' öne sürdü. 
     Eski Ulusal Güvenlik Konseyi üyesi Kenneth Pollack ise ABD'nin 200 bin kişilik bir kuvvet kullanarak Irak'a ait petrol tesisleri ve füze üslerini işgal etmesini önerdi. Saddam birliklerine karşı tank savaşı yapılmasını ve Irak'ın işgal edilmesini de öneren Pollack, ''Bu tür bir savaşı yapacak güçlerin bölgeye sevkinin 5 ay süreceğini, ancak savaşın bir ayda tamamlanacağını'' söyledi. 
     Time, ABD'nin kendisini devireceğini anlayan Saddam Hüseyin'in İsrail'e kimyasal ve biyolojik silah taşıyan füzelerle saldırabileceğini ve İsrail'in buna karşılık vermesi halinde Ortadoğu'da büyük bir savaşın patlak verebileceğini yazdı. 
     






</TEXT>
</DOC>
