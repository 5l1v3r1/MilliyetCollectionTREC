<DOC>
<DOCNO> 52002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/spor/spo02.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener tehlikede 
</HEADLINE>
<TEXT>

Yöneticilerin, Rapajic ve Andersson’un transferinde aracı olan İtalyan menajere verdiği 300 bin dolarlık çek karşılıksız çıkınca, FIFA Fenerbahçe’yi takibe aldı 
     Milliyet Özel Haber 

     1 yıldır bekliyor 
     FENERBAHÇE Yönetimi’nin Rapajic ve Kenneth Andersson’un transferlerinde aracı olan Vincenzo Moradito’ya verdiği 300 bin dolarlık komisyon çeki ödenmeyince, İtalyan menajer FIFA’ya başvurarak alacağını tahsil edemediğini bildirdi. Oktay’ın bonservis bedeli nedeniyle UEFA ile problemleri olan Fenerbahçe, şimdi de FIFA ile karşı karşıya gelerek, en sorunlu kulüpler arasına girdi. 
     
     FIFA çok sert 
     YAPI Kredi Bankası, Kadıköy Şubesi’nde Fenerbahçe Kulübü’nün 022689 numaralı hesabına mahsuben kesilen 303437 - A seri numaralı ve 30 Ocak 2001 vadeli çekin arkasını yazdıran Moradito’nun şikayeti haklı bulunursa, FIFA Sarı - Lacivertli kulübü uluslararası müsabakalardan men edebilecek. Yöneticilerin bu konuda FIFA’dan gelecek yazıyı bekledikleri öğrenildi. 
     
     İtibarı kalmadı 
     TRANSFERLERİ gerçekleştirmek için aylarca İtalyan menajer ile görüşmeler yapan, ricalarda bulunan yöneticilerin, sıra komisyon ödemeye gelince işi ağırdan almaları, Sarı - Lacivertli kulübün Avrupa piyasasındaki itibarını da sarstı. Transfer döneminde hiç bir futbolcuya ödenmeyen bir rakamın ise sadece komisyon olarak bir menajere verilmesi ise dikkat çekti. 
     
Denizli yine bayılttı      HÜSEYİN YAVUZ 

     FENERBAHÇE bir günlük iznin ardından Gençlerbirliği maçının hazırlıklarına dün yeniden başladı. Teknik Direktör Denizli, iki saat süren çalışmada yine ağır bir program uyguladı. Antrenmana izinli kaleci Oğuz ile sakatlıkları bulunan Revivo ve Lazetiç katılmadı. Oktay ile Mert Meriç ise çift kale maça katılmadılar. 
     
Oved kurtuldu      YUSUF KOBAL 

     KULÜBÜ Maccabi Tel Aviv tarafından İsrail’de rehin tutulan Oved’i menajerleri tekrar İstanbul’a getirmeyi başardı. Genç futbolcunun bugünden itibaren yeniden Samandıra Tesisleri’nde idmanlara çıkacağı açıklandı. Menajer Batur Altıparmak, "Oved yine İsrail’e giderse bir kez daha ülke dışına çıkamaz. Türkiye’ye de turist gibi geldi" diye konuştu. Fenerbahçe, Oved ile sözleşme imzalarsa kulübüne sadece yetiştirme parası ödeyecek. 
     
Ogün’ün hedefi Göztepe maçı      SAKATLIĞI nedeniyle uzun süredir sahalardan uzak kalan Fenerbahçe kaptanı Ogün, 13. haftada oynanacak Göztepe maçında forma giymeyi hedeflediğini söyledi. Tecrübeli futbolcu dün düz koşulara başlarken, "Henüz tam olarak iyileşemedim. Zamana ihtiyacım var. Takımdan uzak kalmak beni çok üzüyor. İnşallah Göztepe maçında özlemim sona erecek" diye konuştu. 
     
Musluk açıldı      ŞAMPİYONLAR Ligi’nde alınan başarısız sonuçlar ve ligde oynanan kötü futbol üzerine oyunculara ödeme yapmayı durduran Fenerbahçe Yönetim Kurulu, futbolcuların özellikle Gaziantepspor maçında gösterdiği üstün performans üzerine yumuşadı. Sarı - Lacivertli yönetimin futbolculara perşembe günü toplam 1 milyon dolar dağıtacağı belirtildi. Bu arada Rapajiç’in perşembe günü döneceği açıklandı. 
     



 SPOR 























</TEXT>
</DOC>
