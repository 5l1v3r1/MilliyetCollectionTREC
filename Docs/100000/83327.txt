<DOC>
<DOCNO> 83327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur18.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel, Derviş'in erken seçim isteğine destek verdi 
</HEADLINE>
<TEXT>

     9. Cumhurbaşkanı Süleyman Demirel, 
     ''Başbakan değişikliği işi, benim işim değildir, siyasi bir olaydır. 
     Seçim ise geç bile kalındı'' dedi. 
     Demirel, İstanbul Teknik Üniversitesi'nin geleneksel ''İTÜ Günü'' kapsamında düzenlenen törenin ardından basın mensuplarının sorularını yanıtladı. 
     Başbakan Bülent Ecevit'in sağlık durumuyla ilgili bir soru üzerine Demirel, kendisiyle konuştuğunu ve ''geçmiş olsun'' dediğini belirterek, ''İyiyim, dedi. Bir süre istirahat edecek. Ondan sonrasını ben bilemem'' diye konuştu. 
     ''Başbakan değişikliğinin ve erken seçim tartışmalarının gündemde olduğunu'' söyleyen bir gazeteciye de Demirel, şu karşılığı verdi 
     ''Başbakan değişikliği işi, benim işim değildir, siyasi bir olaydır. Seçim ise geç bile kalındı. Seçimin hemen yapılması lazım. En kısa zamanda yapılması lazım. Bakın 'Bu hale düşmüş olan hangi ülke olsa seçime gider' sözü bana aittir. Ben bunu 1 yıla yakındır söylüyorum. Halkın şikayeti varsa gidilecek şey seçimdir.'' Demirel, ''Sınır Tanımayan Gazeteciler Örgütü'nün, Paris'teki bir garın zemininde sergilediği 'basın özgürlüğünün ayaklar altına alındığı ülkeler' haritasında Genelkurmay Başkanı Orgeneral Hüseyin Kıvrıkoğlu'nun fotoğrafına yer vermesine'' ilişkin soruyu da ''Alçaklıktır, terbiyesizliktir. Yapılan çok terbiyesiz bir iştir'' diye yanıtladı. 
     





</TEXT>
</DOC>
