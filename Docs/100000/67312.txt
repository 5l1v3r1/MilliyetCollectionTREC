<DOC>
<DOCNO> 67312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur18.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece medeniyetler değil gazeteciler de buluştu. Renkli notlar... 
</HEADLINE>
<TEXT>

     İKÖ-AB Forumu'nu izlemek üzere Türkiye'ye gelen gazeteciler, forumda renkli görüntüler oluşturuyor. 
     Türkiye'nin evsahipliğinde Çırağan Sarayı'nda bugün başlayan "İKÖ-AB Ortak Forumu" ilginç ve renkli görüntülere sahip oluyor. Sabah Dışişleri Bakanı İsmail Cem'in açılış konuşmasıyla başlayan forumun ilk gün oturumunun ardından "aile fotoğrafı" çekilecek. 
     Başbakan Bülent Ecevit'in konuşma yapacağı, "Siyasi ve Kültürel Kırılma Noktalarının Önlenmesi" konusunun ele alınacağı bir çalışma yemeğinin ardından, "Günümüz Ortamında Ortak Sorunların Üstesinden Gelinmesi" ile "Medya ve Siyaset" konulu paneller gerçekleştirilecek. 
     Forumun ilk günü, Mydonose Showland'da verilecek akşam yemeğinin ardından "Dansın Sultanları" gösterisi izlenmesi ile sona erecek. 
     
     Cem'in ikili görüşme gündemi yoğun 

     Dışişleri Bakanı İsmail Cem'in de forum programı çok yoğun. Cem Almanya Dışişleri Bakanı Joschka Fischer, Hollanda Dışişleri Bakanı Jozias Van Aartsen, Pakistan Dışişleri Bakanı Abdul Settar, İspanya Dışişleri Bakanı Josep Pique, Suriye Dışişleri Bakanı Faruk El-Şara, İngiltere Dışişleri Bakanı Jack Straw, Mısır Dışişleri Bakanı Ahmet Mahir, Cezayir Dışişleri Bakanı Abdeaziz Belhadem, Prens Hasan Ürdün , Avrupa Konseyi AK Genel Sekreteri Walter Schwimmer ile ikili görüşmelerde bulunacak. Cem, yarın da Yunanistan ve Irak Dışişleri Bakanları ile ikili görüşme gerçekleştirecek. 
     
     Zirveden notlar 

     Forumu 96'sı yerli 614'ü yabancı olmak üzere toplam 710 basın mensubu izliyor. Forumun oturumları TRT ve AA'nın ekipleri izliyebiliyor. Diğer basın kuruluşlarının temsilcileri ve muhabirleri ise Çırağan Sarayı Yıldız Salonu'nda oluşturulan Basın Merkezi'nde kurulan monitörler aracılığı ile oturumları takip ediyor. Basın Merkezi'nde dünyanın değişik ülkelerinden gelen gazeteciler de renkli görüntüler oluşturuyor. 
     Bazı arap muhabirlerin yerel kıyafet giymesi dikkat çekti. Merkezde, gazetecilere ayrılan masa ve sandalyelerin yeterli olmaması nedeniyle zaman zaman gazeteciler yere oturarak not alıyor. Basın Merkezi'nde internete bağlanılabilecek bilgisayarların yanı sıra Türk Telekom tarafından tahsis edilen kontörlü ve ankesörlü telefon da bulunuyor. Türkiye'nin misafirperverliğini göstermek amacıyla tüm gazetecilere Basın Merkezi'nde nescafenin yanında Türk Kahvesi ikram ediliyor. 
     İstanbul Emniyet Müdürlüğü'ne bağlı tüm şubelerde görev yapan polisler 2 gün sürecek forum için Çırağan Sarayı ve çevresinde olağanüstü güvenlik önlemleri aldı. Forum için 2 bin polis görev yaparken, sarayın deniz bölümüne bakan tarafında da önlemler alındı. 
     






</TEXT>
</DOC>
