<DOC>
<DOCNO> 67625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko11.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedelere vergi kolaylığı getirildi 
</HEADLINE>
<TEXT>

     17 Ağustos ve 12 Kasım 1999'daki depremlerden etkilenen depremzedeler, vergi borçlarını ilk taksit Haziran ayında başlamak üzere, 7 ayda 7 eşit taksitte ödeyebilecek. 
     Maliye Bakanlığı'nın, konuya ilişkin tebliği Resmi Gazete'nin bugünkü sayısında yayımlandı. 
     Tebliğe göre, 17 Ağustos ve 12 Kasım tarihlerinde meydana gelen depremlerden etkilenen Sakarya, Bolu, Düzce, Yalova, Kocaeli illerinin merkez ve ilçelerinde mükellefiyet kaydı bulunan tüm mükellefler ile İstanbul, Eskişehir, Bursa illerinde mükellefiyet kaydı bulunan mükelleflerden, varlıklarının en az yüzde 10'unu deprem nedeniyle kaybedenlerin, tecil ve taksitlendirmeden yararlanmak için başvuru süreleri 14 Haziran 2002 tarihine kadar uzatıldı. 
     Daha önceki düzenlemede, başvuru süresi 15 Şubat 2002'ye kadardı ve düzenlemeyle deprem tarihlerinden önce vadesi geldiği halde ödenmemiş vergi borçlarını ve deprem tarihlerinden sonra tahakkuk eden, 31.12.2000 tarihi itibariyle vadesi geldiği halde ödenmemiş bulunan ve ödeme süresi uzatılmamış olan vergi borçlarını, ilk taksit Şubat 2002 tarihinden başlamak üzere, 11 ayda 11 eşit taksitte ödemeleri yönünde düzenleme yapılmıştı. 
     Maliye Bakanlığı'nın tebliğiyle, depremin yoğun olarak etkilediği söz konusu yerlerdeki sosyal ve ekonomik koşullar yeniden değerlendirildi ve mükelleflerin tecil ve taksitlendirmeden yararlanmak için başvuru süresi, 14 Haziran 2002 günü mesai saati bitimine kadar uzatıldı. 
     Buna göre mükellefler borçlarını, ilk taksit Haziran 2002 tarihinden başlamak üzere, 7 ayda 7 eşit taksitte ödeyebilecek. 
     






</TEXT>
</DOC>
