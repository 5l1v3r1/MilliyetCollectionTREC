<DOC>
<DOCNO> 69411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun01.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerler, hastaneye giden hamile bir Filistinli kadını vurdu 
</HEADLINE>
<TEXT>

     Batı Şeria'da Filistinli hamile bir kadın, doğum sancıları nedeniyle hastaneye giderken, İsrail askerleri tarafından göğsünden vuruldu. 
     Olay, İsrail askerlerinin geçen haftadan bu yana bazı Filistin binalarını kontrol altında tuttuğu bölgede meydana gelirken, doktorlar, 27 yaşındaki Şadiye Şehade adlı kadının, olaydan 6 saat sonra bu sabaha karşı, sağlıklı bir kız bebek dünyaya getirdiğini söylediler. 
     Kadının 31 yaşındaki kocası İssam Şehade ise doğum sancısı çeken karısını, 12 kilometre uzaklıktaki Nablus kentinde bulunan hastaneye götürmek üzere Huvara köyünden yola çıktıklarını ifade etti. İssam, ''Nablus'ta askerlerin olduğunu biliyor, bu nedenle otomobili dikkatli ve yavaş kullanıyordum. Kontrol noktasında askerler, patlayıcı taşıyıp taşımadığımı kontrol etmek için ceketimi çıkarmamı istediler ve otomobilde arama yaptılar. Daha sonra da yola devam etmemize izin verdiler'' dedi. 
     Ancak Şehade çifti, kontrol noktasından 1 kilometre uzaklaştıktan sonra, bölgede geçici mevzilenen, ancak herhangi bir yol barikatı kurmayan İsrail askerlerinin ateşine maruz kaldı. 
     İsrail ordusu ise Şehadelerin otomobilinin, mevzilerinin yakınında Filistinlilerin bir bombalı saldırı düzenleyeceği yönünde ihbar alan askerlerin, karanlıkta saldırısına uğradığını düşündüklerini açıkladı. 
     Ordu, araca ''dur'' emri verildiğini, ancak sürücünün buna rağmen durmadığını belirtiyor. İssam Şehade ise aynı fikirde değil. 
     İssam, kendilerine hiçbir ''dur'' emri verilmediğini kaydederek, ''Caddede park etmiş birkaç tank gördüm ve yanlarından yavaşça geçtim. 
     Daha sonra silah seslerini ve yanımdaki karımın 'yaralandım' diye bağırdığını duydum. Askerlere karımın hamile olduğunu, hastaneye gitmesi gerektiğini söyledim'' dedi. 
     Askerlerin ilk yardımı yaptığını ve karısını daha sonra kontrol noktasına geri götürerek, orada bir İsrail ambulansına bindirdiklerini belirten Şehade, daha sonra da bir Filistin ambulansının, karısını Nablus'taki hastaneye götürdüğünü ifade etti. 
     Çiftin, olaydan önce kızlarına rüya anlamına gelen ''Ahlam'' ismini vermeyi düşündükleri, ancak şimdi, ''Tanrı'nın hediyesi'' anlamına gelen ''Hiba'' isminde karar kıldıkları öğrenildi. 
     Bu arada, Şadiye Şeheda'nın sağlık durumunun iyi olduğu açıklandı. 
     






</TEXT>
</DOC>
