<DOC>
<DOCNO> 79988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo18.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, Baggio'yu 4. kez Dünya Kupası'nda görmek istiyor... 
</HEADLINE>
<TEXT>

     İtalyan futbolunun yıldız isimlerinden Roberto Baggio'yu Dünya Kupası finallerinde 4. kez görmek isteyen İtalyanlar, teknik direktör Giovanni Trapattoni'ye baskı yapıyor. 
     La Gazzetta Dello Sport, Corriere dello Sport gibi yüksek tirajlı spor gazetelerinde son bir haftadır Baggio ile ilgili yazılan köşe yazılarında, dünyadaki tüm futbolseverlerin onu Dünya Kupası finallerinde görmek istediği iddia ediliyor. Baggio'nun futbolu renklendirdiğini savunan İtalyan medyası, tecrübeli oyuncunun halen etkili bir oyun sergilediğini dile getiriyor. 
     Baggio'ya bir destekte hükümetteki birinci parti Forza İtalya'daki FI milletvekillerinden geldi. FI milletvekilleri, Spor Bakanlığı'na bir mektup göndererek, teknik direktör Trapattoni'nin, Baggio'yu Dünya Kupası Finalleri kadrosuna çağırmasını istedi. 
     Fiorentina, Juventus, Milan, Bologna, İnter gibi büyük takımlarda oynayan ve futbol hayatını 2 sezondur Brescia'da sürdüren 35 yaşındaki Baggio, çok iyi başladığı sezonda 2 önemli sakatlık geçirdi. Son sakatlığında ''sezonu kapattı'' denilirken, beklenmedik bir şekilde 81 gün sonra sahalara dönen yıldız futbolcu, geçen hafta Fiorentina karşısında biri oyuna girdikten 3 dakika sonra diğeri maçın sonlarına doğru 2 gol attı. 
     İtalya Birinci Ligi'nde bu zamana kadar 180 gole imzasını atan tecrübeli forvet oyuncu, son 1 yıldır Milli Takım'a çağırılmazken, Dünya Kupası Finalleri'ne bir kez daha gitmenin kendisinin hayali olduğunu kaydetti. 
     Bu arada, teknik direktör Giovanni Trapattoni'nin geçmişteki demeçlerinde, Baggio'yu kadroya çağırmayacağını açık bir dille söylemesinden sonra yıldız oyuncunun, Japonya'ya götürülmesi düşük bir olasılık olarak görülüyor. 
     Trapattoni, kendisine Baggio ile ilgili sorulan sorularda ''Ona kariyerinde 10 yıl daha başarı diliyorum'' demesine karşın, kadroya çağıracağına ilişkin en ufak bir sinyal bile vermedi. 
     Roberto Baggio'nun 1994 Dünya Kupası Finalleri'nde Brezilya'ya karşı kaçırdığı penaltı ise halen tüm futbolseverlerin hafızasında yer alıyor. 
     Dönemin İtalya Milli Takım Teknik Direktörü Arrigo Sacchi, bugün Baggio'yu anlatırken, ''Maça çıkmadan önce 5 saat dua ederdi'' dedi. 
     





</TEXT>
</DOC>
