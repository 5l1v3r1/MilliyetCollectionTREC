<DOC>
<DOCNO> 78500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo13.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili'den Fenerbahçe ve MHK'ye yaylım ateşi.. 
</HEADLINE>
<TEXT>

     Beşiktaş Kulübü Başkanı Serdar Bilgili, Fenerbahçe maçının orta hakemi Muhittin Boşat, yardımcı hakem Evren Dölek, Merkez Hakem Kurulu MHK ve Fenerbahçe Kulübü hakkında sert açıklamalarda bulundu. 
     Başkan Bilgili, yönetim kurulu üyeleriyle birlikte kulüp binasında düzenlediği basın toplantısında, Beşiktaş-Fenerbahçe maçı öncesinde utanç verici girişimlerde bulunulduğunu, sonuçta da tehditlere boyun eğilerek, sahaya birer tetikçi olarak Muhittin Boşat ve Evren Dölek adlı şahısların salındığını söyledi. 
     Bu şahısların hakeme bile gerek olmayacak kadar sakin ve olumlu geçen maçı, bir anda katlettiklerini öne süren Bigili, ''Beşiktaş'ın 1 yıllık emeğini ve kulübümüze en az 5-6 milyon dolar gelir getirecek olan Şampiyonlar Ligi'ne katılma hakkını gasp etmişlerdir. MHK de gasp eyleminin başlıca suç ortağı olmuştur'' diye konuştu. 
     
     "Yıldırım Yavuz'u aradı" 

     Bilgili, maç yönetimindeki acizliği defalarca kanıtlanmış ve verdiği kart kararlarıyla Beşiktaş'ın haklarını daha önce de yemiş olan Muhittin Boşat ve yardımcılarının ataması yapılır yapılmaz, Fenerbahçe Kulübü Başkanı Aziz Yıldırım'ın 11 Nisan Perşembe günü MHK Başkanı Bülent Yavuz'u aradığını ifade etti. 
     Yıldırım'ın MHK Başkanı'na, Sahada aleyhimize bir şey olursa, Türkiye'yi başınıza yıkarım dediğini kaydeden Bilgili, şunları söyledi 
     ''Fenerbahçe Kulübü Başkanı, bunları söyleyerek alenen ağır bir tehditte bulunma cüretini gösterebilmiştir. MHK Başkanı Yavuz, tehdit olayından sonra Futbol Federasyonu Başkanı sayın Haluk Ulusoy'u derhal haberdar etmiş olmasına rağmen, maalesef bu tehditi sineye çekmiş, bu tehditin altında ezilmiş ve basiretsiz hakemlerin bugüne kadar olduğu gibi baskılar altında maçı yönetmesine yine sessiz kalmıştır. Bunun sonucunda Beşiktaş-Fenerbahçe maçının 3 puanı sürekli olarak verdikleri demeçlerle Federasyonu ve ligi karalayan MHK'yı tehdit eden, ve disiplin kurulunun cezasını hiçe sayan bir kulübe diyet olarak sunulmuştur.'' 
     
     "Hakemler talimatı yerine getirdi" 

     Bilgili, federasyon ve MHK'nın tehditler altında ezilmişken ve hak mahrumiyeti cezası almış bir kulüp başkanının protokol tribününün ön sırasında devletin üst düzey yetkilileriyle birlikte oturmuşken, Muhittin Boşat gibi acizliği ve yetersizliği defalarca kanıtlanmış bir kişiyle kim olduğu ve ne amaçla bu maça verildiği meçhul Evren Dölek adlı şahsın hangi baskı veya vaatlerle sahaya çıkmış olacağını kestirmenin hiç de zor olmadığını kaydetti. 
     ''Sözü geçen kişilerin sahadaki karar ve tavırları, aldıkları talimatı harfiyen yerine getirdiklerini göstermektedir'' diyen Bilgili, konuşmasını şöyle sürdürdü 
     ''Aynı Muhittin Boşat'ın geçen yılki Fenerbahçe maçında futbolcularımıza yapılan sertlikleri görmeyerek Ahmet Dursun'a nasıl haksız bir kırmızı kart gösterdiği, bu yılki Galatasaray maçında takımımız 2-0 öndeyken verdiği anlamsız ve gereksiz kararlarla oyunun temposunu nasıl düşürdüğü, Çaykur Rizespor-Diyarbakırspor maçını boks maçı sanıp önündeki yumruklama olayına nasıl seyirci kaldığı, görev aldığı maçlarda pozisyonları nasıl 30-40 metre uzaktan izlediği herkesin malumudur. Hal böyleyken hakemlikten hiç bir biçimde nasibini almamış bu kişinin ve bayrağına bile sahip olamayan Evren Dölek'in hala hakemlik yapıyor olması ve Beşiktaş-Fenerbahçe maçına verilmeleri futbolumuz için utanç vericidir ve asıl şaibe kaynağıdır.'' 
     
     "Cesareti nereden aldılar" 

     Hakemlerin böylesine bir skandal yönettikten sonra kendilerine en az 6 ya da 1 yıl maç verilmeyeceğini bildiklerini belirten Bilgili, ''Ancak onlar maçı katletmek ve Beşiktaş'ın Şampiyonlar Ligi'nden elde edeceği 5-6 milyon dolarını gasp etme cesaretini gösterebildiler. Sözü geçen kişiler bu cesaretlerini hangi güvencelerden, hangi sözlerden ve hangi vaatlerden aldılar. Bugün asıl üzerine durulması gereken ve sorgulanması gereken budur'' diye konuştu. 
     
     Fenerbahçe 2. Başkanı da kabul etti" 

     Serdar Bilgili, Beşiktaş'ın dünkü maçta hakkının yendiğini ve canının yandığını maçtan sonra bizzat Fenerbahçe İkinci Başkanı Nihat Özdemir'in de kabul ettiğin ifade etti. 
     Özdemir'in maç sonrası, ''Biz lig şaibeli derken Beşiktaş bizi yalnız bırakmıştı. İşte bu akşam canları acıyınca şaibeyi gördüler'' dediğini kaydeden Bilgili, Özdemir'in maçın ve hakemin davranışlarının şaibeli olduğunu, hakemlerin de Beşiktaş'ı yakmayı amaçladığını resmen açıkladığını vurgulayarak, ''Bu Türk sporu için gerçekten esef ve utanç vericidir. Öte yandan Fenerbahçe Başkanı maç öncesinde televizyon kameralarına ligin şaibeli olduğunu belirtmiş ve bu şaibe hemen ardından sahada bütün görkemiyle izah edilmiştir'' dedi. 
     Beşiktaş olarak her zaman kendi güçlerine güvendiklerini, başarılarını tırnaklarıyla söke söke kazandıklarını, her zaman kavgadan uzak durduklarını, kurumları ve hakemleri koruduklarını anlatan Bilgili, ''ancak görülmektedir ki, şaibe şaibe diye bağıranlar, futbolumuzu şaibe batağına batırmışlardır. MHK, bu saldırılar karşısında aciz kalmış, tehditlere boyun eğmiş, Muhittin Boşat ve Evren Dölek gibi maşaları futbolu katletsinler, Beşiktaş'ın haklarını gasp etsinler diye sahaya salmıştır'' diye konuştu. 
     Esas yapılması gerekenin bu kişilerin MHK Başkanı ve üyeleriyle olan ve iki yıldır süre gelen ilişkilerinin araştırılması olduğunu belirten Bilgili, ''Bugün bütün kulüp başkanları istedikleri zaman MHK Başkanı'nı arayıp emirler ve hatta tehditler yağdırabilmetedir. Şunu açıkca belirtmek isterim ki, ben Beşiktaş Kulübü Başkanı olarak MHK Başkanı'nı bir kez dahi aramış değilim'' şeklinde konuştu. 
     
     "Değerlerimizi satışa çıkarmayız" 

     ''Bizler 3 puan için ya da başka karanlık çıkarlar için değerlerimizi satılığa çaıkarmayız'' diyen Bilgili, ''Ancak böylesine kokuşmuş ve temel kuralları yerle bir edilmiş bir ligde yer almaktan gerçekten utanç duyduğumuzu da belirtmek isterim'' dedi. 
     Bundan böyle Muhittin Boşat ve Evren Dölek gibi hakemliğin yüzkaralarına karşı her zeminde haklarını sonuna kadar arayacaklarını vurgulayana Bilgili, şunları söyledi 
     ''Bu ülkede sadece gördüğünü çalan, sadece ve sadece futbolun hizmetinde olan hakemlerin en büyük destekçisi olacağız. Bu ülkede kurumların eyyam yapmadan, tehditlere boyun eğmeden futbolumuza hizmet etmesi için mücadele edeceğiz. Beşiktaş'ın hakkını yemeye yeltenenlerin yakasına yapışacağız. Beşiktaş spor dünyamızda namusun, temizliğin ve ahlaklılığın teminatıdır. Öyle olmaya da devam edecektir.'' 
     
     "MHK'nın kesinlikle değiştirilmesini istiyoruz" 

     Serdar Bilgili, MHK'nın kesinlikle değiştirilmesini istediklerini belirterek, ''Şeffaf ve demokratik bir MHK istiyoruz. Bu şartlarda ligin devam etmesi mümkün değildir'' dedi. 
     Bilgili, basın mensuplarının, Geçen perşembe günü öğrendiğiniz tehdidi neden daha önce açıklamadınız sorusuna, ''Ben Futbol Federasyonu'nda Haluk Ulusoy ile birlikteyken gerçekleşen telefon görüşmesinden öğrendim. Tesadüfi bulunduğum bir ortamda duyduğum şeyi açıklamayı etik ve ahlak anlayışına uygun bulmadım. Ayrıca kişilerin bu tehdidin altında ezilmesini istemedik. Ancak gelişen olaylar, bu tehditlerin maalesef gerçekleştiğini gösterdi'' diyerek sözlerini tamamladı. 
     

     
</TEXT>
</DOC>
