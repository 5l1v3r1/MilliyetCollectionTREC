<DOC>
<DOCNO> 97803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur38.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Bahçeli ile görüştü, milleti meclis'e baskı yapmaya çağırdı 
</HEADLINE>
<TEXT>

     DYP Genel Başkanı Tansu Çiller, MHP Genel Başkanı, Devlet Bakanı ve Başbakan Yardımcısı Devlet Bahçeli'den, Avrupa Birliği'ne uyum yasalarının temel yasa olarak TBMM'de görüşülmesi konusunu bir kez daha düşünmesini istediklerini söyledi. 
     Çiller, Bahçeli ile TBMM'de yaptığı görüşmeden sonra bir basın toplantısı düzenledi. 
     TBMM'nin yapacağı olağanüstü toplantıda öncelikle seçim kararı alınması gerektiğini ifade eden Çiller, ''Ancak milletimiz hem AB hem de seçim yasalarında değişiklikler yapılmasını beklemektedir'' dedi. 
     Millete ve sivil toplum örgütlerine ''Bu düzenlemelerin yapılması için Meclis üzerinde baskı kurun'' çağrısında bulunan Çiller, seçim ve siyasi partiler yasalarında değişiklik yapılmadığı sürece ''Türkiye'deki korku refleksinin devam edeceğini'' söyledi. Tansu Çiller, AB, seçim ve siyasi partiler yasalarının temel yasa olarak ele alınmasını sağlamayanları millete şikayet edeceklerini bildirdi. 
     Yapılacak seçimde tercih sisteminin de getirilmesini de isteyen DYP Lideri, ''Ben kendimi padişah olarak görmek istemiyorum. Millet tercihini kullansın ve vekilini seçsin'' diye konuştu. 
     ''Bahçeli'den AB yasalarının temel yasa olarak ele alınması konusunu bir kez daha düşünmesini istedik'' diyen Çiller, bir gazetecinin sorusu üzerine, ''Sayın Bahçeli, Seçim Yasası'nda yapılması düşünülen değişikliklerin 3 Kasım'da seçim yapılmasına ilişkin teklifin içine alınabileceğini, ancak diğer konularda geç kalındığını söyledi'' karşılığını verdi. 
     





</TEXT>
</DOC>
