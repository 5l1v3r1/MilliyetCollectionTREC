<DOC>
<DOCNO> 71564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/dunya/adun.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
En kanlı gün 
</HEADLINE>
<TEXT>

Filistin-İsrail çatışmasında 35 Filistinli ile 5 İsrailli öldü. Arafat, katliamın durdurulması için’ ABD’yi acil müdahaleye çağırdı 
     DIŞ HABERLER SERVİSİ 

     2000 yılının Eylül ayından beri sürmekte olan Filistin - İsrail çatışması kontrolden çıkıyor. Dün bölgedeki "en kanlı gün" yaşandı ve Batı Şeria, Gazze, Nablus, Tulkerim, Han Yunus ve Beytüllahim’de çıkan çatışmalarda 35 Filistinli ile beş İsrailli öldü. Amerikalı arabulucu Anthony Zinni’nin bölgeye gideceğinin açıklanmasına rağmen bir türlü dinmek bilmeyen çatışmalarda, her iki taraftan yaralı sayısı da 50’yi geçti. 
     Filistin lideri Yaser Arafat, olaylar üzerine, ABD Dışişleri Bakanı Colin Powell’la bir telefon görüşmesi yaparak, "İsrail ordusunun yaptığı katliamı durdurmak için ABD’nin acil olarak müdahale etmesini" istedi. 
     
     İsrail doktor vurdu 
     Dünün çarpıcı olaylarından biri de, Filistinli bir doktorun hedef gözetilerek vurulması oldu. Beytüllahim yakınlarındaki El Hader köyünde özel bir hastanenin başhekimi, İsrail tankından açılan ateşle başından vurularak öldürüldü. İsrail askerleri geçen hafta da bir Filistin ambulansını hedef almışlardı. 
     İsrailliler ayrıca dün Gazze Şeridi’nde ele geçirdikleri bir Filistin ambulansını kamuflaj olarak kullanarak içinden Filistinlilere ateş açtı. Filistin Sağlık Bakanı Ryad Zanun’un ifadesine göre bu ateş sırasında biri çocuk, dört Filistinli yaralandı. 
     Dünkü çatışmalar aynı zamanda, Filistin tarafından bugüne kadarki en üst düzey yetkilinin ölümüne sahne oldu. İsrail askerleri, Gazze Şeridi’nin güneyindeki Ulusal Güvenlik Güçleri’nin komutanı Tümgeneral Ahmed Mefrec’i dün sabah otomobilinde bulunduğu sırada vurarak öldürdü. 
     



 DÜNYA 










</TEXT>
</DOC>
