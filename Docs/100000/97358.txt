<DOC>
<DOCNO> 97358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur17.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ilk kez Genel Başkan olarak konuştu... 
</HEADLINE>
<TEXT>

     Yeni Türkiye Partisi Genel Başkanı İsmail Cem, Türkiye'nin üretimsizlik, işsizlik ve eşitsizlik olmak üzere üç büyük meselesi bulunduğunu belirterek, ''Ekonomi insandır. 
     Bizim ekonomi anlayışımız, o insanın mutluluğu içindir'' dedi. 
     Yeni Türkiye, bugün resmen kurulduktan sonra ilk grup toplantısını da yaptı. Genel Başkan İsmail Cem, Gazeteci Metin Toker için TBMM'de düzenlenen törenin ardından yapılan ilk grup toplantısındaki konuşmasında, Yeni Türkiye'nin ilkelerini anlattı. 
     Cem, siyaset sahnesine Türkiye'ye yenileştirmek işleviyle yola çıktıklarını belirterek, her alanda yenileşmeye ihtiyaç bulunduğunu söyledi. Atatürk'ün çizdiği hedefleri bilgi çağına ulaştırmak ve güçlendirmek için partinin kurulduğunu anlatan Cem, ''Yenileşme dedim, hayatın her alanında'' şeklinde konuştu. 
     Türkiye'de insanın önünde engeller olduğunu anlatan Cem, şunları kaydetti 
     ''Çok şeye yeniden başlamak lazım. Çok şeyi yeniden düşünmemiz lazım. Yenileşme bir bakıma zihinlerimizi, gönüllerimizi yenilemek anlamı taşır. Yenileşme bir bakıma korkulara, çekingenliklere bir başkaldırı anlamı taşır. 
     Şunu bilmeliyiz ki, bizim insanımız büyük insandır. Bizim milletimiz büyük milletir. Ve bizim korkacak hiçbir şeyimiz yoktur, kendi korkularımızın dışında... Vehimlerden kurtulmak, korkuları bir yana bırakmak, cesaretle bilgi çağının Türkiye'sini oluşturmak ve şekillendirmek. 
     Türkiyemizin üç büyük meselesi var üretimsizlik, işsizlik ve eşitsizlik. Partimiz, artan, büyüyen ve yaygınlaşan refah için yeni bir strateji oluşturacak. Bir defa şunu dikkate almalıyız. Ekonomi sadece bir rakamlar yığını, istatistikler tablosu değildir. Ekonomi insandır. Bizim ekonomi anlayışımız işte o insanın mutluluğu içindir. 
     Yoksa rakamlardaki düzelmeler, bozulmalar, o pek ilgilendirmiyor bizim insanımızı. 
     Biz ekonomi dediğimizde önce insan diyoruz.'' Yeni Türkiye Partisi Genel Başkanı İsmail Cem, ''erken seçime hazır olduklarını'' söyledi. 
     İsmail Cem, partisinin grup toplantısında yaptığı konuşmada, Avrupa Birliği AB ve erken seçim konusundaki görüşlerini dile getirdi. 
     AB yasalarına, bilgi ve tecrübe birikimiyle ellerinden gelen katkıyı sağlayacaklarını ifade eden Cem,''Bunun ne ön koşulu ne de koşulu var. Biz üzerimize düşen herşeyi yaparız. Bu konuda yaptıklarımız, yapacaklarımızın teminatıdır.'' dedi. 
     Erken seçim tartışmalarına da değinen Cem, bu konuda ise şunları söyledi 
     ''Bu konuda yanlış hesap yapılmasın. Biz Yeni Türkiye, erken seçimi partimizin daha büyümesi konusunda, katkı mı olur, engel mi olur diye görmeyiz. Biz vaktimiz az mı çok mu diye bakmayız. Çünkü biz Türkiye'nin önündeki vaktin daraldığını görmekteyiz ve erken seçime hazırız, bunu yapalım diyoruz.'' Yeni Türkiye Partisi Genel Başkanı İsmail Cem, Türkiye'nin ''en ciddi, en yürekli hareketi olacaklarını'' belirterek, bugün var olan anlayış ve yapıyla Türkiye'nin yönetilemeyeceğini söyledi. 
     Cem, partisinin grup toplantısında yaptığı konuşmada, Türkiye'deki üç sorunun ''üretimsizlik, işsizlik ve eşitsizlik'' olduğunu vurgulayarak, bütün gücüyle üretime yönelmesi durumunda o zaman işsizlik meselesini çözebileceğini kaydetti. Cem, şöyle konuştu 
     ''Üretimi artırmadan işsizliği engelleyemeyiz. İşsizliği engelleyemezsek eşitsizliği azaltamayız. Bugünün teknolojisinde bu üçünü tek tek alıp, tek tek mücadele etmek diye bir şey yok. Bugün üçüyle birlikte mücadele edeceğiz. Belki de Türkiye'de eksik olan o... 
     Partimizin öncülüğünde bu üç belayla birlikte mücadele edeceğiz. 
     Akılla, ciddiyetle... Ciddiyetsizlikten kurtularak mücadele edeceğiz.'' Cem, Türkiye'deki vergilerin hiçbir komşusuyla kıyaslanamayacak ölçüde olduğunu, bu şekilde de onlarla rekabet edilemeyeceğini dile getirdi. İsmail Cem, ''Yanlış anlaşılmasın, Yeni Türkiye'nin öncülüğünde hemen her şey düzelecek... Hayır. Ama biz Türkiye'de bu üç bela ile mücadele etmenin sadece cesaretini değil, bilgisini, iradesini getirmekteyiz. Bizim partimiz, Türkiye'yi üretimsizlikten, işsizlikten, eşitsizlikten kurtarmak için halkımızın en ciddi, en yürekli hareketi olacaktır'' dedi. 
     
     ''İŞİMİZİ CİDDİ YAPMIYORUZ'' 

     Yeni Türkiye'den ''ciddiyet'' sözünün çok duyulacağını anlatan Cem, şöyle konuştu 
     ''Ciddiyet... Bana göre Türkiye'mizin en büyük eksiği. Biz işimizi ciddi yapmamaktayız. Özellikle de Türkiye'yi yönetenler, hepimiz. Bu memleket, bu insan çok güçlü. Garip bir şekilde gelişme de oluyor. 
     İnsan bazen düşünmeden kendini alamıyor Biz bir de işimizi ciddi yapabilseymişiz, acaba Türkiyemizi ne kadar ilerletebilirdik diye insan düşünüyor. 
     Bir defa böyle bu anlayışla, bu bakanlıklarla, bu yapılarla Türkiye yönetilemez. Mümkün değildir. Bir Başbakanın 36 bakanlıklı bir hükümeti yönetmesi mümkün değildir. İnsan üstü bir güce sahip olsa da bunu yapamaz. Düşünebiliyor musunuz, 36 tane bakanlık Herkesin başka meselesi var, herkesim başka iş yapıyor. Ve başbakan bütün bu bakanlıkları koordine edecek. Hepsine talimat verecek.'' 
     
     ''KIZ TORUNUM OLDU'' 

     Genel Başkan İsmail Cem, Türkiye'nin 36 bakanlı bir hükümetle yönetildiğini, böyle kalabalık bir kabinenin ''dünyada eşi benzeri bulunmadığını'' söyledi. Türkiye'nin kendine çeki düzen vermesi ve etkin bir devlet mekanizması oluşturması gerektiğini anlatan Cem, parti olarak aileye, gençlere ve çocuklara ayrı bir önem verdiklerinin altını çizdi. 
     İsmail Cem, aile ve çocuktan sözederken, bu sabah bir kız torun sahibi olduğunu bildirdi ve ''bugün iki doğum gününü birden kutladım'' dedi. 
     Yeni Türkiye'nin şu veya bu partinin seçmenine yönelecek diye bir bakışının olmadığını ifade eden Cem, toplumun tüm kesiminden destek istediklerini kaydetti. 
     
     ÖZKAN, GRUP TOPLANTISINA KATILMADI 

     İsmail Cem, Yeni Türkiye'nin kurulması ile siyasi hayatının en önemli kararını verdiklerini bildirerek, konuşmasını, ''Başlattığımız bu büyük yürüyüşün milletimize hayırlı olmasını diliyorum'' diyerek tamamladı. 
     İstanbul Milletvekili Hüsamettin Özkan'ın katılmadığı grup toplantısında partinin grup yönetimi için seçim yapılacak. 
     





</TEXT>
</DOC>
