<DOC>
<DOCNO> 79840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sontur09.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, Necmettin Erbakan'ın arkadaşının utancını yaşıyor 
</HEADLINE>
<TEXT>

     Fransa'da cumhurbaşkanlığı seçimlerinde Devlet Başkanı Jacques Chirac'la 2. tura kalan aşırı sağcı Jean-Marie Le Pen'in başarısı Fransızların utancı oldu. 
     Yalnız Fransa değil tüm Avrupa Le Pen'in şaşkınlığını yaşıyor. 
     Bugüne dek en düşük katılımlı seçimlerde, seçmenin sandığa ilgisizliğinin de bir sonucu olarak beklenmedik patlama yapan Le Pen'i Türk kamuouyu Necmettin Erbakan ile olan yakınlığıyla da tanıyor. 
     Fransa'nın aşırı sağcı Ulusal Cephe lideri Jean Marie Le Pen, 1997 yılının Ağustos ayında Türkiye'ye gelmişti. Aşırı sağcı ve koyu ırkçı olan Le Pen ve partisi, yabancı işçilere ve kültüre de düşmanlığı ile de tanınmasına karşın Türkiye'de sürpriz bir buluşma gerçekleşmişti. 
     Yargıtay Cumhuriyet Bassavcısı Vural Savaş'in Anayasa Mahkemesi'nde açtığı kapatma davasi savunmasını hazırlamak için hukukçu kurmaylarıyla Altınoluk'ta bulunan dönemin RP Lideri Necmettin Erbakan, Jean Marie Le Pen'le gizlice buluşmuştu. 
     İddialara göre görüşmeyi dönemin RP Genel Başkan Yardımcısı Abdullah Gül ayarlamıştı. Gül, özel yatıyla Ege kıyılarında dolaşan Le Pen'i aramış ve Erbakan'ın görüşme talebini iletmişti. 
     Necmettin Erbakan'ın Altınoluk'taki yazlığına birkaç kilometre uzaklıktaki Elbis Otel'de biraraya gelen ikili, altı saatlik uzun bir görüşme yapmıştı. 
     Görüşmede Erbakan, Le Pen'den partisinin kapatılmaması için destek istemişti. 
     Görüşmenin duyulmasından sonra kamuoyunda oluşan tepkileri dönemin Refah Partili milletvekilleri yatıştırmaya çalışmış "Zıtların birliği gerçekleşti. Hocamız, Le Pen'e nasihatlerde bulundu. Türkiye'yi anlattı" diye açıklamalar yapmıştı. 
     
</TEXT>
</DOC>
