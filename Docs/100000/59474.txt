<DOC>
<DOCNO> 59474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko15.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancar taban fiyatı 50 bin lira olarak belirlendi 
</HEADLINE>
<TEXT>

     Sanayi ve Ticaret Bakanlığı, pancar taban fiyatının, 1 Ağustos 2001'den geçerli olmak üzere, geçen yıla kıyasla yüzde 50 artırılarak 50 bin lira olarak belirlendiğini bildirdi. 
     Bakanlık'tan yapılan açıklamaya göre, pancar taban fiyatı ile alım esaslarını içeren ''2001 Pancar Fiyat kararnamesi'', Cumhurbaşkanı Ahmet Necdet Sezer tarafından imzalandı. Kararname Resmi Gazete'de yayımlanmak üzere Başbakanlığa gönderildi. 
     Kararname uyarınca, 2001 yılında üretici tarafından teslimi taahhüt edilen ''yüzde 15 toleranslı, yüzde 16 ve üzeri polar şeker içeren, firesi düşürülmüş'' bir kg pancarın fiyatı 50 bin lira olarak belirlendi. 
     Sanayi ve Ticaret Bakanlığı açıklamasında, ekonomik istikrar programı hedeflerine ilişkin gelişmelerin netleşmesi, 2001 yılı pancar fiyatının programdan alınan sonuçlara göre belirlenmesi, bu suretle üreticilerin reel anlamda gelir kaybına uğramasının önüne geçilmesi amacıyla yapılan çalışmaların sonuçlandığı, 2001 yılı Pancar Fiyat Kararnamesi'nin Cumhurbaşkanı tarafından imzalanarak, 1 Ağustos 2001 tarihinden geçerli olmak üzere, yürürlüğe girdiği hatırlatıldı. 
     Açıklamaya göre, Ağrı, Erciş, Erzurum, Kars ve Muş fabrikaları ile bu fabrikalara bağlı bölgelerdeki üreticilere pancar veriminin arttırılmasını teşvik amacıyla, her kilo pancar için, 2 bin 300 TL prim ödenmesi kararlaştırıldı. 
     2001 yılı ürünü olarak üreticilerden bugüne kadar 9 milyon 748 bin 
     ton pancar alındığı kaydedilen açıklamada, buna karşılık üreticilere 28 Aralık itibariyle 52.2 trilyon TL'si ayni, 175.8 trilyon TL'si 
     nakdi avans olmak üzere, toplam 228 trilyon TL ödeme yapıldığı belirtildi. 
     Açıklamada, yapılan ödemelerin, toplam pancar bedelinin yaklaşık yarısına karşılık geldiği kaydedildi. 
     






</TEXT>
</DOC>
