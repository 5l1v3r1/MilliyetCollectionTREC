<DOC>
<DOCNO> 92672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo03.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Yarından itibaren 1 ay futbol konuşmayacağım" 
</HEADLINE>
<TEXT>

     17. Dünya Kupası'nda yarın ev sahibi takımlardan Güney Kore ile yapılacak 
     üçüncülük maçı öncesi Milli Takımlar Teknik Direktörü Şenol Güneş, bir basın toplantısı düzenledi. 
     Şenol Güneş toplantıda, Brezilya maçının kendilerini çok üzdüğünü belirterek, ''Ancak kaybetmek dünyanın sonu değil. Önemli olan tecrübe kazanmak ve futbolumuzu geliştirmekti. Bunu da yaptık. Kore'de olmaktan mutluyuz. Dünya Kupası'na burada başladık, burada bitireceğiz. Tarihi dostluklarımıza yenilerini kattık, daha da yakınlaştık. Evimizdeyiz. Bizim için şölen ve keyif aldığımız bir turnuva oldu'' diye konuştu. 
     Güneş, sözlerini şöyle sürdürdü 
     ''Dünya Kupası'nda 62. maçı oynadık. Yarın da son maçımızı yapacağız. Dünya Kupası'na renk ve ses getiren 2 takım var. Güney Kore ve Türkiye. Arzum bu 2 takımın final oynamasıydı. Dünya Kupası daha renkli olurdu. Ama üçüncülük-dördüncülük maçı oynayacağız. Dünya üçüncüsü olmak da sevindirici olacak. Kazanmak istiyoruz.'' Güneş, Güney Kore ile yapılacak maça da değinerek, ''Güney Kore'nin, Dünya Kupası'nda bizden daha çok tecrübesi var. Daha önce Almanya'da yaptığımız özel maçta 0-0 berabere kalmıştık. Genç, koşan, rakibinin oyunun bozan ve iyi oyun kuran bir takım. Burada gördüğümüz tesisler, altyapıya ne kadar önem verdiklerini gösteriyor. Ev sahibi olmanın avantajını kullanmak isteyeceklerdir. Dünya Kupası nedeniyle uzun bir kamp dönemimiz oldu. Bizde şu an kamp yorgunluğu var. Güney Kore ise kamp yorgunluğunu, zihinsel ve bedensel olarak daha az yaşayan bir ülke. Bu da yarınki maça etki yapabilir. Biz müsabakalara daha az dinlenmiş olarak çıkıyoruz'' diye konuştu. 
     Güneş, Çin maçı dışında fikstürde ilk yazılı takım olamadıklarını kaydederek, şöyle konuştu 
     ''Oynadığımız futbolla Dünya Kupası'na ayrı bir renk ve soluk getirdik. Hiçbir takımı kendimizden üstün görmedik. Bütün zorlukları aştık. Maç kaybettiğimiz zaman pes etmedik. Dünya takımı olmak istedik ve bunu başardık. En iyisini yapmak istedik, yaptık. Bize cesaret verenleri kahraman ilan ettik. Halkımıza umut ve gurur verdik. Futbol sahalarının efendisi olmak istedik, bunu da başardık. Şimdi de dünya üçüncüsü olmak istiyoruz. 
     Bu başarımızla çocuklarımızın futbola olan heyecanının artmasını sağladık. Bundan sonra da futbolun okullara girmesini sağlayacağız. Bu başarının ekonomik ve sosyal yönden sıkıntıları olan ülkemizin kendine daha çok güvenmesini sağlayacağına inanıyorum.'' Güneş, çok yoğun bir dönemden çıktıklarını ifade ederek, ''2 yıllık bir hazırlıktan geliyoruz. Yarından itibaren 1 ay futbol konuşmayacağım. Deniz kenarında veya dağ tepesinde temiz hava alacağım. Ama kesinlikle futboldan uzak olacağım'' dedi. 
     Güneş, hedefi Dünya Kupası olan bir takımın bu hedeften uzaklaşmasının ve hedef küçültmesinin moral açısından zor olabileceğini kaydederek, ''Final oynamak isteyen 2 ülke Güney Kore ve Türkiye bunun üzüntüsünü yaşıyor. Ama bize Dünya Kupası öncesinde 'üçüncülük-dördüncülük maçı oynamak ister misiniz' diye sorsalar, seve seve kabul ederdik'' diye konuştu. 
     Güneş, konuşmasını şöyle sürdürdü 
     ''Dünya Kupası, ilk defa 2 kıta dışında bir kıtada yapıldı. Avrupa takımlarıyla hiç oynamadık. Hep tanımadığımız takımlarla oynadık. Tecrübe eksikliğimiz vardı. Uzak olduğu için taraftarlarımız da pek gelemedi. Müthiş heyecan duyan 2 ev sahibi takımla da oynama şansı bulan tek takımız. Ama 2006'da Almanya'da bulunan çok sayıda Türk vatandaşıyla, ev sahibi konumunda olacağız.'' Güneş, futbolcularının şu an Brezilya yenilgisi sonrasında üzüntülü olduğunu belirterek, ''Ne kadar büyük iş yaptıklarını evlerine gidince anlayacaklar. Burada sadece oteli, antrenman sahasını ve maç sahasını gördüler. Şimdi iş zamanı, işlerini yapıyorlar. Mutluluklarını ve anılarını sonra anlatacaklar'' diye konuştu. 
     Güneş, yarınki maçta final heyecanı olmayacağını, normal bir maç olarak gördüklerini ve milli maç ciddiyetiyle oynayıp kazanacaklarını ifade ederek, konuşmasını şöyle tamamladı 
     ''23 oyuncum da birbirinden değerlidir. Sevdiğim veya sevmediğim için kimseye formayı vermem. Sadece takımın başarısı için ne gerekiyorsa onu yaparım. Yarın da böyle olacak. Takımda bir değişiklik yapmayı düşünmüyorum. Brezilya'nın Dünya Kupası'na daha yakın olduğunu düşünüyorum. Almanya zorlu bir ekip. Tam bir turnuva takımı ama oyun düzeni ve kapasite olarak Brezilya'nın Dünya Kupası'nı almasını bekliyorum. Bu da C Grubu'nun ne kadar zorlu olduğunu gösterir. 
     2006 Dünya Kupası bizim için çok önemli. 4 yıl uzun bir süre ama şimdiden çalışmak zorundayız. Benim sözleşmem 2004 yılında sona eriyor. 2004 yılına kadar da takımın başındayım. 
     Ergün ve Hasan Şaş'ın bazı sakatlıkları var. Ciddi olup olmadığını bilemiyoruz. Bugün son idmanda son durumlarına bakacağız.'' 
     





</TEXT>
</DOC>
