<DOC>
<DOCNO> 67155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/guncel/agun.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakımızı içelim... Şu Kıbrıs’ı çözelim 
</HEADLINE>
<TEXT>

Ortaköy’de konuğumuz olan Kıbrıs Rum Kesimi Dışişleri Bakanı Kasulides rakısını yudumlarken "Kıbrıs’ta Rumlar ve Türkler bir arada olmalı. Doğru olan bu" dedi 
     YORGO KIRBAKİ - İstanbul 

     Avrupa Birliği - İslam Konferansı Örgütü toplantısı için İstanbul’a gelen Kıbrıs Rum Kesimi Dışişleri Bakanı Yannakis Kasulides, Ortaköy’de Milliyet’in konuğu oldu. Boğaz’a hayran kalan Kasulides, Türk yemeklerini ve ekmek kadayıfını çok beğendi ve "Kıbrıs’ta da benzerleri var ama Türk yemekleri biraz daha lezzetli" dedi. 
     
     Rumlar kötü değildir 
     Kasulides İstanbul’dan KKTC Devlet Başkanı Rauf Denktaş’a "Haydi bu sorunu çözelim" çağrısında bulunurken Türk - Yunan anlaşmazlıkları ve Kıbrıs sorununun çözülerek bu ülkelerin Batı medeniyetinin sınırlarını birlikte koruma rolünü üstlenmeleri gerektiğini söyledi. Babası Lefkoşa’daki "Tahtakale Mahallesi"nden olan ve ikinci kez İstanbul’u ziyaret eden Kasulides Milliyet’e "Kıbrıslı Rumlar kötü değildir. Kimseye düşmanlık beslemiyoruz. Türkiye’ye dostluk elimizi uzatmak istiyoruz. Kıbrıslı Türklerin güvenlikleriyle ilgili endişelerinin yersiz olduğunu anlatmak istiyorum" dedi. 
     
     Türkler misafirperver 
     Kıbrıs sorunu çözüldüğünde pekçok Kıbrıslı Rumun Türkiye’yi ziyaret edeceklerini belirten Kasulidies, "Türk halkı çok misafirperver. Eminim kızım da İstanbul’a gelse memnun kalacak" diye konuştu. Denktaş için "Korkarım ki geçmişin esiri. Geçmiş geleceği görmesine engel oluyor. Geçmişteki acıları taşıyor ama gelecek Kıbrıs’ta Rumlar ile Türklerin bir arada yaşamasıdır" diyen Kasulides, Dışişleri Bakanı İsmail Cem hakkında da "Meseleleri barışçı yollardan ele almak istiyor ancak Türkiye’de Kıbrıs konusunda ilk söz Cem’e ait değil" dedi. 
     
     Cem’le bir konuşabilsek... 
     Cem ile sıfatlı veya sıfatsız görüşmeye hazır olduğunu, Cem’e yalnış anlaşılan pek çok şeyi anlatmaya istekli olduğunu kaydeden Kasulides, Kıbrıs sorununun çözülmesinin ardından Denktaş, Cem ve Papandreu ile birlikte Boğaz’da rakı içmeleri temennisinde bulundu. Kıbrıs sorununun çözülmesinin Türkiye’nin güvenliği açısında yararlı olacağını, Kıbrıs’ta Türk askerinin sadece Rumlar’da güvensizlik duygusu yaratmaya yaradığını kaydeden Kasulides, çözüm halinde Kıbrıs’ta iki tarafta da bulunan milliyetçi çevrelerin barışı bozmaya teşebbüs edemeyeceklerini açıkladı. 
     
     Kızımı düşünüyorum 
     Son dönemlerde Türkiye ve Türkler hakkında kitaplar okuyan ve Osmanlı tarihi hakkında da bilgi toplamaya çalışan Kasulides, "Ben bugün Kıbrıs’ta rahat yaşıyorum. Güvenliğim ve maddi durumum yerinde. Ancak bir baba olarak kızımın gelecekte güvenlik içinde olacağını teminat altına alamıyorum. Bu yüzden Kıbrıs sorunu çözülmelidir. Kıbrıs’ta Türkler ve Rumların birlikte yönetecekleri bir devlet tüm bölgenin yararınadır. 2002 yılı içinde AB’nin üyelik müzakerelerinin başlaması için Türkiye’ye bir tarih vereceğini de sanmıyorum" dedi. 
     



 GÜNCEL 



















</TEXT>
</DOC>
