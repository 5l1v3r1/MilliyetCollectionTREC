<DOC>
<DOCNO> 72839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur19.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum yasa tasarısı meclis'te... Tasarı neler öngörüyor... 
</HEADLINE>
<TEXT>

     AB müktesebatının üstlenilmesine ilişkin Türkiye Ulusal Programı'nda yer alan siyasi kriterlere uyum amacıyla hazırlanan ''çeşitli kanunlarda değişiklik yapılması hakkında kanun tasarısı'' TBMM'ye gönderildi. 
     Başbakanlık'tan yapılan yazılı açıklamada, söz konusu yasa tasarısının ''TBMM'ye sunulduğu'' bildirildi. 
     Açıklamaya göre, tasarı şu düzenlemeleri içeriyor 
     ''1. Kaymakamlığa sadece mülki idare amirliği hizmetleri sınıfından olanların vekalet edebilmesi, 2. Devletin ülkesi ve milletiyle bölünmez bütünlüğü, Cumhuriyetin 
     temel ilkeleri ve milli güvenlik aleyhinde işlenmiş bir suçtan dolayı mahkumiyet halinde mevkute veya basımda kullanılan alet ve makinaların müsaderesine karar verilebilmesi, 3. Suç teşkil eden yazının yayımlandığı mevkutenin, üç günden bir aya kadar kapatılabilmesi yerine, 1 günden 15 güne kadar kapatılabilmesi ve bu kapatma süresi içinde yayıma devam edenler veya o mevkutenin açıkça devamı niteliğinde mevkute çıkaranlara, 1 aydan 6 aya kadar hapis cezası ve para cezası verilebilmesi yerine 1 aydan 3 aya kadar hapis cezası verilebilmesi, 4. Devletin işkence ya da zalimane, gayri insani veya haysiyet kırıcı suçlar nedeniyle AİHM'ce verilen kararlar sonucunda ödenen tazminatlar için ilgili personele rücu edebilmesi, 5. 4709 sayılı kanunla Anayasa'da yapılan değişikliğe paralellik sağlamak amacıyla siyasi partilerin kapatılmaları yerine, devlet yardımından kısmen veya tamamen yoksun bırakılabilmelerine olanak sağlanması ve ayrıca Anayasa'da yer almayan 'yardımın ödenmiş olması halinde ödenen miktarın Hazine'ye iade edilmesi', 6. 4709 Sayılı Kanun'la Anayasada yapılan değişiklikle siyasi partiler için getirilen ''odak olma kriterlerinin'' Siyasi Partiler Kanununa yansıtılması, 7. Fiil ehliyetine sahip olan herkesin dernek kurma hakkına sahip olduğunun belirlenmesi ve ayrıca Anayasa'nın 33. maddesinde yapılan değişikliklerin Dernekler Kanunu'na yansıtılarak dernek kurucularında aranan koşulların yeniden belirlenmesi ve Türk Ceza Kanunu'nun 312. maddesinin 2. fıkrasına göre mahkum olanların 5 yıl süreyle dernek kurucusu olamamaları, 8. Anayasa'nın 33. maddesinde yapılan değişikliğe paralel olarak kurulması yasak derneklere ilişkin Dernekler Kanunu'nun 5. maddesinin yeniden düzenlenmesi, 9. Derneklerin bazı ad ve amblem kullanımlarına ilişkin sınırların yeniden tespit edilmesi, 10. Derneklerin, federasyon ve konfederasyon oluşturmalarına ilişkin düzenleme yapılarak, Türk Medeni Kanunu'na paralellik sağlanması, 11. Yükseköğretim öğrencilerinin eğitim faaliyet ve gereksinimleriyle sınırlı olmak kaydıyla dernek kurabilmelerine imkan tanınması, 12. Derneklerin yabancı ülkelerdeki dernek ve kuruluşların üyelerini Türkiye'ye davetleri veya kendi üyelerini yabancı derneklerin davetlerine gönderebilmelerinin kolaylaştırılması, 13. Toplantı ve Gösteri Yürüyüşleri Kanunu'na göre yapılan toplantıları düzenlemek üzere oluşturulan kurulun üyeleri için aranan yaş koşulunun 21'den 18'e indirilmesi, düzenleme kurulu başkan ve üyelerinin toplantının yapılacağı yerde sürekli ikametgahlarının bulunması ve bu kişilerin haklarında kovuşturma yapılabilmesi izne bağlı kişiler veya yasama dokunulmazlığı olan kişiler olmaması koşullarının kaldırılması, tüzel kişilerin toplantı ve gösteri yürüyüşü düzenlemelerinin yetkili organlarının kararına bağlanması, 14. Toplantıların yasaklanması veya ertelenmesi nedenlerinden olan ''Cumhuriyetin ana niteliklerini yok etmek amacını güden fiillerin işlenmesinin kuvvetle muhtemel olunması'' ile ''devletin ülkesi ve milletiyle bölünmez bütünlüğünün korunması'' hallerinin kaldırılması ve söz konusu yasaklama veya erteleme nedenlerine ''suç işlenmesinin önlenmesi'' ve ''başkalarının hak ve özgürlüklerinin korunması'' hallerinin eklenmesi, 15. Olağanüstü Hal Bölge Valisi'ne tanınan, bölgeye dahil illerin birinde veya birkaçında veya bir ilin bir veya birkaç ilçesinde yasaklama kararı alabilme yetkisinin erteleme kararı alabilme yetkisine dönüştürülmesi, 16. a Basın Kanunu'nun, kanunla yasaklanmış herhangi bir dille yayın yapılması halinde sorumlu müdürlerle yayımlatanlar hakkındaki cezaların para cezasına çevrilemeyeceğine ve ilgililerin emniyet gözetimi altında tutulabileceğine ilişkin hükmünün, b Jandarma Teşkilat Görev ve Yetkileri Kanunu'nun, jandarma subaylarına, valilik ve kaymakamlığa jandarma astsubaylarına da bucak müdürlüklerine geçici bir süre ile vekalet verilebilmesine ilişkin hükmünün, c Devlet Güvenlik Mahkemeleri'nin Kuruluş ve Yargılama Usulleri Hakkında Kanun'un, sanık ile müdafiinin görüşmelerine uygulanacak bazı sınırlamalara ilişkin hükmünün, d Dernekler Kanunu'nun derneklere uygulanan uluslararası faaliyet yasağına ilişkin hükümlerinin, e Toplantı ve Gösteri Yürüyüşleri Kanunu'nun dernek, vakıf, sendika ve kamu kurumu niteliğindeki meslek kuruluşlarının amaçları dışında toplantı ve gösteri yürüyüşü düzenlemesini yasaklayan hükmünün yürürlükten kaldırılması öngörülüyor. 
     






</TEXT>
</DOC>
