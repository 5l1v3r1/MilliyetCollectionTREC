<DOC>
<DOCNO> 75629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/yazar/uras.html </URL>
<DATE> 2002/03/31/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Her şey tamam bir "Formula 1" eksik 
</HEADLINE>
<TEXT>

     Otomobil üretimi önemli bir sanayi dalı olmaya başlayınca, üreticiler halkın ilgisini çekmek, ürünlerini tanıtmak için otomobil yarışları düzenlemeye başladı. Bu konudaki ilk önemli teşebbüs 1911 yılında ABD'nin Indianapolis kentinde başlayan ve Indy 500’ diye adlandırılan otomobil yarışları oldu. Beş yüz mil 805 km. uzunluktaki oval asfalt pistte, özel çizim, lastikleri açıkta dönen, sürücü yeri açık, motorları arkaya yerleştirilen otomobiller yarıştırıldı. Dünyadaki otomobil sanayiinin gelişmesine farklı güçlerde, farklı yapılarda otomobillerin ortaya çıkması ile bu yarışlar gruplandırıldı. Bu gruplara "Formula" adı verildi. Her Formula'da yarışacak otomobiller için özel şartlar belirlendi. 
     Önceleri otomotiv sanayiindeki kuruluşların, motor üreticilerinin, yan sanayi üreticilerinin, lastik üreticilerinin ve de çizim ustalarının designer'ların becerilerini ortaya koyması nedeniyle otomotiv sanayii kuruluşları için önem taşıyan ve bu kuruluşlarca desteklenen yarışlar, zamanla yarış otomobillerinin üzerine konulan reklamlar nedeniyle reklam verenler tarafından desteklenmeye başladı. 
     
Yarışların destekçileri      "Formula 1" adı ile değişik ülkelerde düzenlenen otomobil yarışlarının beklenmedik şekilde ilgi görmesi, yarışların TV aracılığıyla dünyanın değişik ülkelerinde aynı anda izlenir hale gelmesi, medyanın yarışlara büyük yer ayırması, reklam verenlerin bu yarışların ana destekçisi olmasını sağladı. 
     Batı dünyasında sigaranın zararının görülerek sigara reklamlarının yasaklanması, özellikle sigara üreticilerinin tüm reklam harcamalarını Formula 1 kanalına aktarmalarına yol açtı. Çünkü gazete ve TV'ye verilemeyen reklamlar, Formula 1 aracılığıyla TV, gazete ve dergilerde halka ulaşma şansını buluyordu. 
     Bunun üzerine dev sigara üreticileri Formula 1 yarışlarının daha sık, daha uzun süre, daha çok ülkede yapılması için harekete geçti. Tekgıda - İş Sendikası Başkanı Hüseyin Karakoç'un açıklamasına göre, uzmanlar 94 dakikalık bir yarışta sigara markalarının seyirci önünden 5.993 kez geçtiğini tespit etmiş. Özellikle 14 - 24 yaş grubu gençlerin izlediği yarışlar, bu kuşakta sigara içimini bilinçaltına yönelik reklamlarla artırmada etkili oluyor. 
     Türk - İş tarafından yayımlanan bir yayında yer alan verilere göre, değişik ülkelerde 16 bin erkekle yapılan araştırmada sigara üreticilerinin 18 - 45 yaş arasındaki hedef kitlesinin yüzde 63'ünün Formula 1 yarışları ile ilgilendiği belirlenmiş. 
     
Hedef gençler      Araştırmaya göre, Formula 1 yarışlarının TV aracılığıyla yayımlandığı ülkelerde 18 - 45 yaş grubundaki erkeklerin TV aracılığıyla izledikleri spor karşılaşmalarının sıralaması şöyle 1 Futbol, 2 Formula 1, 3 Atletizm, 4 Tenis, 5 Bisiklet, 6 Golf. 
     Değişik ülkelerde Formula 1 yarışlarını izleyenlere, yarış otomobillerinin üzerindeki reklamlardan hangilerini hatırladıkları sorulduğunda, 100 izleyicinin 53'ü iki Amerikan sigarasının markasının adını veriyor, 11'i Benetton markasını, 2'si Renault otomobil firmasını, 2'si Honda otomobil firmasını hatırlıyor. İşte bu nedenle belli sigara üreticileri şimdilerde Formula 1 yarışlarının ana finansörü olarak bu alana milyarlarca dolar akıtmakta. 
     Sigara reklamının yasaklandığı ülkelerin bazıları reklam yasağını delen Formula 1 yarışlarının ülkelerinde TV ve medya kanalıyla görüntülü olarak izleyiciye aktarılmasını da yasaklamış. Avrupa Birliği bu konuda ortak bir yasaklama kararını programa almış. 
     Sigara reklamının yasaklandığı ülkemizde izleyici Formula 1'i TV kanallarındaki yayınlarda tanıdı. Sevdi. Şimdi ikinci aşama olarak Türkiye'de de Formula 1 yarışlarının düzenlenmesi konusunda ciddi girişimler var. Ekonominin bu sorunlu döneminde, bu pahalı girişimin ardındaki güçlerin kimler olduğu henüz bilinmiyor. 
     
     







Kısa yanıtlar 


Amanpour'un amanvermez soruları 


Filistinli ve İsrailli ölü çocukların hayaletleri 





"Berlin duvarını geri verin bana " 


Öğretmenevleri, İlksan ve MEB 


Hayat sizin. Kontrolü kimin 


Bu kıssanın hissesi belli... 


Derviş'in siyasi geleceği 


Koç’un tüketiciye en yakın olma hedefi 


Kadın o kadar kadın değildir 


Farklı kanuna tabisiniz 


Bu politikacılarla siz huzurlu musunuz ki 


Yeni kriz yaratmak için kaşınmaya başladık 


Her şey tamam bir "Formula 1" eksik 


Deli mi Veli mi 


</TEXT>
</DOC>
