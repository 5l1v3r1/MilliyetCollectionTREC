<DOC>
<DOCNO> 79138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur08.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinnet geçiren öğretmen katliam yaptı ''3 ölü, 2 yaralı...'' 
</HEADLINE>
<TEXT>

     Isparta'da bu sabah, cinnet getiren bir öğretmen 3 kişiyi öldürdü, kızını ve bir maliye memurunu da yaraladı. 
     Isparta'nın merkeze bağlı Çukur Köyü İlköğretim Okulu'nda görevli öğretmen Ali Elmacıklı 45 , ayrı yaşadığı eşi Narin Elmacıklı'yı 38 , çocuklarına bakan çiftin evinin önünde beklemeye başladı. 
     Narin Elmacıklı, kızı Bilge'yi 3 , bakıcı çift Mediha 60 ve Demir Aykut'a 64 teslim etmek üzere Anadolu Mahallesi Altınay Sitesi'ne geldi. 
     Site önünde bekleyen öğretmen Ali Elmacıklı da çocuğunu kendisine göstermedikleri gerekçesiyle, eşi Narin Elmacıklı ve bakıcı çiftle tartışmaya başladı. Tartışma kavgaya dönüşürken, belindeki ruhsatsız tabancayı çeken Ali Elmacıklı, Mediha ve Demir Aykut çiftine ateş açtı. 
     Açılan ateş sonucu Aykut çifti ağır yaralanırken, küçük Bilge de seken kurşunun elini sıyırması sonucu hafif yaralandı. Olayda Narin Elmacıklı ise yara almadan kurtuldu. Öğretmen Ali Elmacıklı, olay yerinden firar etti. 
     Mediha ve Demir Aykut çifti, kaldırıldıkları SDÜ Tıp Fakültesi Hastanesi'nde tüm müdahalelere rağmen kurtarılamayarak yaşamını yitirdi. 
     
     3. CİNAYET 

     Olay yerinden kaçan ve polis ekipleri tarafından her yerde aranan Ali Elmacıklı, bu sırada Isparta Defterdarlığı'na geldi. 
     Polisin araştırmaları sürerken, telsizlerden, Isparta Defterdarlığı'nda silahlı bir kişinin bulunduğu ve soygun olabileceği yönünde anonslar geçti. 
     Öğretmen Elmacıklı, Defterdarlık'ta görev yapan, Memur Ali Demir 48 adlı kişinin yanına gitti ve tartıştığı Ali Demir'e de ateş açtı. 
     Memur Ali Demir olayda ağır yaralanırken, Maliye memurlarından Recai Çam hafif yaralandı. Öğretmen Ali Elmacıklı tarafından vurulan ve ağır yaralan Ali Demir, kaldırıldığı Tıp Fakültesi Hastanesi'nde öldü. 
     Bu arada, hafif yaralı olan Bilge Elmacıklı ve Recai Çam da tedavi altına alındı. 
     Arka arkaya 3 cinayete ve yaralamaya karışan çılgın öğretmen, polis ekiplerince defterdarlık binasında yakalanırken, emniyette verdiği ilk ifadesinde, ayrı yaşadığı eşi Narin Elmacıklı'nın, kendisini mesai arkadaşı Ali Demir ile aldattığını önü sürdü. 
     Elmacıklı, çocuklarının, eşi ve öldürdüğü bakıcı çift tarafından kendisine gösterilmediğini söyledi ve "pişmanım" dedi. 
     Elmacıklı çiftinin, 15 yıllık evli olduğu ve geçimsizlik nedeniyle ayrı yaşamaya başladığı, sahip oldukları 2 çocuklarının da Narin Elmacıklı'nın yanında bulunduğu öğrenildi. 
     Olayla ilgili soruşturma sürdürülüyor. 
     





</TEXT>
</DOC>
