<DOC>
<DOCNO> 86678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/spo09.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda vergi reformu 
</HEADLINE>
<TEXT>

Futbolcular artık serbest meslek sahibi sayılacak ve transferden elde edecekleri gelirin yüzde 50’si vergi dışı tutulacak 
     NECMİ KEPÇETUTAN 

     HÜKÜMET tarafından hazırlanan ve gelir vergisi kanununda değişiklik öngören yasa tasarısı, futbolcuları serbest meslek sahibi sayacak, transferden elde ettikleri gelirin yüzde 50’si vergi dışında kalacak. Kulüpler Birliği’nin uzun süredir devam ettirdiği girişim sonuçlanma aşamasına gelirken, yasa değişikliği ile kulüplere ve futbolculara önemli vergi avantajı sağlanacak. 
     TASARIYA gerekçe olarak futbolun endüstri haline gelmesi ve futbolculuğun meslek haline geldiği gösterildi. Ayrıca oyuncuların, reklam, sponsorluk, jübile, mankenlik gibi faaliyetlerden elde ettikleri gelirlerin bir kalemde toplanması, beyanı için ses ve sahne sanatçıları gibi mesleki faaliyetlerinin serbest meslek kazancı olarak vergilendirilmesi gerektiği bildirildi. 
     KANUNDAKİ değişikliğe göre, futbolcular ücretli çalışan değil, serbest meslek sahibi olacak. Gelir-gider defterleri tutacak. Profesyonel sporcuların aktif ve yüksek kazanç getiren spor ömürlerinin kısa olması, yetişme dönemindeki harcamalar ve faaliyet dönemindeki giderler dikkate alınarak, futbolcuların gelirlerinin yüzde 50’sinin vergi dışı bırakılması sağlanacak. 
     YENİ yasa sayesinde, futbolcuların mesleki giderlerini de vergiden düşmesi mümkün olacak. Konunun uzmanları tasarının yasalaşması halinde bundan en büyük yararı kulüplerin göreceğini belirtirken, halen stopaj usulüyle yüzde 45’e varan vergi kesintilerinin futbolcuların serbest meslek erbabı sayılmasıyla yüzde 20’lere kadar düşeceğini kaydettiler. 
     



 SPOR 




























</TEXT>
</DOC>
