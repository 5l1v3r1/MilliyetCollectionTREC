<DOC>
<DOCNO> 52753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/yasam/yas04.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan adanın mültecileri’ 
</HEADLINE>
<TEXT>

Avustralya, Kürt ve Afgan mültecileri, birkaç yıl içinde okyanusun yutacağı Tuvalu adalarına sürmek’ istiyor... 
     DIŞ HABERLER SERVİSİ 

     Pasifik Okyanusu’nun cennet takımadalarından Tuvalu, binlerce yıllık sahipleriyle vedalaşmaya, taze misafirleriyle kucaklaşmaya’ hazırlanıyor. 
     Küresel ısınma kurbanı olduğu için önümüzdeki yıllarda okyanus tarafından tamamen yutulup sular altında kalacak Tuvalu’nun halkı, 2002 yılı başından itibaren ülkelerini terk etmeye hazırlanıyor. Yeni Zelanda da, 2002 başında 11 bin Tuvalu vatandaşını mülteci statüsünde ülkeye almayı kabul ettiğini açıkladı. 
     
Tuvalulular kurtuldu ama...      Bu açıklama ile Tuvalu halkı kurtulurken, Avustralya ise ülkeye yasadışı yollardan girmeye çalışan Kuzey Iraklı Kürt ve Afgan mültecileri, okyanusa gömülmek üzere olan Tuvalu’ya gönderme kararı aldı. 
     Bu açıklamanın ardından harekete geçen ve katı mülteci politikasıyla dikkat çeken Avustralya Hükümeti, Tuvalu yetkililerinden yasadışı yollardan Avustralya’ya girmek isterken yakalanan mültecileri kabul etmesini istedi. 
     Avustralya’nın bu isteğini, Tuvalu hükümet yetkililerinden Panapa Nelesone da doğruladı ancak çoğu Kuzey Iraklı Kürt ve Afgan olan mültecileri kabul edip etmeyecekleri konusunda bir açıklama yapmadı. 
     



 YAŞAM 















</TEXT>
</DOC>
