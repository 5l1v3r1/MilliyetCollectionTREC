<DOC>
<DOCNO> 91256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo13.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derwall "Türkiye'nin Senegal maçı kolay olmayacak" 
</HEADLINE>
<TEXT>

     Alman ulusal futbol takımının eski hocası ve Türk Milli Takımı'nın bir zamanlar danışmanlığını yapan Galatasaray eski Teknik Direktörü Jupp Derwall, Dünya Kupası'nda Türkiye'nin kolay bir gruba düşmediğini belirterek, çeyrek finale kadar yükselmesinden büyük mutluluk duyduğunu söyledi. 
     Derwall, Türk Futbol Federasyonu'nun da kendisini Japonya'ya davet ettiğini, ancak sağlık nedenlerinden dolayı gidemediğini belirtti. 
     Jupp Derwall, yarın oynanacak Dünya Kupası Çeyrek Finali Türkiye-Senegal maçıyla ilgili olarak da ''Senegal, Dünya Şampiyonu Fransa'yı yendi ve birçok futbolcusu Fransa'da oynuyor. Türklere göre farklı bir futbol anlayışları var. Yarınki maç kolay olmayacak. Ama Türkiye'nin de büyük şansı var'' dedi. 
     Derwall, ''Almanya ve Türkiye finalde karşılaşsa hangi takımı tutardınız'' sorusuna da ''Göğsümde 2 kalp birden atar. Almanya tabii ki güçlü bir takım. Hangi taraf kendisini çabuk toparlayıp atak yapar ve kondisyon açısından daha dayanıklı olursa o takım kazanır. Ama Türkiye'nin kazanmasına da aynı şekilde sevinirim'' yanıtını verdi. 
     Türkiye'de çalıştığı dönemi de anlatan Derwall, şöyle konuştu 
     ''Türkiye'ye ilk gittiğimde futbolda bir durgunluk vardı. İyi bir temel oluşturmak için Galatasaray'da çalışmaya başladım. Daha sonra bu atılım Fenerbahçe ve Beşiktaş gibi büyük takımlara da sıçradı. Oyuncular için uygun şartlar da yaratmaya çalıştık. Güzel çimen sahalar kurdurttuk. Antrenmanlarda da Alman futbol tarzını temel aldık. Daha sonra Türk futbolcularının oyunculuğu da ön plana çıktı. Türkiye'de çok güzel bir zaman geçirdim.'' Türkiye'nin Dünya Kupası'ndaki başarılarına da çok sevindiğini vurgulayan Derwall, ''Herhangi bir lig takımını, yetenekli yabancı futbolcuları da satın alarak çok başarılı hale getirebilirsiniz. Ancak milli takımlarda sadece o ülkenin insanları oynar. Sadece Türk futbolcuların yer aldığı Türk Milli Takımı'nın da bu kadar büyük başarılar elde etmesi beni çok mutlu ediyor'' dedi. 
     





</TEXT>
</DOC>
