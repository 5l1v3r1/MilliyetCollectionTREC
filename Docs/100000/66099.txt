<DOC>
<DOCNO> 66099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/dunya/adun.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan’dan esinlenmiş 
</HEADLINE>
<TEXT>

The New York Times, Bin Ladin’in 11 Eylül saldırısını planlarken, Kaplancılar’ın 98’de önlenen Anıtkabir’e uçakla intihar dalışı’ eyleminden ilham aldığını yazdı 
     DIŞ HABERLER SERVİSİ 

     Gerçekleştiği güne kadar insanların değil akıllarına getirmeyi, hayallerine bile sığdıramadığı 11 Eylül saldırılarının ardındaki ilham kaynağının, Kaplancıların, 1998’in 29 Ekim’inde Anıtkabir’e uçakla dalarak tören için bir arada bulunan Türkiye’nin bütün üst düzey yöneticilerini yok etmeyi amaçlayan ve son anda ortaya çıkarılarak engellenen dehşet planı olduğu öne sürüldü. The New York Times gazetesi, bu nedenle 1998 yılındaki saldırı planının istihbarat örgütlerince yeniden incelemeye alındığını duyurdu. 
     Gazetenin İstanbul temsilcisi Douglas Frantz’ın imzasıyla yayınlanan Köln çıkışlı haberde, Türk ve Alman istihbaratçıların, Kaplan’a bağlı bir grubun Anıtkabir’e saldırı girişiminden bir yıl önce Almanya’dan Afganistan’a giderek Usame bin Ladin’le görüştüğü bilgisini elde ettiği yazıldı. Gazeteye göre, bu görüşmeden sonra çok sayıda Kaplancı da eğitilmek üzere Afganistan’a gönderildi. 
     
     Bin Ladin’in sitemi 
     Habere göre Kaplancılar’ın El Kaide ile ilişkisi şöyle gelişti Türk istihbaratının yakın takipte tuttuğu Kaplancılardan bir heyet 1997 yılının Ocak ayında, Afganistan’ın Celalabad kenti yakınlarındaki bir El Kaide eğitim kampını ziyaret ederek burada bir Kaplancı’nın "büyük şeytan ABD’nin baş belası" olarak nitelediği Usame bin Ladin’le görüştü. 
     Kaplancıların yayın organı bir gazetede bu seyahati kaleme alan Hasan Cundullah’ın ifadeleriyle bu görüşme "sabaha kadar sürdü". Bin Ladin’in, "Müreffeh hayatını bırakıp kendini cihada adamasını" anlattığı sırada heyettekilerin gözleri yaşlarla doldu. Bin Ladin, El Kaide’ye katılmayışlarına sitem edince de mahçup oldular. Cundullah’a göre bin Ladin "Buraya dünyanın dört bir yanından mücahitler geldi, ama aralarında Türkleri göremedim" deyince onun ne kadar "muhabbet dolu olduğunu da gördüler". Ardından çok sayıda Kaplancı, askeri eğitim için Afganistan’daki El Kaide kamplarına gönderildi. 
     



 DÜNYA 











</TEXT>
</DOC>
