<DOC>
<DOCNO> 55743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/dunya/dun02.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Jön Türkler İKTİDARDA 
</HEADLINE>
<TEXT>

Afganistan’ın geleceğini belirleyen tarihi anlaşma Bonn’da imzalandı. Kilit bakanlıklar Jön Türkler’ olarak tanınan üç Tacik lidere bırakıldı 
     MEHMET AKTAN BONN 

     Osmanlı’da reform çabalarının öncüsü olan Jön Türk geleneği, Afganistan’da Taliban sonrası rejime damgasını vuracak. 
     Almanya’nın Bonn kentinde 9 günden beri süren Afganistan Konferansı’na katılan 4 ana grup, geçici hükümette güç paylaşımı konsunda tarihi bir anlaşmaya varırken Kuzey İttifakı’nın "Jön Türkler" diye adlandırılan 3 ismi kilit bakanlıklara getirildi. 
     ABD’ye yakın isimlerden ve eski Kral Zahir Şah yanlısı Peştu aşiret lideri Hamid Karzai’nin başbakanlık görevini üstleneceği yeni Afgan hükümetinde 3 "Jön Türk" General Muhammed Kasım Fehim, Savunma Bakanı Abdullah Abdullah, Dışişleri Bakanı ve Yunus Kanuni de İçişleri Bakanı oldu. 
     
     İki de kadın var 
     22 Aralık’tan başlayarak 6 ay süreyle Afganistan’ı yönetecek geçici hükümette beş başbakan yardımcısından biri kadın oldu. Roma grubundan, eski Afgan Kralı Zahir Şah ekibinden Sima Samar ’Kadın İşlerinden Sorumlu Başbakan Yardımcısı’’ olarak atandı. Kabinedeki ikinci kadın olan, Sağlık Bakanı Süheyla Sıddık ise bağımsızları temsilen bu göreve getirildi. 
     Tarihi anlaşmayla, beş yıllık Taliban rejiminin yerine, tüm aşiretleri temsil eden 30 üyeli geçici hükümet kuruldu. 17 üyesi belli olan hükümette etnik gruplara ayrılan 13 koltuğun sahipleri açıklanmadı. Anlaşma, BM Güvenlik konseyi kararıyla Afganistan’a barış gücü yerleştirilmesini de içeriyor. 
     
     Siyasi takvim 
2 yıl sonra seçim var      Anlaşmaya göre, hükümetin diğer ülkeler tarafından hemen tanınmasının ardından siyasi takvim iki yıl içinde tamamlanacak. Bu süre içinde farklı etnik grup temsilcilerinden yaklaşık 200 üyeli Loya Jirga denilen büyük Milli Meclisi oluşturacak. Bu Milli Meclis de, 6 ay sonra bu kez 18 aylığına yine geçici bir hükümeti belirleyecek. Bundan sonra Yüksek Mahkeme kurulacak ve anayasa hazırlanacak. Bütün bu gelişmeler 2 yıl içinde tamamlanıp, demokratik sistemi devamlı kılacak genel seçimlere gidilecek. 
     



 DÜNYA 












</TEXT>
</DOC>
