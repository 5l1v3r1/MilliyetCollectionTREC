<DOC>
<DOCNO> 68826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sondun17.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IPI'den Amerikan yönetimine "medyayı manipüle" suçlaması 
</HEADLINE>
<TEXT>

     Uluslararası Basın Enstitusü IPI , ABD'yi medyayı manipüle etmekle suçlayarak, demokrasilerin medyayı susturmak için terörizmle savaşımdan yararlanmaması gerektiğini bildirdi. 
     Merkezi Viyana'da bulunan IPI'nin yıllık raporunun yazarı David Dadge, ''Bush hükümetinin Afganistan savaşı sırasında bağımsız medyanın ifadesini ortadan kaldırma girişimiyle ortaya koyduğu tavrın, geçen yıl için kendilerinde büyük şaşkınlık uyandıran bir durum olduğunu'' belirtti. 
     IPI yetkilisi, ''Medyaya savaş'' adını verdiği raporunda, ''Bush hükümetinde, haberi kontrol etme arzusu bulunduğunu'' savunarak, ''Pentagon'un, ''Stratejik Etki'' adıyla yeni bir birim oluşturduğu ve özellikle ABD'nin teröre karşı kampanyasına muhalefet eden İslam ülkelerine ulaşmak amacıyla kullanılacak bu birimle ''dezenformasyon yanlış yönlendirme politikası izleyeceği'' yönündeki haberlerden büyük endişe duyduğunu söyledi. 
     Dadge, ''eğer bu yöndeki haberler doğruysa, bundan böyle Amerikan hükümetinin açıklamalarına inanmanın çok güç olacağını'' kaydetti. 
     IPI'nin dünyadaki basın özgürlüğü konusunda hazırladığı yıllık raporda, ayrıca geçen yıl dünyada 55 gazetecinin öldürüldüğü, önceki yıllara oranla öldürülen gazeteci sayısında artış görülmediği belirtildi. 
     Raporda, gazeteciler için en tehlikeli ülkenin 11 gazetecinin öldürüldüğü Kolombiya olduğu, 8'i Afganistan'daki savaşı izleyen gazeteci olmak üzere 16 gazetecinin Asya'da öldürüldüğü kaydedildi. 
     IPI raporunda, 3'ü Filistin topraklarında olmak üzere 6 gazetecinin Ortadoğu ve Kuzey Afrika, 11 gazetecinin de Avrupa ülkelerinde öldürüldüğünü bildirdi. 
     






</TEXT>
</DOC>
