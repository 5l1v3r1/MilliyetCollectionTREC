<DOC>
<DOCNO> 89819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun12.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Evde hayvan beslemek çocuklar için yararlı 
</HEADLINE>
<TEXT>

     İngiltere'de yapılan bir araştırma, evlerinde hayvan beslenen çocukların bağışıklık sisteminin daha güçlü olduğunu ve hastalık nedeniyle okula gitmeme oranlarının düşük çıktığını ortaya koydu. 
     Evde hayvan beslemenin en çok faydasının görüldüğü yaşların 5 ila 8 arası olduğunu da belirten uzmanlar, ''ancak bütün yaşlardaki 
     çocukların bunun büyük faydasını gördüğü ve hastalık nedeniyle devamsızlık yapmaktan kurtulduğu görülüyor'' dedi. 
     Warwick Üniversitesi'nde yapılan araştırmaya başkanlık eden Dr. 
     June McNicholas, evinde hayvan beslenen çocukların beslenmeyenlere oranla her öğrenim yılında okula ortalama 18 gün daha fazla gidebildiğinin tespit edildiğini bildirdi. 
     Araştırma ayrıca, çocukların hayvanlarından edindikleri diğer bazı faydaları gözler önüne seriyor. Çocukların yüzde 30'u korktuğu zamanlar hayvanları sayesinde sakinleşirken, yüzde 28'i de aile üyeleriyle anlaşmazlıklarından sonra besledikleri hayvanın şefkatine sığınıyor. 
     Dr. McNicholas, bütün faydalarına rağmen hayvanların çocuklarda yaratabileceği sağlık problemlerine karşı dikkatli olunması uyarısını da yinelerken, hayvanlarda bulunan bazı parazitlerin çocuklarda karın ağrısından göz tahribatına kadar çeşitli rahatsızlıkla yaratabildiğini kaydetti. 
     Dr. McNicholas, ''yine de hayvan sahibi olmanın çocuk üzerindeki yararları, zararlarıyla karşılaştırılamayacak kadar çok'' dedi. 
     





</TEXT>
</DOC>
