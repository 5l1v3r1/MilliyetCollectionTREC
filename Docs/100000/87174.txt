<DOC>
<DOCNO> 87174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun25.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "Ortadoğu Konferansı için Temmuz uygun" 
</HEADLINE>
<TEXT>

     İsrail Başbakanı Ariel Şaron, Mısır Cumhurbaşkanı Hüsnü Mübarek'in danışmanı Usame El-Baz ile Kudüs'te görüştü. 
     Şaron'un sözcüsü Avi Pazner, görüşmede Şaron'un El-Baz'a, Filistinlilerle görüşmeyi ''terörizmin durdurulması'' şartına bağladığını söylediğini belirtti. 
     Pazner, ''Şaron, El-Baz'a Filistinlilerle görüşmeler konusunda ilerleme sağlanması için terörizmin, şiddetin, şiddeti kışkırtıcı eylemlerin durdurulması ve Filistin yönetiminde reform yapılmasını şart koştuğunu söyledi. İsrail, görüşmelerin yeniden başlaması için terörizmin sona ermesini istiyor'' dedi. 
     El-Baz'ın, Tel Aviv'de Dışişleri Bakanı Şimon Peres ve Savunma Bakanı Binyamin Ben Eliezer'le biraraya gelmesi bekleniyor. 
     Öte yandan Şaron, El-Baz ile görüşmesinden sonra, ABD Dışişleri Bakanı Yardımcısı William Burns ile biraraya geldi. 
     Bu arada Ortadoğu barışı için bölge ülkelerini ziyaret eden Avrupa Birliği AB Ortak Savunma ve Dış Politika Yüksek Temsilcisi Javier Solana, uluslararası Ortadoğu barış konferansı için Temmuz ayının uygun olabileceğini açıkladı. 
     Solana, Lübnan'da Devlet Başkanı Emil Lahud ile görüşmesinin ardından yaptığı açıklamada, Ortadoğu barış konferansı tarihinin kesin belli olmadığını belirterek, ''Ancak Temmuz'un uygun olduğunu düşünüyorum. Bu, amacımız olmalı'' dedi. 
     Ortadoğu turunun Mısır'dan sonraki ikinci ayağı olan Lübnan'da bulunan Solana'nın, daha sonra İsrail'e ve Batı Şeria'ya geçmesi bekleniyor. 
     
     GAZZE ŞERİDİ'NDE 23 FİLİSTİNLİ TUTUKLANDI 
     Öte yandan İsrail askeri sözcüsü, İsrail'in, Gazze Şeridi'nin kuzeyindeki Yahudi yerleşim birimi Guş Katif yakınlarında bu geceyarısı 23 Filistinliyi tutukladığını bildirdi. 
     Sözcü, İsrail karşıtı eylemlere karıştıklarından şüphelenilen bu kişilerin ''arananlar listesinde bulunduğunu'' belirtti. 
     





</TEXT>
</DOC>
