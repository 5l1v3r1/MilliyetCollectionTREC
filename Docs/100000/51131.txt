<DOC>
<DOCNO> 51131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo16.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkanı'ndan Mehmet Ali Yılmaz'a ultimatom 
</HEADLINE>
<TEXT>

     Trabzonspor Kulübü Başkanı Özkan Sümer, ''Sayın Mehmet Ali Yılmaz 9 Kasım Cuma gününe kadar nedamet belirten bir açıklama yapmazsa, suç duyurusunda bulunacağız'' dedi. 
     Özkan Sümer, düzenlediği basın toplantısında, yaptığı açıklamada, Mehmet Ali Yılmaz'ın özel bir televizyon kanalında kendileri hakkında ağır suçlamalarda bulunduğunu belirterek, şöyle devam etti 
     ''Bu suçlamalarla Yılmaz, bizi suç duyurusunda bulunmaya adeta terk etmiştir. Kendisi, çeklerin ve koydurduğu temliklerin uygulamalarının yasal olduğu doğrultusunda bir iddianın içinde. Biz de bu doğrultuda geldiğimiz yeri kullanmak istiyoruz. Şayet söylediklerinin nedametini duyabilecek bir ifadeyi yazılı açıklamayla ortaya koyabildiği takdirde, Cuma günü 14.00'e kadar kendisine süre tanıyoruz. Eğer bir anlaşma sağlanılırsa, daha önce hazırlanan protokol yeniden gözden geçirilecek.'' Sümer, Mehmet Ali Yılmaz'ın her fırsatta kulüpten hiçbir şey almayacak kadar özveriyi göstereceğini söylediğini de ifade ederek, şöyle konuştu 
     ''Ancak göreve geldikten sonra 31.12.2000 tarihinde yapılan olağanüstü genel kurula sunulan bilançoda, ne de denetleme kurulu raporunda olmayan 19 milyon 500 bin dolarlık çeki tahsile veriyor. 
     Arkasını yazdırarak, icra takibi başlatıyor. Daha sonra 10 milyon 870 bin dolarlık çek de aynı işleme tabi tutuluyor ve Trabzonspor Kulübü'nden talep ediliyor. Ardından 20 milyon 402 bin dolarlık bir temlikle karşı karşıya kulübü bırakıyor. Kısaca bizden çek ve temliklerle istediği haksız talepleri kulüp ve camia açısından utandırıcı bir noktaya gelmiştir.'' Sümer, Trabzonspor'un 17 yıllık şampiyonluk özlemi çektiğini ve Mehmet Ali Yılmaz'ın bu dönem içinde 13 yıl başkanlık görevi yaptığını da hatırlatarak, ''Bu dönemde oyuncu transferlerinde, 12 milyon 525 bin dolar, 16 milyon 575 bin mark, 650 milyar lira para harcanmış. 
     Fatih, Hüseyin ve Selahattin gibi oyuncular da elden çıkarılmıştır'' diye konuştu. 
     
     'Briegel'in transfer talebi yok' 
     Sümer, anlaştıkları Alman çalıştırıcı Hans Peter Briegel'in kendilerinden transfer talebi olmadığını ancak kulübün olanaklarının el vermesi durumunda transfer yapabileceklerini söyledi. 
     Alman çalıştırıcıyla sezon sonuna dek anlaşma yaptıklarını da belirten Sümer, ''Briegel'in sözleşmesinde tazminat yok. Ayrıca Briegel ile biz teknik heyetin istifasından sonra temasa geçtik. Başka bir teknik adama da öneri sunmadık. Yalnızca Leekens'e bizim adımıza kulüple hiç ilgisi olmayan birinin öneride bulunduğunu öğrendik'' diye konuştu. 
     Sümer, Briegel'in başarılı olup olmayacağını ise zamanın göstereceğini de bildirdi. 
     
     Görev dağılımı 
     Sümer, bordo-mavili kulüpte yeniden bir görev dağılımına gitmeyeceklerini söyledi. 
     Sümer, yönetim kurulu üyelerinin istifa ederek, çok centilmence bir davranış gösterdiklerini de ifade ederek, ''Ancak yeniden bir görev dağılımına gitmeyeceğiz. Yönetim kurulundaki herkes eski görevini sürdürecek. Şu ana kadar da sadece bir yönetici kulüpten istifa etti. İsmet Akaydın ve Orhan İlarslan'ın da devamsızlığı var. 
     Ancak aldığımız kararlar da bu 2 yöneticiye iletiliyor. Bu zor koşullarda bir istifa vererek güven tazeledik'' diye konuştu. 
     






</TEXT>
</DOC>
