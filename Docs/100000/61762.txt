<DOC>
<DOCNO> 61762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun22.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, ABD'den 5 milyar dolarlık borcun silinmesini isteyecek 
</HEADLINE>
<TEXT>

     Başbakan Bülent Ecevit, ABD'ye yapacağı resmi ziyaret sırasında, Irak'a yönelik askeri bir operasyonla ilgili Türkiye'nin endişelerini ileteceğini ve Türkiye'nin ABD'ye olan 5 milyon dolarlık askeri borcunu sildirmeye çalışacağını söyledi. 
     ABD'de gelecek hafta Başkan George Bush ile biraraya gelecek olan Ecevit, Associated Press ajansına verdiği demeçte, ''Irak'taki durum bizim için çok önemli. Irak'taki durum göz önüne alındığında Türkiye için yeni bir sorunun ortaya çıkmamasını umuyoruz'' dedi. 
     Irak'a operasyon sonrası Kuzey Irak'ta bir Kürt devletinin oluşumunun Türkiye'nin bütünlüğüne bir tehdit olabileceğini vurgulayan Ecevit, ''Bunu kesinlikle kabul edemeyiz. Buna asla izin vermeyiz'' dedi. 
     Bülent Ecevit, Washington'da Amerikalı yetkililerle görüşmeden önce, Irak konusunda Türkiye'nin tutumu hakkında detaylı bilgi veremeyeceğini belirtti. 
     Afganistan'a Türk askeri gönderilmesinde mali sorunlar yaşanabileceğine dikkat çeken Başbakan Ecevit, ''Buraya asker göndermemiz ekonomik sorunlarımızı daha da artırabilir. Bunu ABD de biliyor. Dolayısıyla, ya bölgedeki savunma masraflarımızın desteklenmesi veya savunma borçlarımızın silinmesi ya da azaltılması bizi çok daha memnun edecektir'' diye konuştu. 
     






</TEXT>
</DOC>
