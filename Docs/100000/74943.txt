<DOC>
<DOCNO> 74943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo19.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili'nin listesini, Demirören teslim etti 
</HEADLINE>
<TEXT>

     Beşiktaş Kulübü'nün 31 Mart Pazar günü yapılacak olağan seçim genel kurul toplantısı öncesi, başkan adayları, yönetim kurulu aday listelerini divan başkanlık kuruluna vermeye başladı. 
     Halen kulüp başkanlığı görevini sürdüren ve genel kurulda başkanlığa yeniden adaylığını koyan Serdar Bilgili'nin yerine, mevcut yönetimin asbaşkanı Yıldırım Demirören, yönetim kurulu aday listesini divan başkanlığına teslim etti. 
     Yıldırım Demirören, her iki başkan adayının da listelerinin saat 18.00'de divan başkanlığı tarafından açıklanacağını söyledi. 
     Demirören, gazetecilere yaptığı açıklamada, kulüp yönetiminde istikrardan yana olduklarını ve başarı için gerekli olan şeyin bu olduğunu ifade ederek, Bilgili'nin, oy pusulası renk seçimi toplantısına katılmamasıyla ilgili eleştirilere, ''Biz 31 Mart akşamına kadar idareciyiz. Başkan Bilgili şu an kulüp için başka bir yerde bulunuyor. Ben O'nun adına geldim ve Hasan Arat ile el sıkıştım, birşey değişmez'' diye yanıt verdi. 
     Demirören ayrıca, ''Sizce seçim çalışmaları seviyeli geçiyor mu '' sorusuna da ''Bizim adımıza seviyeli'' diye yanıt verdi. 
     






</TEXT>
</DOC>
