<DOC>
<DOCNO> 68342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur18.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan rektörlere para yerine umut verdi 
</HEADLINE>
<TEXT>

     Başbakan Bülent Ecevit, rektörleri dinledi. 
     Rektörler, maaşlarda iyileştirme öngören kararname ve araştırma fonlarında yaşanan sıkıntıları Başbakan'a iletirken, görev tazminatı yerine, üniversite ödeneğinin artırılarak, maaşlarda iyileştirilmesine dönük çalışmalar yapılması kararlaştırıldı. 
     Başbakan Bülent Ecevit, ODTÜ, Hacettepe, Ankara, Boğaziçi ve Marmara Üniversitesi Rektörleri ile bir araya geldi. Yaklaşık yarım saat süren görüşmeye Maliye Bakanı Sümer Oral ile Milli Eğitim Bakanı Metin Bostancıoğlu da katıldı. Görüşmede, rektörlerin, diğer kamu görevlileri ile birlikte öğretim elemanlarının maaşlarında iyileştirme öngören kararname ve araştırma fonları ile ilgili sorunları Başbakan'a ilettikleri öğrenildi. Başbakan Bülent Ecevit'in de bugüne kadar üniversitelerle ilgili yapılan çalışmalar konusunda bilgi verdiği, bütçe ödeneklerinin önemli düzeyde artırıldığını, 5 bin araştırma görevlisi kadrosu verildiğini, YÖK Yasası'nda değişiklik öngören tasarının da TBMM'ye iletildiğini anlattığı kaydedildi. 
     Kamu görevlilerinin maaşlarında iyileştirme öngören ve 15 Ocak'a kadar çıkması planlanan kararname için 200 trilyon 
     liralık kaynak ayrıldığı, bundan bütün memurların yararlandırılmasının kararlaştırıldığı bu doğrultuda da öğretim üyeleri için istenilen düzeyde bir artışın gerçekleştirilemeyeceği bildirildi. Bunun üzerine, rektörlerin, üniversite ödeneğinin artırılmasını gündeme getirdikleri, Başbakan Ecevit'in de olumlu görüşüyle bu konuda Maliye Bakanlığı'nın bir çalışma yapmasının benimsendiği öğrenildi. UMUTLUYUZ ODTÜ Rektörü Prof.Dr.Ural Akbulut, ANKA'ya yaptığı açıklamada, Başbakan ile yaptıkları görüşmenin olumlu geçtiğini ve umutlu olduklarını bildirdi. Başbakan'a, görev tazminatları, araştırma fonları ve üniversite ödeneğinin artırılması gibi konuları ilettiklerini söyleyen Akbulut, "Görüşme gayet iyi geçti. Gördüğümüz kadarıyla görev tazminatı konusunda olumlu bir gelişme olamayacak. Üniversite ödeneklerinin artırılmasıyla bir çözüm bulunabilir. Bu konu üzerinde bir çalışma yapılacak. Araştırma fonlarının tasfiye edilmesi ile birlikte, yeni bir düzenleme yapılamadığı için ödenekler kullanılamıyor ve üniversitelerde hiçbir araştırma çalışması yapılamıyor. Bu konuda da yönetmelik çalışmasının hızlandırılması kararlaştırıldı. Bayram'dan sonra daha hızlı bir süreç olacak. Bu iki konuda bir çözüme ulaşılırsa, önemli ölçüde rahatlayacağız" diye konuştu. 
     






</TEXT>
</DOC>
