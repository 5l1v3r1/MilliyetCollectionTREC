<DOC>
<DOCNO> 75782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun18.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam ülkeleri tartışıyor. intihar komandoları terörist mi 
</HEADLINE>
<TEXT>

     Malezya'nın başkenti Kuala Lumpur'da bugün başlayan İslam Konferansı Örgütü İKÖ Dışişleri Bakanları toplantısında katılımcı ülkeler, Filistinli intihar bombacılarının terörist olarak kabul edilip edilmeyeceği konusunda fikir ayrılığına düştü. 
     Toplantılara evsahipliği yapan Malezya'nın Başbakanı Mahathir Muhammed'in, ''İsrailli sivilleri hedef alan intihar bombacılarının kınanması'' önerisi, toplantılara katılan Filistin delegasyonu tarafından rahatsızlıkla karşılandı. 
     Filistin yönetimi Dışişleri Bakanı Faruk Kaddumi, Muhammed'in açıklamalarına cevap niteliği taşıyan konuşmasında, intihar bombacılarını kınamaya gerek olmadığını, giriştikleri eylemi, kendi canını vereceğini bilerek düzenleyen insanları buna iten sebeplerin gözönüne alınması gerektiğini kaydetti. Kaddumi, ''Bunun sebebi devlet terörüdür'' dedi. 
     Kaddumi'nin açıklamalarını doğru bulmadığını belirten Bosna-Hersek Dışişleri Bakan Yardımcısı İviça Misiç ise ''Irk veya din farkı önemli değil. Amacı ne derece asil olursa olsun, sivile zarar veren veya öldüren teröristtir'' şeklinde konuştu. 
     Toplantıda yayımlanan bildiride, ''İsrail'in, Filistin kentlerini, köylerini ve ayrıca Filistin lideri Yaser Arafat ve Filistin Yönetimi üyelerinin hayatını tehlikeye sokarak, Filistin Başkanlığı karargahını işgal etmesi'' şiddetle kınanmıştı. 
     Öte yandan Filistin delegesi Azmi El-Dakka, Mısır'ın başkenti Kahire'de Ortadoğu'daki son krizin görüşüleceği bir Arap zirvesi düzenlenmesi yönünde bir öneri yapıldığını belirterek, ''Bu konuda bir öneri yapıldı, ancak henüz doğrulanmış değil, sadece bir öneri'' dedi. 
     






</TEXT>
</DOC>
