<DOC>
<DOCNO> 88121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo13.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya - Türkiye maçı Güney Amerika'da reyting rekoru kırdı 
</HEADLINE>
<TEXT>

     FIFA, 17. Dünya Kupası finallerini, çok sayıda televizyon seyircisinin izlediğini ve Brezilya-Türkiye maçının Güney Amerika'da yüzde 90'ı aşan reytingle izlenme rekoru kırdığını açıkladı. 
     FIFA Sözcüsü Keith Cooper, geçen kupanın sahibi Fransa'nın Senegal'e 1-0 yenildiği Dünya Kupası açılış maçını, tüm dünyada yaklaşık 500 milyon televizyon seyircisinin izlediğini, maçların Güney Amerika'da olduğu kadar Fransa, İtalya, Almanya ve İngiltere'de de büyük ilgi çektiğini bildirdi. 
     Cooper, Fransa'da yüzde 76, İtalya'da yüzde 48, Almanya'da yüzde 56'lık izlenme oranına ulaşıldığını bildirdi. 
     İngiltere'nin İsveç ile yaptığı maçı da sabah erken saatlerde olmasına karşın 12.6 milyon İngiliz'in izlediği, bunun da bir rekor olduğu kaydedildi. 
     Cooper, 4 yıl önce yapılan Dünya Kupası'nda İngiltere'nin Tunus ile yaptığı ilk maçı akşam saatleri olmasına karşın 11.3 milyon seyircinin izlediğini hatırlattı. 
     Ev sahibi Japonya'da halkın büyük kısmının milli takımlarının Belçika ile yaptığı ve 2-2 sona eren kupadaki ilk maça büyük ilgi gösterdiği belirtildi. 
     Reytingleri belirleyen bir firma yaptığı açıklamada, başkent Tokyo ve civarında Japonya'nın Dünya Kupası'nda ilk puanını aldığı bu maçı 9.3 milyon kişinin izlediğini, bunun da yüzde 58.8'lik bu oranı gösterdiğini bildirdi. 
     Ülke genelinde reytinglerin belli olmadığı ancak Japonya'nın büyük çoğunluğunda yüzde 50'yi aşan bir izlenme oranı yakalandığı açıklandı. 
     





</TEXT>
</DOC>
