<DOC>
<DOCNO> 58493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur02.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı "Türkiye Nazım ile Necip Fazıl'ı yanyana koymalı" 
</HEADLINE>
<TEXT>

     Yargıtay Başkanı Sami Selçuk, demokrasiden niye korkulduğunu bilemediğini, demokrasinin geldiği gün Türkiye'nin gelişme ivmesini yakalamakla yetinmeyeceğini aynı zamanda mutlu bir toplum olacağını belirterek, ''Türkiye, Nazım Hikmet'le Necip Fazıl'ı yan yana ve barış içinde tartıştırmak zorundadır'' dedi. 
     Yargıtay Başkanı Selçuk, Elazığ, Bingöl, Tunceli Tabip Odası'nın düzenlediği ''Düşünce Özgürlüğü ve Demokrasi'' konulu bir konferans verdi. Selçuk, Fırat Üniversitesi Atatürk Kültür Merkezi'nde verdiği konferansta, 1945'te başlayan demokrasinin 56 yaşında olduğunu ve 56 yıl içerisinde birkaç kez kesintiye uğramasına rağmen önemli bir mesafe kat ettiğini belirtti. Selçuk, ''Türkiye'de halk, demokrasiye sahip çıkmış ve demokratik sabrını ve olgunluğunu kanıtlamıştır'' diye konuştu. 
     Selçuk, şunları söyledi 
     ''Ben Türk halkının demokrasi açısından kendisini kanıtladığı kanısındayım ve Türk halkına demokrasi, çoğulculuk, katılımcılık konusunda inanmak gerektiğini düşünüyorum. Halk, artık rejime sahip çıkmıştır, rejimden ödün vermek istememektedir. O zaman bu rejimi dünya ölçütlerine göre gereklerini yapmak suretiyle gerçek yörüngesine oturmasını sağlayacaksınız. Özellikle Türk aydınlarına Türk bireyine ve sivil toplum örgütlerine çok büyük görevler düştüğü kanısındayım. 
     Türk demokrasisi kısa sürede büyük mesafeler kat etmiştir. Ama demokrasimizde açmazlarımız, demokraside tıkanmalarımız ve çok önemli sorunlarımız vardır. Türkiye çok önemli bir yerde bulunmakta ama potansiyelinin altında yaşıyor, insanı potansiyelin üzerine çıkmak istiyor, ama engeller var.'' Selçuk, düşünce özgürlüğünde hep yinelenen şeylerin önem kazanmadığını, yeni sözlerin toplumu uyandırdığını, ancak yeni söz söyleyen insanların toplum tarafından lanetlendiğini, vatan haini ilan edilip lanetlenenlerin, öldükten sonra en büyük vatansever ilan edildiklerini anlattı. Selçuk, ''Bu skandal yaratan insanlara toplumlar hep borçlu olmuştur. Sokrates, İsa, Musa, Hz. Muhammed de, hepsi skandaldır. Ama bir süre sonra bütün toplumlar bunların önünde eğilmişlerdir. Hep vurgulamışımdır, Türkiye'nin ıskaladığı nokta budur, böyle düşünenleri hep cezalandıralım, diye ayağa kalkmıştır, cezalandırmıştır. İşte Nazım Hikmet. Şimdi bir bakıyorsunuz, Mevlana törenleri de onunla başlıyor. Artık Türkiye ders almak zorunda. Ne zaman ders alacak diye bekliyorum'' ifadelerini kullandı. 
     Dünyanın bir değişim içinde olduğunu, Türkiye'de de bir değişimden söz edildiğini vurgulayan Selçuk, şöyle dedi 
     ''Değişen bir şey yok. Önemli olan harekettir. Bu hız çağına ayak uyduracaksınız. Türkiye yerel menzilde kalmamalıdır. Türkiye tam anlamıyla demokrasiye ulaştığı takdirde dünyadaki saygın yerini alacaktır. 
     Avrupa Birliği, Türkiye'yi alacaktır. AB niyetleri üzerinde kimsenin tartışmaya girmemesi gerekir. Önce görevini, ödevini yapmalı ondan sonra iyi niyet, kötü niyet saptaması yapılabilir. Türkiye'yi AB'ye almak isteyen çok güzel bir cereyan vardır, çoğunluk Türkiye'den yanadır. Çünkü Avrupa yaşlanmıştır. Türkiye'nin genç ve dinamik nüfusu vardır. Türkiye bu tartışmalarla zaman geçirmemelidir. Taşralı bir ülke olmaktan kurtulmak istiyorsa, Dünya üzerinde bir Türk çağının damgasını vurmak istiyorsa, demokrasinin gereklerini yerine getirmelidir. Gecekondu mantığını bir tarafa bırakmalıdır.'' 
     
     Yeni bir anayasa yapılmalı 
     Yargıtay Başkanı Selçuk, yeni bir anayasa hakkındaki görüşlerini şöyle dile getirdi 
     ''Mevcut anayasada değişiklikler yapabilirsiniz. Ama önemli olan yeni bir anayasadır. Çünkü 1982 Anayasası sakat bir mantık üzerine temellendirilmiştir. Devlet meşru güç kullanan tek kurumdur. Devlet güç kullanacaktır, ama bu nasıl olacak, hukuk içerisinde güç kullanırsanız bu meşru olacaktır. Kimse de size yanlış yaptınız diyemez. 
     Birey hak ve özgürlüğünü devlete karşı güvence altına alacak şey Anayasadır. Bu anayasa tersini yapıyor. Ben diyorum ki, boşuna emek sarf etmeyin, bazı şeyleri düzeltebilirsiniz. Ama sonuçta yüzde yüz sonuç alamazsınız. Yapacağınız şey, yepyeni bir anayasa yapmaktır. 
     Türkiye sivil toplumun soluk borularını tıkayan bir anayasayla demokrasiye ulaşamaz. Her şey elverişli, halk demokrasi, yeni bir anayasa istiyor. Hükümet, sivil toplum örgütleri istiyor. O zaman bu anayasa üzerinde ufak tefek değişiklikler yaparak oyalanıyoruz.'' Anayasa değişikliği için zamanının geçmediğini belirten Selçuk, Türkiye'nin üretemeyen bir demokrasinin sıkıntılarını yaşadığını söyledi. Bu üretemeyen demokrasinin sıkıntılarından birinin de toplumsal uzlaşma sorunu olduğunu vurgulayan Selçuk, insanların beyinleri ile değil gırtlaklarıyla konuştuğunu söyledi. 
     Türkiye'nin Nazım'la, Necip Fazıl'ı yan yana ve barış içerisinde tartıştırmak zorunda olduğunu belirten Selçuk, ''Bu noktaya gelinmediği sürece kavga sürer'' dedi. 
     
     Halk partiyi seçmek zorunda 
     Selçuk, Türkiye'de yönetemeyen demokrasinin bir temsil sorunu yaşadığını belirterek, seçim yasasını da eleştirdi. 
     Selçuk, ''Bu seçim yasası halkın gerçek temsilcilerini seçmesine izin vermiyor. Halk bireyi değil, partiyi seçmek durumunda kalıyor. 
     Bunda liderlerin de bir suçu yok. Bu sistemin doğal bir sonucu. O zaman sistemi değiştirmek zorundasınız. Yine siyasi partiler yasasında laikliğin hatta demokrasinin önünü kesen noktalar var. O zaman yapılacak bir iş daha var o da siyasi partiler yasasını gözden geçirmek'' dedi. 
     Çıkarılan af yasasını da eleştiren Selçuk, sözlerini şöyle tamamladı 
     ''Meclisin erteleme yasası çıkarma yetkisinin bulunmadığını, bunun Anayasaya aykırı olduğunu ifade ederek,'' Ya af çıkarırsınız ya da başka bir şey çıkarmazsınız. Af yetkisi istisnai bir yetkidir. 
     İstisnalar genişletilemez. Erteleme yasası bu nedenle Anayasaya aykırıdır. Türkiye artık çağıyla bütünleşmelidir.'' 
     






</TEXT>
</DOC>
