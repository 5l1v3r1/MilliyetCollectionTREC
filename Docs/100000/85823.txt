<DOC>
<DOCNO> 85823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/spor/spo08.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1970 Meksika ve Pele’nin dönüşü ile vedası 
     Kupa yine Arjantin’e verilmedi. Garip bir kararla 1968 Yaz Olimpiyatları’nı da düzenleyen Meksika seçildi. Çok sıcak ve yüksek rakımda oynanacak maçlar özellikle Avrupalılar’ı korkutuyordu. Bu kupada ilk kez oyuncu değiştirme hakkı tanındı takımlara. Yine 16 takım 4 grupta oynadı. Eğer uzatma süresinde de eşitlik bozulmazsa, galibi belirlemek için para atışı yapılmasına karar verildi ve neyse ki buna gerek olmadı. 
     Bu Dünya Kupası çoğu futbol meraklısı tarafından tarihin en iyisi olarak değerlendirilir. Atak futbol, az sertlik, bol gol vardı. Hem de TV yayını nedeniyle 40 derecede öğle saatlerinde oynanan maçlara rağmen. Brezilya ve Almanya muhteşemdi. Pele harikaydı. Ama sadece o değil tüm takım muhteşemdi. İngiltere maçında Gordon Banks’in onun şutunu direk dibinden çıkarışı hala hafızalardadır. Cubillas’ın Peru’su da parlıyordu. 66 finalinin rövanşında Gerd Müller uzatma dakikalarında İngiltere’yi safdışı bıraktı. Riva’nın İtalya’sı ise Meksika’yı 4-1’le dağıttı. 
     
     Yarı finalde F. Almanya - İtalya maçı kupa klasikleri arasına girdi. Beckenbauer’in sarılı koluyla tamamladığı maçı Gök - Mavililer 4-3 kazanarak Brezilya’nın rakibi oldu. Bu iki takımın oynayacağı final bir devrin sonu anlamına geliyordu. İki takım da kupayı iki kez kazanmıştı ve bir kez daha kazanan kupanın mülkiyetine sahip olacaktı. Brezilya 4-1 kazanarak, Jules Rimet Kupası sonsuza dek kalacağı yere gitti. Ama bu aşk sonsuza kadar sürmedi. Kupa çalındı ve bir daha asla bulanamadı. Teknik direktör Mario Zagallo kupayı hem oyuncu, hem de hoca olarak kazanan ilk isim oldu. 1958 ve 1962 kadrolarında yer almıştı Zagallo. Daha sonra ise 1994’de yardımcı antrenör olarak kupayı kaldırdı. 98’de ise finade teknik direktör olarak kaybetti. 
     

</TEXT>
</DOC>
