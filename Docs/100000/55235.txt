<DOC>
<DOCNO> 55235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/dunya/adun.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’ı devirme operasyonu birkaç ay içinde başlayacak 
</HEADLINE>
<TEXT>
Bush’un Irak planı 
1- Kürtler ve Şiiler’e silah yardımı yapılacak. 2- Irak’ta yaygın bir ayaklanma çıkartılacak. 3- Stratejik hedefler havadan bombalanacak. 4- Amerikan kara birlikleri de harekat yapabilecek 
     DIŞ HABERLER SERVİSİ 

     ABD Başkanı George W. Bush yönetiminin, Afganistan’daki işini bitirdikten sonra Irak’ta Saddam Hüseyin’i devirmek için harekete geçeceği ve bu amaçla Kürt ve Şiilerin silahlandırılarak bir ayaklanma çıkartılacağı öne sürüldü. 
     İngiliz The Observer gazetesinin haberine göre, Irak’taki stratejik hedeflerin bombalanmasıyla ülkenin kuzeyindeki Kürtler ve güneyindeki Şiilerin ayaklanmasının eşgüdüm içinde yürütüleceği "Saddam operasyonu"nu planlayan beyinler arasında eski Merkezi Haberalma Teşkilatı CIA Direktörü James Woolsey de var. Woolsey, geçen günlerde Saddam’ın devrilmesine yapacağı katkıya karşılık Türkiye’ye Musul ve Kerkük petrollerinin verilmesini önermişti. 
     Plana göre ayaklanma ve bombardıman sürerken Amerikan kara birlikleri de gerektiği takdirde Irak topraklarında harekat yapabilecek. Bağdat çevresindeki Saddam muhalifi radikal dincilerden de yararlanılması düşünülüyor. 
     Irak’a karşı harekatın gerekçesini ise Irak’ın 11 Eylül saldırılarıyla ilişkisi olduğu iddiası değil, Saddam’ın BM’nin kitle imha silahları denetçilerinin Irak’a girişini reddetmesi oluşturacak. 
     The Observer, Başkan Bush’un, birkaç ay içinde başlaması beklenen operasyon için gerekli bütün hazırlığın yapılması için CIA ve Savunma Bakanlığı yetkililerine talimat verdiğini öne sürdü. İngiltere Başbakanı Tony Blair ve diğer Avrupa liderleri "teröre karşı koalisyon"un dağılmasına neden olur diye plana karşı çıkıyorlar. 
     
     Woolsey kilit rolde 
     The Observer, planlama ve hazırlığın Florida Tampa’da Afganistan savaşının komutanı General Tommy Franks tarafından yapıldığını, eski CIA Direktörü James Woolsey’nin de bu aşamada kilit rol üstlendiğini yazdı. Gazete, Woolsey’nin 11 Eylül sonrasında Londra’daki Saddam karşıtı gruplarla görüşmeler yapmak üzere İngiltere’ye gönderilmesinin de bu hazırlığın bir parçası olduğunu öne sürdü. 
     



 DÜNYA 











</TEXT>
</DOC>
