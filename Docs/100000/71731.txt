<DOC>
<DOCNO> 71731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/guncel/gun11.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekzip 
</HEADLINE>
<TEXT>

     "27.12.2001 tarihli gazetenizde Tuncay Özkan adına yazılan ve müvekkil Hidayet Eğitim Sağlık ve Kardeşlik Vakfı ile bağlı özel İlkgüneş ilköğretim okullarına yönelik iftiralar içeren yazıyı maalesef ibretle okuduk. Okuyanın kafasında, haber konusu olayla vakıf ve bağlı okulları arasında irtibat kurulmasına dair şablonun oluşmasına yönelik yazı, Vakıf ve Okullarla ilgili yalan ithamlar - iftiralar içermektedir. Maalesef bunun da bilinerek yapıldığı kanaatindeyiz. Haber konusu suç ve suçlanan sanıkla daha önceden okulda öğretmen olarak görev yapmış olmasının dışında hiçbir ilgisi bulunmayan Hidayet Vakfı ve Özel İlkgüneş İlköğretim Okulu ile öğrencileri bu haber nedeniyle haksız yere zan altında kalmışlardır. Özgen İmamoğlu okullarda hiçbir zaman yöneticilik yapmamıştır. Yazının devam eden 16.sayfada Tarikat Okulunda Dehşet başlığı ile verilmesi vakıf ve bağlı okullara yönelik çirkin bir iftiradan ibarettir. Vakfın ve bağlı okullarının hiçbir tarikat parti vb. kurum ve kuruluşlarla irtibatı bulunmamaktadır. Yazıda bir - kaç kez vurgu yapılan okulların Nakşibendi Tarikatına bağlı vakfa ait olduğu kurgusu ise yazarın vakıf ve okulları hedef alan kasıtlı karalama senaryosudur. Yazarın müvekkil vakıf ve okullarla ilgili tarikat bağlantısı kurma çabası kendi ideolojik saplantısından öte hiçbir gerçeklik ve değer taşımamaktadır. Konusu "taciz" olan bir haberin başlığı ve içeriğinde yer alan vakıf ve okullarla ilgili ifadeleri, müvekkil Hidayet Vakfını ve İlkgüneş İlköğretim Okulları ile bütün öğrencilerini, velileri, okul yöneticileri ve personelini taciz etmiştir. Maddi tacizi haber yaparken başkalarını manen taciz etmenin ise haber hürriyeti ve gazetecilekle ilgisi olmadığı ise gayet açıktır. Müvekkil Vakfa bağlı İlkgüneş İlköğretim Okullarını hiçbir ilgisi olmadığı halde tarikat okulu olarak ifade etmek, basın tarihinin kara sayfalarında kötü bir iftira örneği olarak yerini alacaktır. 
     Hidayet Eğitim Sağlık ve Kardeşlik Vakfı Vekili Av. Veysel Aşkın 
     
     



 GÜNCEL 























</TEXT>
</DOC>
