<DOC>
<DOCNO> 97565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur17.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Türkiye'de rejimin tek sorunu Ecevit'tir" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Türkiye'de rejimin tek sorunu Sayın Ecevit'tir. Bir an önce ülkenin bu sorundan, Sayın Ecevit'ten kurtulması lazım ki bu ülke rahatlasın, toplum rahatlasın'' dedi. 
     Erdoğan, partisinin Merkez Yürütme Kurulu toplantısı için genel merkeze gelişinde, gazetecilerin sorularını yanıtladı. 
     Bir gazetecinin, ''TBMM'nin 29 Temmuz'daki olağanüstü toplantısına katılacak mısınız '' sorusu üzerine Erdoğan, toplantıya katılacaklarını belirterek, 3 Kasım'da yapılacak erken seçimi destekleyeceklerini söyledi. 
     MHP Genel Başkanı Devlet Bahçeli'nin ''Seçim 3 Kasım'dan sonraya kalırsa, ortak hükümet etme sorumluluğunu paylaşmayı sürdürme imkanı kalmaz'' sözlerini nasıl değerlendirdiğinin sorulması üzerine de Erdoğan, bunları olumlu gelişmeler olarak gördüklerini belirterek, ''Ama geç kaldığımıza inanıyorum. Şu anda sayısal ve siyasal meşruiyetini kaybetmiş bir hükümetle karşı karşıyayız. 3 Kasım'da seçimle ilgili Pazartesi günü alınacak karar, arkasından Avrupa Birliği ile ilgili alınacak karar, ülkemizin şu andaki belirsizliklerini ortadan kaldıracak ve bir umudun doğmasına vesile olacaktır'' diye konuştu. 
     Erdoğan, ''Başbakan Ecevit, istifaya yakın görünüyor'' yorumunu yaparak, ''Bir seçim hükümeti olursa içinde yer alır mısınız '' diye soran bir gazeteciye de ''Bilemiyorum, bugünkü yaptığı açıklamalarda halen öyle bir niyeti yok. Böyle bir niyeti varsa bunu hemen uygulamaya geçirmesi lazım. Sayın Başbakan'ın öğleden önce söylediği ile öğleden sonra söylediği pek birbirini tutmuyor. Hatırlarsanız '276'nın altına düştüğünde çekilirim' demişti. Halen çekilmiş değil. 
     Ben, önce bu noktayı da kendisine hatırlatırım'' dedi. 
     ''Başbakan Ecevit'in olası bir seçimde AK Parti ve HADEP'in oy oranlarında patlama olacağı ve bunun da rejim, hatta rejimüstü bir sorun olacağı yönünde açıklamaları oldu. Nasıl değerlendiriyorsunuz '' sorusunu Erdoğan, ''Türkiye'de rejimin tek sorunu Sayın Ecevit'tir. 
     Sayın Ecevit, 5 yıldır bu ülkenin başbakanıdır ve rejimin sorunu yoksulluktur, açlıktır sefalettir. Sayın Ecevit kendisi rejim sorunu olduğu için kendisini rejim sorunu olmaktan çıkarıp, bunu nasıl birilerinin üzerine yıkarım havası içerisine girmiştir. Bir an önce ülkenin bu sorundan, Sayın Ecevit'ten kurtulması lazım ki bu ülke rahatlasın, toplum rahatlasın'' diye yanıtladı. 
     
     ''SEÇİLMEMLE İLGİLİ BİR SORUN YOK'' 
     AK Parti lideri Erdoğan, ''MYK'da milletvekili seçilmenizi engelleyen mahkeme kararının kaldırılması için Adli Sicil ve İstatistik Genel Müdürlüğü'ne başvurulması için karar alındığı belirtiliyor. Bir sonuca ulaşabileceğinizi zannediyor musunuz '' sorusuna, şu yanıtı verdi 
     ''Bizim şu anda seçilmemizle ilgili herhangi bir sorunumuz yok. 
     Sizin ifade ettiğiniz konular bir sürecin tamamlanması ile ilgili konulardır. Benim tamamıyla 4454 sayılı Basın ve Yayın Yoluyla İşlenen Suçların Ertelenmesine Dair Yasa'ya durumum girmekte. Bu yasaya göre de sorun tamamen ortadan kalkmıştır. Bundan dolayı da ben ve arkadaşlarım bu konuda rahatız.'' Bir gazetecinin, ''Anayasa Mahkemesi'nin partinize verdiği ihtar kararı var. Bu, seçilmeniz önünde bir engel değil mi '' sorusunu Erdoğan, ''Bu kurucu üyelikle alakalı bir durum'' diye yanıtladı. 
     
     ''ONU BEN BİLEMEM'' 
     ''Milletvekili seçilme yeterliliğiniz bulunmadığı için kurucu üyelikten çıkarılmanız için ihtar verildi'' denilmesi üzerine Erdoğan, şöyle konuştu 
     ''Kurucu üye olmak başka birşey, normal üye olmak başka şeydir. 
     Anayasa Mahkemesi'nin kararında ifade edilen, kurucu üyelikten çıkarılmadır. Anayasa Mahkemesi'nin normal üyelik konusunda Hasan Celal Güzel'le ilgili kararı var, 'normal üye olabilir' demiştir. 
     Anayasa Mahkemesi, genel başkanlık konusunda da 'görevine devam edebilir' demiştir. 
     Siz verilmiş cezayı çekiyorsunuz, 312'de değişiklik oluyor ve normal üye olabiliyorsunuz, genel başkan olabiliyorsunuz. Bütün bunlar ortada, erteleme yasası ile de suç tamamiyle erteleniyor ve sizin bütün haklarınız bu nedenle askıya alındığı için aynen iade ediliyor. 
     Dolayısıyla önünüz açık duruma geliyor. Olay bu kadar basit.'' Bu konuda Yüksek Seçim Kurulu'ndan YSK görüş alıp almadıklarını soran gazeteciye Erdoğan, ''YSK'dan şu anda görüş sorulmaz. YSK'nın şu anda açıklama yapması bile yasal değildir. YSK, adaylık müracaatları yapılınca kararını açıklar. Bu konuda bilgi almak, müracaat etmek usul açısından yanlıştır'' yanıtını verdi. 
     ''YSK'nın önüne, Recep Tayyip Erdoğan'ın sabıkasının olmadığını gösteren bir adli sicil kaydı getirebilecek misiniz '' sorusu üzerine Erdoğan, ''Onu ben bilemem. Ona, o kurumlar karar verecek'' dedi. 
     
     BASIN BAYRAMI 
     Erdoğan, daha sonra, basında sansürün kaldırılışının yıldönümü dolayısıyla üzerinde kamera resmi olan bir pastayı kesti ve basın mensuplarına ikram etti. 
     Recep Tayyip Erdoğan, ''Doğru ve tarafsız habercilik yapacağınıza ve başarıdan başarıya koşacağınıza inanıyorum. Hepinizin bayramı kutlu olsun'' dedi. 
     





</TEXT>
</DOC>
