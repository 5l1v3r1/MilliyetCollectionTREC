<DOC>
<DOCNO> 95550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur06.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa tekrar Arap turistlerin gözdesi oldu... 
</HEADLINE>
<TEXT>

     Deprem korkusu yüzünden iki yıldır Bursa'ya gelmeyen Arap turistler, 11 Eylül saldırısının ardından Avrupa ülkelerinden ''dışlanmaları'' sonucu, yeniden Bursa'yı tercih etmeye başladılar. 
     Tarihi zenginliklerinin yanı sıra doğal güzelliklere de sahip olan Bursa, 1980'li yılların ikinci yarısından itibaren Arap turistlerin akınına uğradı. 17 Ağustos depremini Bursa'da yaşayan Arap turistler, olayın şokunu üzerlerinden atamadılar ve son iki yıldır tatil tercihlerini Avrupa ülkeleri yönünde kullanmaya başladılar. 
     Turizm İl Müdürlüğü'nün, turistik belgeli otellerde konaklayanlarla ilgili istatistiklerine göre, 1999 yılında 20 bine ulaşan Arap turist sayısı, 17 ağustos depreminden sonra yüzde 83'lük bir azalma göstererek 3.500'e düştü. Ancak, ABD'de 11 Eylül'de meydana gelen terörist saldırı sonrasında, Avrupa ülkelerinden ''dışlanan'' Arap turistler, yeniden eski gözdeleri olan Bursa'ya yöneldiler. 
     Turizm İl Müdürü Vatan Ercan, deprem sonrası oluşan imaj sonucu, Arap ülkelerinin birçoğunda, Bursa'nın yerle bir olduğunun sanıldığını belirterek, oluşan bu imajın ortadan kaldırılması için Turizm Bakanlığı tarafından enformasyon çalışmalarına ağırlık verildiğini söyledi. 
     Bu çerçevede, Kuveyt, Bahreyn, Birleşik Arap Emirlikleri, Suudi Arabistan, Mısır, Ürdün ve Katar'dan 50 gazeteciye tanıtım turu düzenlendiğini kaydeden Ercan, bu gazetecilerin, ülkelerindeki yayın organlarında Bursa ve İstanbul'u anlatmalarının, yanıltıcı imajın ortadan kaldırılmasında etkili olduğunu belirtti. 
     Ercan, Arap turistlerin temmuz ayı başından itibaren Bursa'ya gelmeye başladıklarını ve 10 günde kentin adeta Arap turist akınına uğradığını anlatarak, önümüzdeki aylarda ilginin artmasını beklediklerini bildirdi. 
     
     BAHÇELİ EVLERİ TERCİH EDİYORLAR 

     Bursa Emlak Komisyoncuları Derneği Başkanı Ali Cihanoğlu da geçmiş yıllarda Arap turistlerin Bursa ekonomisine büyük katkı sağladıklarına işaret ederek, deprem sonrası azalan ilginin bu yıl yeniden arttığını söyledi. 
     Yeşile hasret Arap turistlerin, otel yerine bahçeli müstakil evleri tercih ettiklerini dile getiren Cihanoğlu, Arap turistlerin Çekirge, Altıparmak ve Çarşamba semtlerinde ev kiraladıklarını, bu sayede deniz kıyısında tatile giden Bursalıların geçmişte olduğu gibi dolar üzerinden evlerini Arap turistlere kiraladıklarını kaydetti. 
     





</TEXT>
</DOC>
