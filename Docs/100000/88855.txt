<DOC>
<DOCNO> 88855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/soneko07.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı "Kurtarıcılar aramaktan vazgeçmeliyiz" 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, kurtarıcılar aranmasından vazgeçilmesi gerektiğini belirterek, ''Bizim, hangi siyasal yönetim gelirse gelsin hayata geçirmek zorunda olduğumuz küresel standartları oluşturmaya ve bunlara sahip çıkmaya ihtiyacımız var'' dedi. 
     Satıcı, Ekonomistler Platformu tarafından, TİM'in katkılarıyla düzenlenen ''Ekonomi Politikaları Zirvesi''nin ''Lider Ülke Türkiye İçin Öneriler'' konulu oturumunda yaptığı konuşmada, küreselleşme sürecinin uluslararası dinamiklerinin doğru okunması gerektiğini söyledi. 
     Türkiye'nin coğrafi, demografik, siyasi ve iktisadi avantajları bulunduğuna dikkat çeken Satıcı, bunun yanında Türkiye'nin kültürel, siyasi ve iktisadi dezavantajları bulunduğunu bildirdi. 
     Satıcı, kültürel dezavantajların alışkanlıklara, hatta reflekslere işlemiş bir dizi problemi içerdiğini kaydederek, ''Türkiye Cumhuriyeti, batılıların 300 yılda kaydettiği yolu 79 yılda kat etme azim ve gayretindedir. Türk toplumu, batılıların geçtiği tarihsel süreçten geçerek sanayi ve üretim kültürünü inşa edememiştir'' dedi. 
     Özellikle son 20 yılda Türkiye'nin üretimden tümüyle uzaklaştığını savunan Satıcı, Türk toplumunun, ''ürettiğinden daha fazlasını tüketmeye hevesli, kolay parayı kazanmayı amaç edinmiş, orta ve uzun vadeli düşünmeyen, ürettiğiyle değil tükettiğiyle övünen bir toplum haline geldiğini'' ileri sürdü. 
     ''Bu bakış açısı ve psikolojisi ile maça çıkılamaz. Takım oyunu kurulamaz. Seferber olunamaz'' diyen Satıcı, Türkiye'nin siyasi dezavantajlarını ise şöyle özetledi 
     ''Bugün vatandaşın siyasete ve siyasetçiye olan güveni son derece zayıftır. Siyasi partilerimiz ve parlamentomuz, zaman zaman hak etmedikleri düzeyde ağır taarruzlara uğramaktadır. Vatandaşın güveninin kaybedilmesinde siyaset ve siyasetçinin kuşkusuz rolü büyüktür. Ancak bu iş son yıllarda büyük bir dezenformasyon yoluyla, tek kurtuluş ve çıkış yolumuz olan siyaset mekanizması aşağılanır hale gelmiştir.'' Satıcı, Türkiye'nin iktisadi dezavantajlarının da ''kaynakların yıllardır kötü yönetiliyor olması'' olduğunu kaydederek, ülke bazında toplam iktisadi verimliliğin küresel değerlerin gerisinde bulunduğunu, ekonomi yönetiminin yıllardır borç yönetimine dönüştüğünü ve devletin kullanabileceği borçlanma rezervlerini tükettiğini söyledi. 
     Kısa vadede ihracat ve turizm ekseninde büyüme imkanı olduğunu, uzun vadede ise kaynakların doğru yönetiminin sağlanması ve eğitim seferberliğine gidilmesi gerektiğini vurgulayan Satıcı, şunları kaydetti 
     ''Son krizin yarattığı kırılmanın da tesiriyle ciddi bir değişim süreci başlamış görünüyor. Zihniyetimizi değiştirmeden yasalarımızı veya örgütlenme modellerimizi değiştirmemizin sağlayacağı hiçbir kalıcı sonuç yoktur. Sokaktaki insanın özellikle son 20 yıl içerisinde iyice deforme edilmiş, güvensizleştirilmiş ve inançsızlaştırılmış psikolojisi değişmeden, yeni bir toplumsal seferberlik başlatılmadan Türkiye gerçek anlamda lider ülke olamaz.'' TİM Başkanı Oğuz Satıcı, asıl meselenin toplumun bütün alanlarında değişim konusunda mutabakatın sağlanması olduğunu belirterek, konuşmasını şöyle tamamladı 
     ''Kurtarıcılar aramaktan vazgeçmeliyiz. Bizim, hangi siyasal yönetim gelirse gelsin hayata geçirmek zorunda olduğumuz küresel standartları oluşturmaya ve bunlara sahip çıkmaya ihtiyacımız var. 
     Mesele bu standartların geliştirilmesi, tüm toplum tarafından benimsenmesi meselesidir. 
     Tarihin en büyük uygarlıkları bu topraklar üzerinde kuruldu. Bu bir tesadüf değildir. Son zamanlarda küresel değerler karşısında yaşadığımız geri kalmışlık duygusu, maalesef derin bir aşağılık kompleksini besler hale gelmiştir. Bu duygudan derhal kurtulmamız, moral seviyemizi yükselten yapıcı, onarıcı bir tavır içinde olmamız gerekmektedir. Türkiye'de bugün herkes, yeniden yapılanma seferberliği için harekete geçmelidir.'' 
     





</TEXT>
</DOC>
