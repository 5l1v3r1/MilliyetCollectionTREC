<DOC>
<DOCNO> 79858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/ekonomi/eko01.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kur, kriz öncesine döndü’ 
</HEADLINE>
<TEXT>

Dünya Bankası Türkiye Direktörü Chhibber, büyüme için temel unsurların oluştuğunu, ancak TL’deki değer artışının ihracat ve turizmi olumsuz etkileyebileceğini belirtti 
     Dünya Bankası Türkiye Direktörü Ajay Chhibber, 2002 yılının Türkiye için zor bir yıl olacağını ancak büyümeye geçilmesi için temel unsurların oluştuğunu söyledi. 
     Chhibber, 2002’nin zor bir yıl olacağını, 2003 ve sonrasında da büyümenin asıl olarak doğrudan yabancı yatırıma bağlı bulunduğunu belirtti. Türkiye’de enflasyonu düşürmek için bir çerçeve oluşturulduğunu ve artık büyümeye daha fazla odaklanılması gerektiğini kaydeden Chhibber, şöyle dedi 
     
     Büyüme kritik önemde’ 
     "Bu kura da odaklanılmasını gerekli kılıyor. Çünkü reel kurun rekabetçiliği şu anda bir sorun teşkil ediyor. Reel kur şimdi kriz öncesi seviyelerine ulaştı. Bu da bir noktada ihracatı ve turizmi olumsuz etkilemeye başlayacaktır. Bu üzerinde durulması gereken önemli bir nokta. Eğer reel kur iyi olursa, Türkiye’nin rekabet gücü de iyi olacaktır." 
     Hükümetin yıl sonu için belirlediği yüzde 3’lük büyüme hedefinin de zor olmasına rağmen, vazgeçilmemesi gereken bir hedef olduğunu söyleyen Chhibber, "Hedefe ulaşmak için her türlü çaba gösterilmeli" dedi. 
     Programa yönelik risklerin de büyümeye bağlı olduğunu belirten Chhibber, "Dünya Bankası olarak büyümenin programın tamamlanması için kritik öneme sahip olduğunu düşünüyoruz. Eğer bu olmazsa diğer riskler de ortaya çıkacaktır. Daha ileri gidersek, borç yönetimi de büyümeyi gerektiriyor" diye konuştu. 
     
     Yeni kredi görüşmesi 
     Bu yıl sonuna kadar 2003 - 2005 yılları için Türkiye’ye yeni bir ülke yardım stratejisi CAS sağlanması için görüşmelerin sürdüğünü belirten Chhibber, 2001 - 2003 yıllarını içeren CAS kapsamında Türkiye’ye 6.2 milyar dolar vermeyi taahhüt ettiklerini hatırlattı. Chhibber, mevcut CAS kapsamında şimdiye kadar 4.2 milyar dolar kredi verdiklerini söyledi. 
     Deprem kredisi için görüşmelerin sürdüğünü ve 500 milyon dolar destek vermeye hazır olduklarını söyleyen Chhibber, 600 milyon dolarlık tarım reformu kredisini gözden geçirmek için de Dünya Bankası’ndan bir heyetin mayısta Türkiye’ye geleceğini kaydetti. 
     
Uyarı, doları 1 milyon 323 bin liraya yükseltti      EKONOMİ SERVİSİ 

     Türk Lirası’nın değer kazanması nedeniyle yapılan uyarılara aldırmayan mali sistem, IMF değerlendirme raporunda "TL’nin değerlenmesi dış rekabet açısından dikkatle izlenmeli", Dünya Bankası Türkiye Temsilcisi Ajay Chhibber’ın da "TL’deki değerlenme turizm ve ihracatı olumsuz etkileyebilir" açıklamalarıyla yukarı doğru tepki verdi. 
     Açılışla birlikte döviz alımlarının geldiği piyasada fiyatlar 1 milyon 324 bin liraya kadar tırmanırken, Merkez Bankası’nın 1 milyon 317 bin liradan açtığı ihaleye hiç teklif gelmedi. Çarşamba vadeli dolar fiyatları ise 1 milyon 323 bin - 1 milyon 326 bin lira aralığından günü kapattı. Serbest piyasada da hızla tırmanan dolar, günü yüzde 1.5 değer artışıyla 1 milyon 323 bin liradan tamamladı. 
     
     Hazine faizi yüzde 52.5 
     Bu arada Hazine, dün düzenlediği üç aylık referans ihalede yüzde 52.48 faizle 982 trilyonluk net satış yaptı. İhalede nominal satış 1.1 katrilyon olurken, üç aylık getiri yüzde 11.12 olarak hesaplandı. 
     



 EKONOMİ 




















</TEXT>
</DOC>
