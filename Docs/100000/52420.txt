<DOC>
<DOCNO> 52420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sondun01.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İtitfakı "Kabil'de geçici hükümet kurmayacağız" 
</HEADLINE>
<TEXT>

     Afganistan'daki Kuzey İttifakı, başkent Kabil'de geçici bir hükümet kurmayacaklarını, ancak geniş tabanlı hükümet konusunda anlaşmaya varılıncaya kadar kenti yöneteceklerini açıkladı. 
     Kuzey İttifakı'nın üst düzey sözcülerinden Muhammed Habil, ''Kabil'e giren güçler, burada hükümet oluşturmak için durmuyor. 
     Kabil'deki güçlerimizin, iktidarı yeniden ele geçirmek için bulunduğunun düşünülmesini istemiyoruz'' dedi. 
     Kabil'in halen Kuzey İttifakı Savunma Bakanı General Muhammed Fehim başkanlığındaki bir yüksek askeri konsey tarafından yönetildiğini ve bir hükümet kuruluncaya kadar da yönetileceğini belirten sözcü, ''Konsey, kendi istedikleri gibi hükümet kurmak için yurtiçinden ve yurtdışından gelecek delegeleri, en kısa sürede Kabil'e davet etti ve bunları kabule hazır'' diye konuştu. 
     Sözcü Habil, Kuzey İttifakı'nın geçici bir hükümet kurup kurmayacağı yönündeki bir soruya, ''Böyle bir niyetimiz yok. Ancak, kışın yaklaşması nedeniyle bütün delegelerin Kabil'e ulaşması mümkün olmayacak. Onlar gelinceye kadar, Kabil'deki işler, yüksek askeri konsey tarafından yürütülecek'' yanıtını verdi. 
     






</TEXT>
</DOC>
