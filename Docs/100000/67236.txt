<DOC>
<DOCNO> 67236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun06.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tehditi karşısında müttefikleri Irak'ı yalnız bırakıyor 
</HEADLINE>
<TEXT>

     ABD'nin Saddam Hüseyin'i devirme kararlılığı karşısında, şimdiye kadar Irak'ı destekleyen önemli müttefiklerinin birer birer Bağdat'tan uzaklaşmaya başladıkları bildirildi. 
     Uluslararası istihbarat şirketi ''Stratfor'' tarafından hazırlanan ve internette yayımlanan bir rapora göre, Irak'tan uzaklaşan müttefiklerin başında Rusya ve Çin geliyor. Rusya Dışişleri Bakanı İgor İvanov'un, Irak Başbakan Yardımcısı Tarık Aziz'le görüşmeyi reddettiği, Çin Başbakanı Zhu Rongji'nin de Aziz'e fazla ümit vermediği öne sürüldü. Arap ülkelerinin de tutumlarını gözden geçirmeye başladıkları öne sürülen raporda, ''ABD Irak'a karşı harekata karar verirse, çok az ülke buna karşı çıkacaktır'' yorumunda bulunuldu. 
     ABD Dışişleri Bakanı Colin Powell, geçen hafta Temsilciler Meclisi'nde yaptığı konuşmada, ''ABD'nin gerekirse Irak'taki rejimi tek başına değiştirmekte kararlı olduğunu'' söylemişti. 
     Bu gelişmeler üzerine Saddam Hüseyin'in Avrupa ülkelerine yakınlaşma stratejisi uygulamaya başladığı belirtildi. 
     
     Türkiye ve Ürdün'ün durumu 
     ABD'nin Irak'a müdahale kararı aldığı takdirde, Türkiye, Ürdün ve Kuveyt gibi ''ileri hat ülkelerinin'' ciddi yardımına ihtiyaç duyacağına dikkat çekilen ''World Net Daily'' adlı sitede ise, bu ülkelerin Amerikan müdahalesine karşı çıkmamalarının ya da sözlü destek vermelerinin yeterli olmayacağı belirtildi. Bu arada Washington yönetiminin, Suudi Arabistan'ı ikna edebilmek için zamana ihtiyaç duyduğu belirtilirken, Ortadoğu dışında kalan ülkelerin diplomatik açıdan ikna edildiği öne sürüldü. 
     Öte yandan konuyu irdeleyen Wall Street Journal gazetesi, Mısır ve Ürdün gibi Arap ülkelerinin bile, Irak'a yönelik olası bir Amerikan müdahalesine onay verdiğini yazdı. Bu ülkelerin, kendi kamuoylarını tatmin edebilmek amacıyla Amerikan müdahalesini kınayabileceği, ancak fiilen müdahaleye karşı durmayacağı ifade ediliyor. Bazı Arap ülkelerinin ABD'ye lojistik destek sağlayacağı da ''Stratfor''un raporunda öne sürüldü. 
     






</TEXT>
</DOC>
