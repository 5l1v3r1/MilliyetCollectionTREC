<DOC>
<DOCNO> 54732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko18.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çakan "ATV miktarını içime sindiremiyorum" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ekonomik tedbirler paketinde doğalgaza akaryakıt tüketim vergisi ATV konması yönündeki karar ile ilgili olarak, ''içime sindiremiyorum. Hazine'nin yapmış olduğu teklifin yüksek olduğunu söyledim. Doğalgaza ATV en fazla yüzde 5 olarak yansımalı'' dedi. 
     Doğal Gaz Cihazları Sanayicileri ve İşadamları Derneği'nce DOSİDER düzenlenen ''Kentlerde Doğalgaz Kullanımının Yaygınlaştırılması Forumu''na konuşmacı olarak katılan Bakan Çakan'a bir gazeteci, ''ekonomik tedbirler paketinde yer alan doğalgazda ATV ile ilgili kararı içinize sindirebildiniz mi '' şeklindeki soruya karşılık, kararı içine sindiremediğini söyledi. 
     Doğalgaza uygulanacak ATV oranının en fazla yüzde 5 olması gerektiği yönündeki fikrini gerek Hazine'ye, gerek Bakan Kemal Derviş'e, gerekse Bakanlar Kurulu'na arz ettiğini belirten Çakan, şunları kaydetti 
     ''Doğalgazın en kritik yönü şudur. Doğalgaz anlaşmalarını yaptık. 
     Dolayısıyla doğalgaz tüketimini arz-talep dengesini kurabilecek şekilde halletmemiz lazım. Çok pahalıya satmaya kalktığımızda doğalgaz elimizde kalır. 
     Ekonomik kriz dikkate alınarak, dengeyi öyle muhafaza etmemiz lazım ki, her iki taraf da arzu ettiği şekilde neticeyi alabilsin. 
     Şahsen burada en önce gözeteceğimiz, koruyacağımız tüketici diyorum.'' 
     
     Elektrik kesintisi var mı 
     Elektrik kesintisine gidilip, gidilmeyeceğine yönelik bir başka soru üzerine de şu an Türkiye'nin hiçbir yerinde enerji kısıtlamasına gitmediklerini, borcunu ödemeyenlerin elektriğini kesme durumunda olduklarını söyledi. 
     Çakan, ''arzu etmediğimiz halde bir milyon abonenin elektriği kesik. Bu abonelerin borçlarını ödemelerinde taksitlendirmede elimizden gelen kolaylığı gösteriyoruz. Enerji kısıtlamasına gitmemek için direniyoruz ve gitmeyeceğimizi zannediyorum'' diye konuştu. 
     Nükleer santral projesinin gündeme gelip gelmeyeceğine ilişkin bir başka soruya karşılık da Bakan Çakan, projenin ortadan kaldırılmadığını, belli bir süre için askıya alındığını belirterek, ''nükleer santral yapılması yine tartışmaya açılmalı diye düşünüyorum'' dedi. 
     Bakan Zeki Çakan, toplantıda yaptığı konuşmada da, yeterli yatırım yapılmaması ve kuraklık nedeniyle Türkiye'nin elektrik konusunda bulunduğu durumun pek parlak olmadığını söyledi. 
     Yapılan yatırımların ve projelerin siyasilerce eleştirilmesinin haksızlığını da anlatan Çakan, yapılan yatırımlarla 2002 yılında bir rahatlama olacağını, ancak şimdiden tedbir alınmaması halinde 206 yılında mutlaka enerjide darboğaza girileceğini kaydetti. 
     
     57 ile doğalgaz 
     Enerji ve Tabii Kaynaklar Bakanı Zeki Çakan, 2002 yılında 22 il, 2003 yılında 13 il ve 2004 yılında da 19 il olmak üzere bu dönemde 
     toplam 57 ile doğalgaz götürüleceğini bildirdi. 
     İşadamlarının şehirlerin doğalgaz dağıtımı ihalelerinde ''ihaleyi kazandıktan sonra şirket kurulmasını'' istediklerini belirten Çakan, kendilerinin bu fikri daha önce başbakanlığa götürdüklerini, ancak başbakanlığın şirket kurulmasını istediğini, ancak yeniden bir çalışma yaparak en doğruyu bulmaya çalışacaklarını söyledi. 
     






</TEXT>
</DOC>
