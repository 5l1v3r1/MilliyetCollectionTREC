<DOC>
<DOCNO> 91899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/spo02.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kazanmayı severim" 
</HEADLINE>
<TEXT>

Fenerbahçe ile 4 yıllık sözleşme imzalayan Ortega, Sarı-Lacivertli takıma geldiği için gururlu olduğunu söyledi. Arjantinli yıldız, "Benim için en büyük mutluluk başarılı olmaktır" dedi 
     YUSUF KOBAL 

     Yıldırım da katıldı 
     FENERBAHÇE, yeni yıldızı Ortega ile dün medya önünde 4 yıllık sözleşme imzaladı. Kulüp binasında gerçekleştirilen imza törenine Başkan Aziz Yıldırım’ın yanısıra Sarı - Lacivertli yöneticiler de katıldı. Fenerbahçe’ye geldiği için çok mutlu olduğunu açıklayan yıldız futbolcu, "Mutlu olmak istiyorum ve benim için mutluluğun sırrı başarı. Fenerbahçe’yi tercih etmemin nedeni, bu kulübün büyüklüğü ve çok fazla başarı istemesidir. Doğru bir karar verdiğim için mutluyum" dedi. 
     
     Adeta büyülendim’ 
     İSTANBUL’DA bulunduğu iki gün içinde büyük ilgi gördüğünü de açıklayan Ortega, "Bu kulübün taraftarlarına, beni bağrına basan insanlara, kısacası herkese teşekkür ediyorum. Fenerbahçe’ye geldiğim için çok mutluyum. Son zamanlarda Türk Futbolu’nu yakından tanıma şansı buldum. Bütün yüreğimle Fenerbahçe’de kalmak istiyorum" diye konuştu. Ortega, Almeyda ile ilgili olarak da şunları söyledi "O da büyük bir futbolcu. Bu konuda kararı yönetimimiz verecek. Bence iyi bir tercih olur. Başka da yorum yapamam." 
     
     Stadda büyük ilgi 
     ÖĞLEDEN sonra Şükrü Saracoğlu Stadı’na gelen Ariel Ortega, Fenerium Mağazası’nda Sarı - Lacivertli taraftarlarla buluşup, imza dağıttı. Yıldız futbolcu, daha sonra da yeni maraton tribünündeki locaları gezdi. Ayrıca sahaya inerek zemini de inceledi. Bu arada Ortega’yı görebilmek için Şükrü Saracoğlu Stadı’na gelen yaklaşık 150 kişilik taraftar grubu, Arjantinli futbolcuya tezahüratlarla sevgi gösterilerinde bulundu. Ortega da, bu müthiş coşkuya, el sallayarak yanıt verdi. 
     
     Gelir de getirecek’ 
     FENERBAHÇE Başkanı Aziz Yıldırım, Ortega’nın kulübe gelir getiren bir transfer olduğunu söyledi. Yıldırım, "Fenerbahçe’nin kadrosu yıldız oyuncularla dolu. Bu kadroyu yeni bir dünya yıldızı ile takviye ettik. Fenerbahçe sadece Ortega ile değil, diğer bütün oyuncularıyla birlikte bir takım olacaktır. İnanıyorum ki Ortega 4 yıl sonra da dünyada Fenerbahçe ve Türkiye’nin elçiliğini yapacaktır. Kendisiyle 10 gün önce imza atmıştık. Aramıza katıldığı için çok mutluyuz" dedi. 
     
Hocasıyla buluştu      Hüseyin Yavuz 

     İMZA törenin ardından Ariel Ortega soluğu Samandıra Tesisleri’nde aldı. Arjantinli yıldız, yeni takım arkadaşlarıyla tanıştıktan sonra sahaya inip, yeni Teknik Direktörü Lorant ve yardımcılarıyla bir süre sohbet etti. Yıldız futbolcunun iki hafta tatil yaptıktan sonra Avusturya kampına katılacağı bildirildi. 
     
Silva’ya daha yakınız’      FENERBAHÇE yönetimi Silva ile Almeyda arasında tercih yapma durumuna geldi. Almeyda’nın bonservisini elinde bulunduran Parma Kulübü ile henüz tam anlaşmaya varamayan Fenerbahçe maliyeti 22 milyon doları bulan Arjantinli futbolcuya kendi şartlarına olur demesi için son bir çağrı yaptı. Yönetici Atilla Kıyat dünkü yönetim kurulu toplantısı öncesinde yaptığı açıklamada, "Silva’ya daha yakınız. Almeyda ve kulübü bizim şartlarımızı kabul ederse bu transfer gerçekleşir" dedi. 
     
Ortega’nın jestiArjantinli futbolcu, önceki gece Laila’da bir araya geldiği Revivo’ya, "10 numaralı forma senin. Benim için sırtımdaki numaranın önemi yok" dedi 
     YALÇIN TÜRK 

     Problem olmadı 
     ORTEGA ile Revivo arasında yaşanacağı iddia edilen "10" numaralı forma krizi, Ortega’nın sıcak yaklaşımıyla son buldu. Önceki akşam, Laila’da bir araya gelen iki yıldız futbolcu, hem forma konusunu görüştüler hem de sıcak bir sohbete daldılar. Ortega, Revivo’ya "Forma senin. Benim için sırtımdaki numaranın önemi yok" diyerek, krizi başlamadan sona erdirdi. 
     
     Eski bir dostum’ 
     GECENİN geç saatlerine kadar süren buluşmada iki futbolcu İspanyolca konuştular. Ailelerinin de iyi anlaşacağını vurgulayan Ortega, "Revivo benim eski bir dostum. Gece boyunca eski günlerimizi yadettik" yorumunu yaptı. Öte yandan iki yıldız, İsrail’in tarihinde Arjantin’i 1-0 yendiği tek maçla ilgili olarak da ateşli bir sohbete daldılar. 
     
Fener sahaya indi      HÜSEYİN YAVUZ 

     SARI - LACİVERTLİ takım yeni sezon hazırlıklarına dün yaptığı tek antrenmanla başladı. Sabah, Samandıra Tesisleri’ne gelen futbolcular, bir saat süren toplantıdan sonra sahaya çıktılar. Çalışmaya Simao, Oktay, Mirkoviç, Revivo, Yusuf, Hakan, Ceyhun, Ali Akdeniz ve Mustafa Doğan katıldı. Teknik Direktör Werner Lorant, oyuncularını, ilk çalışmada fazla zorlamamaları konusunda sık sık uyardı. 
     



 SPOR 



































</TEXT>
</DOC>
