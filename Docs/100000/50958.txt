<DOC>
<DOCNO> 50958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur11.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziosmanpaşa'da uranyum operasyonu... 
</HEADLINE>
<TEXT>

     Gaziosmanpaşa'da alıcı gibi davranan jandarmaya, 750 bin dolar karşılığında, nükleer silah yapımında kullanılan 1 kilo 160 gram uranyum maddesi satmak isteyen 2 kişi yakalandı. 
     Bir istihbaratı değerlendiren Gaziosmanpaşa İlçe Jandarma Komutanlığı'na bağlı ekipler, ellerinde uranyum maddesi bulunduğunu belirledikleri Aydın Duran 32 ve Mehmet Aydın 47 ile alıcı gibi davranarak bağlantı kurdular. 
     Yapılan pazarlık sonucu Duran ve Aydın'la, 1 kilo 160 gram uranyumun alımı için 750 bin dolara anlaşma sağlandı. 
     Özel bir hastanede ambulans şoförü olarak çalışan Aydın Duran, teslimatı yapmak üzere ambulansla geldiği buluşma noktasında, arkadaşı Mehmet Aydın'la birlikte gözlem altına alındı. 
     Ambulansta yapılan aramada, gazete kağıdına sarılı olarak bir poşet içinde bulunan 1 kilo 160 gram uranyum maddesi ele geçirildi. 
     Yapılan sorgulama sonucu Duran ve Aydın'ın, bu maddeyi, dağılan doğu bloku ülkelerinden İstanbul'a getiren bir kişiden satın aldıkları ve uzun süredir ellerinde beklettikleri anlaşıldı. 
     Söz konusu madde incelenmek üzere Küçükçekmece Nükleer Araştırma Merkezi'ne gönderilirken, sanıklar da Gaziosmanpaşa Cumhuriyet Başsavcılığı'na sevk edildi. 
     






</TEXT>
</DOC>
