<DOC>
<DOCNO> 70005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko17.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Shell LPG sektöründe genişlemek için Sihirgaz'ı satın aldı 
</HEADLINE>
<TEXT>

     Royal Dutch Shell grup şirketleri bünyesinde faaliyet gösteren Butagaz International B.V, LPG sektörünün en eski ve köklü şirketlerinden Sihirgaz A.Ş'yi satın aldı. 
     Satın alma işlemiyle birlikte Shell, 1997 yılında başlayan ve bugün 125 istasyonunda sürdürdüğü oto LPG faaliyetlerini yaygınlaştırarak, LPG sektöründeki hizmetlerine tüplü ve dökme LPG satışı faaliyetlerini de eklemiş oldu. 
     Sihirgaz A.Ş'nin satın alınması nedeniyle düzenlenen toplantıda konuşan Shell Türkiye Genel Müdürü Melih Türker, Cumhuriyet'in kurulduğu 1923 yılında Türkiye'de hizmet vermeye başlayan Shell'in enerji sektörünün her alanındaki operasyonlarını sürdürdüğünü bildirdi. 
     Shell'in direkt olarak LPG'de olmadığını ve otogaz işinde de indirekt olarak yer aldığını belirten Türker, LPG sektörüne bakıldığında, Türkiye'nin Avrupa'nın en büyük 2. pazarı olduğunu söyledi. 
     Avrupa'da yaklaşık 1 milyon 550 bin ton olan otogaz tüketiminin Türkiye'de 800 bin ton olduğunu hatırlatan Türker, ''Yani tüm Avrupa'nın yarısı kadar bir otogaz tüketimi bizim ülkemizde oluyor'' dedi. 
     Türker, dökme gazda Avrupa'daki tüketimin 15 milyon ton, Türkiye'de ise 800 bin ton olduğunu belirterek, ''Burada da fırsatın ne kadar büyük olduğunu görüyoruz. Dolayısıyla Shell'in Türkiye'deki bu yatırımı, Sihirgaz'ı bünyesine katmasının hem ülkemiz hem de sektör için doğru bir karar olduğuna inanıyoruz'' diye konuştu. 
     
     "Shell'in Türkiye'ye güveni tam" 
     Melih Türker, şunları kaydetti 
     ''Shell'in Türkiye'deki yatırımları artarak devam ediyor. Shell'in Türkiye'ye inancı ve güveni enerji sektörünün her kolunda çok sağlam ve devam ediyor. Zaten bunu son 3-4 yıldır birlikte yaşıyoruz. 
     Önümüzdeki aylarda da bunu nasıl kuvvetlendireceğimizi, bu liderliğimizi nasıl sürdüreceğimizi sizlerle paylaşacağız.'' Basın mensuplarının sorularını da yanıtlayan Türker, Türkiye'de otogazdaki büyümenin inanılmaz olduğunu dile getirerek, ''Ufak büyümeler yaşanabilir ama ciddi bir pazar var'' dedi. 
     Sihirgaz'ın ne kadara alındığı konusunda bilgi vermekten kaçınan Türker, petrol ürünlerinde Shell Türkiye'nin geçen yılki yatırımlarının 40 milyon doları aştığını ve bu yıl için 50 milyon dolar olarak planlandığını anlattı. Türker, Shell'in Enka-Intergen'in doğalgaz çevrim santrallerine de son 2 yılda yaklaşık 1 milyar dolar yatırım yaptığını bildirdi. 
     Birçok şirketle konuşmalarına karşın tercihlerini Sihirgaz'dan yana yaptıklarını belirten Türker, ''Asıl işimiz şimdi başlıyor. 
     Shell, dünyada LPG işinde 1 numara. Türkiye'de de küçük kalmamız mümkün değildi. Shell'in ülkeye güveni tam. Türkiye'nin önü açık. 
     Türkiye'de çok şey olacak'' diye konuştu. 
     Satın alma işleminin ardından Sihirgaz A.Ş Genel Müdürlüğü görevini üstlenen Hüseyin Latifoğlu da, Sihirgaz'ı Shell'e katmakla LPG sektörünün tüm sahalarında müşterilere en iyi hizmeti vermek amacını taşıdıklarını ifade ederek, 1967 yılından beri faaliyette bulunan Sihirgaz'ın daha çok güney bölgelerinde ve son yıllarda da Marmara ve Ege'de aktif olduğunu bildirdi. 
     
     "Hedef Shell'in pazar payını arttırmak" 
     Latifoğlu, Sihirgaz'ın satın alınmasıyla birlikte yeni şirketin pazar payının başlangıçta otogazda yüzde 9, dökme ve tüplü satışlarda ise toplam yüzde 1.5 olacağını belirterek, Shell'in hedefinin, LPG'nin her alanında son tüketicinin ihtiyaçlarına en iyi şekilde cevap vererek pazar payını artırmak olduğunu söyledi. 
     2001 yılında otogaz satışlarını yüzde 20 oranında artırdıklarını 
     ve 2 yıl içinde de bunu yüzde 30'a çıkarmayı planladıklarını dile getiren Latifoğlu, ''Otogaz alanındaki yatırımlarımız devam edecek. Bundan sonra dökme gaz ve tüplü gaz... Daha sonra da Shell'in diğer ülkelerdeki pazarlarına ulaşmayı planlıyoruz'' diye konuştu. Latifoğlu, ''Otogaz pazarında çok büyüme beklemiyoruz. Büyüme olmasa dahi pazarda hakettiğimiz yeri almaya çalışıyoruz'' dedi. Sihirgaz'ı borçları ve alacaklarıyla satın aldıklarını bildiren Latifoğlu, görüşmelerin de 1 yıl önce başladığını aktardı. Shell Türkiye'nin geçen yıl 1.5 milyar dolar olan cirosunu, bu yıl 1.6 milyar dolara çıkarmayı hedeflediği de bildirildi. Sihirgaz'ın cirosunun da geçen yıl 30 milyon dolar olarak gerçekleştiği kaydedildi. Yurt çapında tüplü satış bayileri, dökme müşterileri ve otogaz istasyonları ile servis vermekte olan Sihirgaz A.Ş'nin Mersin ve Dörtyol'da 2 adet dolum tesisi, Adana'da tüplü satış deposu bulunmaktadır. Yurt çapında diğer bazı LPG şirketleri ile servis ve ikmal anlaşmaları olan Sihirgaz'ın toplam 70 çalışanı bulunuyor. Sihirgaz'ı satın alan Hollanda merkezli Shell Butagaz International B.V, faaliyette bulunduğu ülkelerde artan enerji gereksinimleri karşısında çözümler sunuyor. Shell Butagaz International B.V, İspanya, Romanya, Macaristan, Bulgaristan, Çek Cumhuriyeti, Yunanistan ve Polonya'da faaliyetlerde bulunuyor. 
     






</TEXT>
</DOC>
