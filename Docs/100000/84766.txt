<DOC>
<DOCNO> 84766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/soneko06.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün'den Bahçeli başbakan olsun teklifi 
</HEADLINE>
<TEXT>

     Ankara Ticaret Odası Başkanı Sinan Aygün, Başbakan Bülent Ecevit'in rahatsızlığı ile ilgili olarak, ''Türkiye'nin başkentinde bir başbakanın 13 gün doktor kontrolünden uzak kalmasına anlam veremiyorum'' dedi. 
     Aygün, Türkiye'nin başbakansız kalmayacağını ve çok başbakan çıkarttığını belirterek, hükümette şu anda başbakanlık yapabilecek kişilerin mevcut olduğunu söyledi. 
     Bu kişilerden birinin Devlet Bahçeli olabileceğini kaydeden Aygün, ''Sayın Bahçeli 3 yıldır devlet tecrübesi kazanmıştır. İlkeli, tutumlu davranışları ile bu işi rahatlıkla götürebileceğine inanıyoruz'' dedi. 
     Önümüzdeki hafta Salı günü liderler zirvesinin hastanede yapılmasının ''ülkenin komaya sokulduğunun'' bir işareti olduğunu söyleyen Aygün, şöyle devam etti 
     ''Bu dış ülkelere karşı bir ayıptır. Hiç bir ülkede hastanede toplantı yapılmamıştır. Sayın Başbakan'ın hastanede yatacağı süre içinde bu ülkeyi başbakansız bırakmasına gerek yoktur. Güveneceği kişiye bu başbakanlığı geçici süre de olsa bırakması lazımdır. Bu Türk ekonomisini de olumsuz etkilemektedir. Pazartesi günü piyasalarda doların artması ve borsanın düşmesi söz konusudur. Ülke ekonomisi ile Başbakan'ın hastalığı birbirine paralellik arzetmektedir.'' Aygün, bu nedenle Başbakan Ecevit'in ivedilikle görevi, hastalığı boyunca birisine devretmesi veya vermesi gerektiğini, bu görevi de Devlet Bahçeli'nin rahatlıkla yapabileceğini düşündüğünü kaydetti. 
     





</TEXT>
</DOC>
