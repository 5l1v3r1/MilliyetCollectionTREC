<DOC>
<DOCNO> 52312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur14.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Avrupalı dostlar Türkiye'nin hakkını vermelidir" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Avrupa Komisyonu'nun raporunda yer alan Türkiye'ye ilişkin eleştirileri değerlendirirken, ''Eleştirilerin, bir ölçüsü olması lazım'' dedi. 
     Bahçeli, TÜBİTAK'taki ödül töreninden ayrılırken, bir gazetecinin ''Avrupa Komisyonu tarafından açıklanan İlerleme Raporu ve Strateji Belgesi'nde insan hakları ihlalleri konusunda Türkiye'ye bazı eleştiriler yöneltiliyor, bunları nasıl değerlendiriyorsunuz '' şeklindeki sorusuna, şöyle yanıt verdi 
     ''Eleştirilerin bir ölçüsü olması lazım. Türkiye, Avrupa Birliği'ne girişte çok samimi davranmaktadır. Kopenhag kriterleri başta olmak üzere katılım belgesindeki siyasi kriterlere de uygun ulusal program hazırlamış ve ülkenin şartları içerisinde bu ulusal programa uyumlu gayretleri ortaya koymaktadır. Avrupalı dostlar, bu gayretleri anlayışla karşılamalı ve Türkiye'nin hakkını vermelidir. 
     Buna dikkat etmek lazım, bunu zorlaştıracak birtakım teşebbüsler içerisinde bulunmanın hiç kimseye bir yararı olmaz.'' SKA-GÖK-SRD 
     






</TEXT>
</DOC>
