<DOC>
<DOCNO> 89347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/spo02.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almeyda'da ani fren 
</HEADLINE>
<TEXT>

Fenerbahçe Yönetimi maliyeti 20 milyon dolara yaklaşınca Arjantinli oyuncu için geri adım attı. Bonservis ücretini düşürmek için Parma’ya Rapajc önerildi 
     YALÇIN TÜRK 

     Fiyatına zam yaptı 
     ORTEGA’NIN transferinden sonra hedef olarak çizilen Almeyda için bugüne kadar yapılan temaslar sonucunda Arjantinli oyuncunun maliyetinin astronomik rakamlara ulaşması üzerine, Fenerbahçe Yönetimi beklemeye geçti. Parma Kulübü’nden oldukça yüksek ücret alan Almeyda’nın, Sarı-Lacivertli ekibe gelmek için talebini daha da yükselttiği, yönetimin de bu yüzden karar vermekte zorlandığı ifade edildi. 
     
     Son şans Rapajc 
     PARMA’YA ödenecek bonservis ücretini düşürmek için Rapajc’i takas olarak öneren yönetim, İtalyan Kulübü’nün cevabını bekliyor. Maliyeti 20 milyon dolara yaklaşacak olan Almeyda teknik açıdan takıma gerekli görülürken, mali yönden kulübü büyük ölçüde zorlayacak. Yıldız oyuncunun görevini yapabilecek alternatifi bulmak için Dünya Kupası’nı gözaltına alan yönetim temmuz ayına kadar bekleyecek. 
     
Ver Rüştü’yü al Tare’yi      İTALYAN gazeteleri, önceki günkü sayılarında Brescia’nın Fenerbahçeli Rüştü ile yakından ilgilendiğini bildirdi. Haberlerde, İtalyan Kulübü’nün Sarı-Lacivertli kulüple temasa geçip, Milli kaleciye karşılık golcü Tare’yi önerdiği iddia edildi. Ayrıca Rüştü’nün, daha önce İtalyan futbolunu sevmemesine karşın, gelen cazip teklifler karşısında yavaş yavaş iyimser olduğunu öne sürdüler. İtalyan gazetelerinin bu iddialarını Fenerbahçe Yönetimi ciddiye almadı. 
     
Ortega gelmeden yasaklar geldi      FENERBAHÇE, yeni transferi Arjantinli Ariel Ortega konusunda basına şimdiden bir dizi yasaklar getirdi. Sarı-Lacivertli kulüp tarafından yapılan yazılı duyuruda, yıldız futbolcunun, Fenerbahçe forması giydirilmiş fotoğraflarının yayınlamasının yasalara aykırı olduğu bildirildi. Fenerbahçe Yönetimi, futbolcu ile yapılan anlaşma gereğince bu tür fotoğrafları yayınlayan medya kuruluşlarına dava açacağını da açıkladı. Öte yandan Sarı-Lacivertli takımın diğer futbolcularıyla röportaj yapabilmek için de izin şartı gündeme getirildi. 
     
Samandıra’ya kapanıyor      GEÇEN sezon özel hayatında çalkantılar yaşadığı için eleştirilen Yusuf, yeni sezonda Fenerbahçe’nin en önemli silahlarından olacağını iddia etti. Tecrübeli futbolcu, sürekli eleştirilmesine neden olan kötü imajını sileceğini iddia edip, "Samandıra benim mabedim olacak. Bütün günümü tesislerde geçireceğim. Pazartesi gününden itibaren yeni sezon hazırlıklarına başlıyorum. Yeni sezonda taraftarlarımıza yepyeni bir Yusuf izlettireceğim" dedi. 
     
Tarihi başarı’      FENERBAHÇE Yönetim Kurulu Üyesi Nihat Özbağı, Ortega gibi bir yıldızı 4 ay gibi kısa bir dilimde transfer etmenin mucize olduğunu söyledi. Özbağı, "Bu transferin pazarlık aşamasında, Maradona’nın 1.5 yıllık görüşmeler sonrasında Napoli’ye transfer olduğunu öğrendik. Ortega gibi bir yıldızı transfer etmek için, demek ki, 4 ay gibi bir zaman dilimi kısa" dedi. 
     ÖZBAĞI sözlerini şöyle tamamladı "Bu transfer dışarıdan basit gözüküyor, ama hiç de kolay değil. Böyle yıldızların transferinde yönetici, futbolcu, menajer, taraftar baskısı, oyuncunun ailesi ve işin maddi yönü gibi çok boyutlu merdivenleri tek tek çıkmak zorundasın. Yoksa pozitif sonuç alamazsın. Fenerbahçe bu yüzden çok büyük bir transfer yapmıştır." 
     
Samandıra’ya koşu parkuru      TESİS konusunda yenileme çalışmalarını sürdüren Fenerbahçe, Samandıra Tesisleri’ne koşu parkuru yaptırıyor. Sarı-Lacivertli futbolcular, bundan sonra kros çalışmalarını, yeni sezona yetişecek olan koşu parkurunda yapacak. 
     
Okul arsası için son adım      FENERBAHÇE, Şükrü Saracoğlu Stadı’nın yanındaki Kenan Evren Lisesi’nin arsasını alma yolunda artık imza aşamasına geldi. Yönetimin bu arsaya Akmerkez ayarında alışveriş merkezi yapacağı öğrenildi. Aynı alana spor salonu yapılması da gündemde. 
     
Sıcak temas artık yasak      MARATON Tribünü’nün altında yapılan ve UEFA standartlarındaki dört soyunma odası yeni sezonda kullanılacak. Güvenlik önlemleri düşünülerek yapılan soyunma odalarına giriş otoparktan gerçekleşecek. Bu sayede konuk takımın futbolcuları, taraftarlarla bir araya gelmeyecek ve zaman zaman yaşanan gerilimler son bulacak. 
     



 SPOR 

































</TEXT>
</DOC>
