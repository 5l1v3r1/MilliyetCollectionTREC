<DOC>
<DOCNO> 82177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/spor/spo02.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Keyifli kapanış 
</HEADLINE>
<TEXT>

Sezonu ikinci sırada tamamlayan Fenerbahçe, seyircisine galibiyetle veda etti, Diyarbakır’ı deviren goller Serhat 2 ve Oktay’dan geldi 
     LİGİN son maçında Diyarbakırspor’u ağırlayan Fenerbahçe, seyircisine farklı bir galibiyetle veda etti. Taraftarının büyük desteğiyle sahaya çıkan Sarı - Lacivertli ekip, Serhat’ın 20. dakikada attığı golle öne geçti. Konuk takım ikinci yarıda Deniz ile eşitliği sağladı. Oktay skoru bir kez daha Fenerbahçe lehine çevirdi. Serhat 88’de sonucu belirledi. Andersson’un son dakikada attığı nizami gol ise ofsayt gerekçesiyle sayılmadı. 
     
Andersson jübile yaptı      FENERBAHÇE taraftarı futbol hayatının son maçına çıkan Andersson’a muhteşem bir uğurlama yaptı. İsveçli golcüyü ayakta alkışlayan Sarı - Lacivertli tribünler büyük sevgi gösterisinde bulundular. Maç bitiminde formasını ve ayakkabılarını tribünlere fırlatan ve arkadaşları tarafından omuzlara alınan Andersson, "Kariyerimi böyle bir sevgi seli önünde bitirdiğim için ne kadar mutlu olsam ve övünsem azdır" dedi. 
     
Fikir vermediRüştü’yü izleyen M.United’ın kaleci antrenörü Coton şimdilik bir karara varamadığını söyledi 
     MANCHESTER United’ın kaleci antrenörü Tony Coton, Diyarbakırspor maçında Rüştü’yü izledi. Coton karşılaşma sonrası yaptığı açıklamada, "Bir karara varamadım. Kendisine fazla top gelmedi. Yaptığı hataları da maçın fazla önemli olmamasına bağlıyorum. Dünya Kupası öncesi oynanacak hazırlık maçlarında Rüştü’yü yine seyredeceğim" dedi. 
     FENERBAHÇE’NİN golcü ismi Serhat’ı da Bayern Münihli yetkililer yakın takibe aldı. Alman yöneticiler dünkü maçta genç oyuncu hakkında sürekli not tuttular. Bu arada Sarı - Lacivertli yönetim iç transfer görüşmelerine yarın başlayacak. İlk etapta Serhat, Johnson, Abdullah ve Ali Güneş ile anlaşma zemini aranacak, Rapajc ise takasta kullanılacak. 
     
Süper kutlama      FENERBAHÇE Kulübü 95. kuruluş yıldönümünü çeşitli etkinliklerle dün Şükrü Saracoğlu Stadı’nda kutladı. Maç öncesi statta sarı - lacivert renklerde balonlar uçuruldu. Amatör şubelerden yaklaşık 300 kadar genç ve minik sporcu Fenerbahçe marşı eşliğinde sahada tur attı. 
     
Ortega’nın niyeti yok      ARJANTİNLİ yıldızın forma giydiği River Plate Kulübü’nün Başkanı Jose Aguilar, Fenerbahçe ile para konusunda anlaştıklarını ancak Ortega’nın Türkiye’ye gitmek istemediğini söyledi. Aguilar, "Onu zorla bir yere gönderemeyiz. Kendisi İngiltere’yi düşünüyor" dedi. 
     
Tribünde gerginlik      DİYARBAKIRSPORLU yöneticilerin attıkları gol sonrası sevinç gösterisinde bulunması Fenerbahçeli taraftarların tepkisini çekti. Şeref tribününe yabancı maddeler atılması, küfürler ve aşırı gerginlik yüzünden Diyarbakırlı yöneticiler stadı terketti. Atilla Kıyat ise yaşanan olaylar nedeniyle Diyarbakır halkından özür diledi. 
     
Abdullah sıkıntılı      SON haftalarda forma yüzü göremeyen Abdullah dün Lorant ile özel bir görüşme yaptı. "Beni istemiyorsanız, başımın çaresine bakacağım" diyen tecrübeli oyuncuya olumsuz bir yanıt vermeyen Alman hoca, Abdullah’ı yine oynatmadı. 
     



 SPOR 

































</TEXT>
</DOC>
