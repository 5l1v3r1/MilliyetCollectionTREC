<DOC>
<DOCNO> 95515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun20.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçreli hava kontrolörü "Kontrol ağındaki hata kazaya sebep oldu" 
</HEADLINE>
<TEXT>

     İsviçreli hava trafik kontrolörü, Almanya üzerinde iki uçağın çarpışmasıyla meydana gelen, çoğu çocuk 71 kişinin öldüğü kazaya, trafik kontrol ağındaki hataların neden olduğunu söyledi. 
     Kimliği belirtilmeyen kontrolör, İsviçre haber ajansı SDA'ya gönderdiği açıklamada, ''Kazanın olduğu gece, bu insan, bilgisayar, gözetim ve iletişim teçhizatı ağının bir parçasıydım. Bütün bu parçalar bağlantılı olarak hatasız çalışmalı ve birbiriyle koordineli olmadır. Trajik kaza, bu ağda hataların ortaya çıktığını gösterdi'' dedi. 
     Rus yolcu uçağı ile DHL kargo uçağının havada çarpışmasını araştıran müfettişler ile işbirliği yapma sözünü veren kontrolör, açıklamasında, ''Bir hava trafik kontrolörü olarak, bu tür kazaların olmasını önlemek benim görevim ve sorumluğum'' dedi. 
     Öte yandan, kazada ölen 28 kişinin yakınları Rusya'nın Başkurt Özerk Cumhuriyeti'nin başkenti Ufa'da biraraya geldi. 
     Ufa meydanında toplanan binden fazla kişi, düzenlenen Müslüman ve Rus Ortodoks törenleri ile ölenlerin yasını tuttu. Törenlerin ardından bu sabah Almanya'dan özel bir kargo uçağı ile getirilen 28 çocuğun tabutları, Ufa'nın güney kesimindeki bir mezarlığa gömüldü. 
     





</TEXT>
</DOC>
