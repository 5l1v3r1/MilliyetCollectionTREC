<DOC>
<DOCNO> 60421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo22.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Lorant'a destek ekibi kuruldu 
</HEADLINE>
<TEXT>

     Teknik direktör sorununu Alman Werner Lorant ile çözen Fenerbahçe, ikinci yarı öncesinde Alman çalıştırıcıya yardımcı olması için ''Araştırma Geliştirme Destek Ekibi'' kurdu. 
     Kulübün resmi internet sitesi ''www.fenerbahce.org''da, sarı-lacivertli kulüpte bundan sonra spor bilimleri danışmanları, takım doktoru, fizyoterapistler, antrenman bilimcisi, kondisyoner, maç analizi uzmanı, spor psikoloğu, sporcu beslenmesi uzmanı ve masörlerin, bir koordinatörlük çerçevesinde görev yapacağı bildirildi. 
     Yeni kurulan destek ekibinin, takımın performansını en üst düzeye yükseltmek için bireysel eksikliklerin giderilmesi, sakatlıkların önlenmesi ve sakatlanmalardan sonra futbolcuların en kısa sürede sahaya dönebilmelerini sağlamaya çalışacakları kaydedildi. 
     Samandıra Tesisleri'nde 3 gündür kas kuvveti, vücut yapısı, patlayıcı kuvvet, sürat ve dayanıklılıkla ilgili testleri gerçekleştiren destek ekibinin, sonuçları teknik direktöre iletilecekleri, ihtiyaçlar doğrultusunda düzenlemelerin yapılmasında yardımcı olacağı belirtildi. 
     Araştırma Geliştirme Destek Ekibi, Fenerbahçe'nin Antalya kampında da çalışmalarına devam edecek. 
     






</TEXT>
</DOC>
