<DOC>
<DOCNO> 57076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur24.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı yeni yasayı savundu, Sezer'e gönderme yaptı 
</HEADLINE>
<TEXT>

     Adalet Bakanı Hikmet Sami Türk, DGM Kanunu'nda yapılan değişikliklerle hortumcuların kayrıldığı şeklindeki düşüncelerin hiçbir şekilde haklı gerekçelerle savunulamayacağını söyledi. 
     Değişiklikle yolsuzlukla mücadelenin daha etkin bir şekilde yapılacağını ifade eden Türk, ''Yolsuzlukla mücadele amacından sapma söz konusu değildir. Değişiklikler temel hak ve özgürlüklerin güçlendirilmesi açısından ileri bir adımdır'' dedi. 
     Türk, Adalet Bakanlığı'nda düzenlediği basın toplantısında, bugün Resmi Gazete'de yayımlanarak yürürlüğe giren ve DGM Kanunu'nda değişiklik yapan 4723 sayılı yasa hakkında bilgi verdi. 
     Bu kanunun farklı amaçlar için çıkarıldığı şeklinde yorumların yapıldığını hatırlatan Türk, DGM'lerin Anayasa'nın 143. maddesi doğrultusunda kurulan uzmanlık mahkemeleri olduğunu belirtti. 
     DGM'lerin Anayasa'da belirtilen suçlar dışında bazı suçlara da bakma görevinin zamanla verildiğini anımsatan Türk, yeni yasayla TCK'nın 313. ve 314. maddelerinin DGM'nin görev alanından çıkarıldığını 
     kaydetti. Bu maddelerin teşekkül oluşturmaya karşı verilecek cezaları düzenlediğini hatırlatan Türk, ''Bu maddeler tehlike suçlarını içermektedir. Amaç suça ulaşmak için teşekkül oluşturmayı düzenler. Ancak, Yargıtay, amaç suçlar olarak bilinen dolandırıcılık, zimmet gibi suçların DGM'de görülemeyeceğine karar vermiştir'' diye konuştu. 
     
     Amaç suçların ayrılması 
     Yargıtay'ın bu kararı üzerine amaç suçların ayrılarak ağır ceza mahkemelerine gönderildiğini ifade eden Türk, şöyle devam etti 
     ''Ancak bir yandan da TCK'nın 313. ve 314. maddelerine ilişkin yargılamalar DGM'de devam etmektedir. Bu suçlardaki teşekkülü ortaya çıkarmak için amaç suçların varlığı da aranmaktadır. Dolayısıyla teşekkül suçuyla diğer amaç suçların ağır ceza mahkemesinde birlikte görülmesi daha yararlı olacaktır. Yolsuzlukla mücadele açısından bir sapma söz konusu değildir. DGM'ler 8 ilde bulunurken, ağır ceza mahkemeleri bütün illerde ve büyük ilçelerde bulunmaktadır. Yargılama açısından da bir sorun yaşanmayacaktır. Eğer, bu suçlar farklı illerde işlenmişlerse Ceza Muhakemeleri Usul Kanunu'na CMUK göre bir ağır ceza mahkemesinde de birleştirilebilirler.'' Türk, yapılan değişikliklerle yolsuzluklarla mücadele açısından daha etkili ve iyi sonuçlar alınacağını ifade etti. CMUK'ta 1992'de yapılan değişikliklerin bazılarının DGM'lere aktarılamadığına dikkati çeken Türk, yapılan değişiklikle bu maddelerin DGM'lere de aktarıldığını kaydetti. Bunun temel hak ve özgürlüklerin güçlendirilmesi açısından faydalı olduğunu vurgulayan Türk, çıkar amaçlı suç örgütleriyle mücadele yasasındaki örgüt tanımına da yeni yasayla açıklık getirildiğini, buradaki örgütten ''mafya tipi suç örgütlenmelerinin açıklığa kavuşturmanın'' amaçlandığını söyledi. 
     Çıkar Amaçlı Suç Örgütleriyle Mücadele Yasası kapsamındaki suçların eskiden birden fazla DGM'nin bulunduğu yerlerde sadece 1 numaralı DGM'de görüldüğünü, bunun da o DGM'lerde yığılmalara neden olduğunu kaydeden Hikmet Sami Türk, yeni yasayla artık bu tür suçların bütün DGM'lerde görülebileceğini bildirdi. 
     
     Yolsuzlukla mücadelede önemli adım 
     Yasanın geçici 1. maddesiyle davaların bulundukları durumda ilgili ağır ceza mahkemelerine veya Cumhuriyet başsavcılıklarına devrinin öngörüldüğünü hatırlatan Türk, ''Dolayısıyla, davalar yeniden görülmeyecek, bulunduğu yerden devam edecektir'' dedi. 
     Türk, halen 8 ildeki DGM'lerde toplam 6 bin 968 dava bulunduğunu, bunlardan 509'unun TCK'nın 313. ve 314. maddelerine ilişkin olduğunu, 499'unun da 4422 sayılı Çıkar Amaçlı Suç Örgütleriyle Mücadele Kanunu 
     kapsamındaki suçları içerdiğini belirtti. DGM'lerdeki 5 bin 960 davanın ise görev alanlarıyla ilgili diğer suçları kapsadığını kaydeden Türk, ''banka hortumlamalarıyla'' ilgili suçlar hakkında da bilgi verdi. Bankaların içini boşaltmak, dolandırmak ve varlıklarını kendi zimmetine geçirmek amacıyla TCK'nın 313. maddesine göre teşekkül oluşturma fiili nedeniyle İstanbul'daki DGM'lerde 6, Adana ve Erzurum'daki DGM'lerde ise 2'şer dava bulunduğunu bildirdi. Bu davalardaki amaç suçlar olarak bilinen ''dolandırıcılık, zimmet'' gibi suçların ayrılarak ağır ceza mahkemelerine gönderildiğini hatırlatan Türk, şöyle devam etti ''Yeni kanunla, hortumcuların kayrıldığı gibi bir düşünce hiçbir haklı gerekçelerle savunulamaz. Bundan sonra bankaları dolandırmak, kaynaklarını kendi zimmetine geçirmek amacıyla teşekkül oluşturmak suçları aynı mahkemede görülecek ve karara bağlanacak. Bu da yolsuzlukla mücadele bakımından daha etkili olacaktır. Bu yasayla yolsuzlukla mücadelede önemli bir adım atılmıştır.'' Adalet Bakanı Türk, yeni yasayla DGM'lerin asli görev alanlarına dönmesinin sağlandığını, temel hak ve özgürlüklerin güçlendirilmesi bakımından da ileri bir adım olduğunu sözlerine ekledi. 
     






</TEXT>
</DOC>
