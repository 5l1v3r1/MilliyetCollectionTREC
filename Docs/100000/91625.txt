<DOC>
<DOCNO> 91625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur10.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz hırsızlarına dikkat.. 
</HEADLINE>
<TEXT>

     Ankara Kuyumcular ve Saatçiler Odası Başkanı Hasan Çavuşculu, tatil döneminin başladığı şu günlerde, tatilcileri ''ziynet eşyası'' hırsızlarına karşı uyardı. 
     Çavuşculu, özellikle haziran, temmuz ve ağustos aylarını kapsayan tatil dönemlerini, hırsızların kendileri için ''bereketli bir iş mevsimi'' olarak gördüğünü vurgulayarak, daha önceki yıllarda meydana gelen bu tür olaylara dikkat çekti. Sıcak yaz aylarında balkon kapılarının ve pencerelerin açık bırakıldığını, vatandaşların çelik kapıları ve parmaklıklarına güvenerek, değerli eşyalarının güvenliğini sağlamaya özen göstermediklerini anlatan Çavuşculu, şöyle devam etti 
     ''Tatile çıkarken ziynet eşyalarınızın güvenliğini sağlamayı ihmal etmeyin. Aksi halde ziynet eşyalarınızın evinizi terketmiş olduğunu görebilirsiniz. Vatandaşlarımız Benim kapım nasıl olsa çelik, pencerelerim de demir parmaklıklı. Balkonumdan da girmeleri mümkün değil şeklinde düşünerek, altın, bilezik, yüzük gibi değerli ziynet eşyasını evde bırakarak tatile çıkıyorlar. Hırsızlar bu dönemi kendileri için rahat çalışma fırsatı olarak gördüklerinden yaz mevsiminde ev hırsızlığı olayları artıyor. Bütün bunların yaşanmaması için vatandaşlarımız tatile çıkmadan önce ziynet eşyalarının güvenliğini sağlamalıdırlar. Tatile çıkacak vatandaşlarımız ziynet eşyalarını kiralık kasalara, yakın akrabalarına bırakabilirler ya da yanlarına alabilirler.'' Hasan Çavuşculu, tatile giderken ziynet eşyalarını yanlarına alan vatandaşları da uyararak, ''Değerli eşyalarınızı denize, havuza girerken çantanızda ve otel odasında bırakmayın, arabanızda hiç bırakmayın. Bulunduğunuz otelin kiralık kasasına ya da emanete bırakın'' diye konuştu. 
     Hırsızların açamayacağı kapının bulunmadığına da dikkat çeken Çavuşculu, insanların çelik kapılarına güvenmemeleri gerektiğini belirterek, özellikle çalışan insanların çoğunlukta olduğu apartmanlarda oturan vatandaşların daha dikkatli olmalarını söyledi. 
     Kuyumcular Odası olarak Ankara kuyumcularını çalıntı ziynet eşyalarına karşı uyardıklarını da belirten Çavuşculu, ''Kuyumcularımızı, mal alırken dikkatli olmaları ve şüpheli şahısları polise şikayet etmeleri konusunda uyardık'' dedi. 
     





</TEXT>
</DOC>
