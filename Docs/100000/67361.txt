<DOC>
<DOCNO> 67361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/siyaset/siy02.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Perinçek şov 
</HEADLINE>
<TEXT>

İşçi Partisi’nin Lideri e - posta skandalıyla ilgili yeni iddialarda bulundu 
     ANKARA Milliyet 

     AB Türkiye Temsilcisi Karen Fogg’un elektronik posta yazışmalarını açıklayan İşçi Partisi Genel Başkanı Doğu Perinçek, bunun "kişilik haklarını ve haberleşme hürriyetini ihlal" anlamına geldiği yolunda hukukçuların yaptığı değerlendirmeleri doğru bulmadığını belirterek, yeni iddialarda bulundu. 
     Perinçek, düzenlediği basın toplantısında, ellerinde 3 bine yakın eposta mesajı bulunduğunu, bu haberleşmelerde kelimelerin İngilizce anlamları kullanılarak MHP lideri Devlet Bahçeli’den "State Garden", ANAP lideri Mesut Yılmaz’dan da "Happy Unyielder" olarak bahsedildiğini öne sürdü. Belgelerde Yılmaz hakkında çok bilgi olduğunu kaydeden Perinçek, Yılmaz’ın bu belgelere inanmadığının hatırlatılması üzerine, "Karen Fogg e-postaları doğruluyor. Ancak Yılmaz inanmadığını söylüyor. Sonuçta Fogg yazışmaları doğrulayarak Yılmaz’ı feda ediyor" dedi. 
     Yazışmanın gizliliğinin ulusal devleti yıkma faaliyetinin sığınağı olamayacağını bildiren Perinçek, Bursa’daki sapık öğretmenin internet haberleşmesi sonucunda yakalandığını kaydederek, şöyle konuştu 
     "Yazışmalarda Cumhurbaşkanı Sezer’in haddinin bildirildiği yazıyor. Bu haddini bildirmede payı olan, haberleşme gizliliğinden bahseden sözde gazeteciler maşa olarak kullanılıyor. Bazı gazeteciler de bu haberleşmelerde olduklarından hemen savunma telaşına düştüler..." 
     



 SİYASET 














</TEXT>
</DOC>
