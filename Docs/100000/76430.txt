<DOC>
<DOCNO> 76430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo03.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Beşiktaş'a yakışmayacak bir sonuç aldık" 
</HEADLINE>
<TEXT>

     Türkiye Kupası, Beşiktaş'ı 4-0 gibi farklı bir sonuçla yenen Kocaelispor'un olurken, Futbol Federasyonu Başkanı Haluk Ulusoy, ''Doğrusu böyle bir skor beklemiyordum. Kupa, Kocaelispor camiasına hayırlı olsun'' dedi. 
     Ulusoy, maçtan sonra yaptığı açıklamada, futbolseverlerin çok zevkli bir kupa mücadelesi izlediğini belirterek, rakibine oranla daha arzulu oynayan Kocaelispor'un ikinci yarıdaki oyunuyla sonuca gittiğini belirtti. 
     Beşiktaş'ın özellikle ikinci yarı iyi futbol oynayamadığını ifade eden Ulusoy, ''Kocaelispor, kupayı daha fazla arzulayan bir oyun sergiledi. Türkiye Ligi'nin en iyi futbol oynayan takımı olan Beşiktaş, Kocaelispor maçında çok etkili değildi. Doğrusu böyle bir skor beklemiyordum. Kupa, Kocaelispor camiasına hayırlı olsun'' dedi. 
     
     Kocaeli cephesi 
     Kocaelispor Teknik Direktörü Hikmet Karaman, Beşiktaş karşısında çok iyi oynadıklarını belirterek, haklı bir galibiyetle kupayı müzelerine götürdüklerini belirtti. 
     Oyuncularını hissettirmeden 3 haftadır kupa maçına hazırladığını, maç için değişik planlar yaptığını anlatan Karaman, şunları söyledi 
     ''Futbolcularıma maç öncesi, Kendinizi güreşçi olarak görün. Daha önce 2 kez karşılaştınız, 4-2 ve 2-0'lık skorlarla yenildiniz. Aynı sıkletteki rakibinizi 2 kez maç yaptığımız için ezberlemiş olmanız lazım. Şampiyonluk için 3. oyunu alın dedim. Biz kupayı Beşiktaş'tan daha fazla istiyorduk.'' 
     
     Beşiktaş'ta büyük sessizlik 
     Maçın ardından Beşiktaş Teknik Direktörü Christoph Daum, basın toplantısı yapmazken, menajer Sinan Engin, Beşiktaş camiasına yakışmayacak bir sonuç aldıkarını söyledi. 
     Engin, maçın ilk yarısında iyi mücadele ettiklerini ancak ikinci yarıda İbrahim'in atılmasından sonra oyun düzenlerinin bozulduğunu belirterek, ''Maçın ilk yarısında girdiğimiz net 3 gol pozisyonu var. 
     Bunları değerlendirsek, skor daha farklı olurdu. Taraftarlarımızdan özür diliyoruz'' diye konuştu. 
     






</TEXT>
</DOC>
