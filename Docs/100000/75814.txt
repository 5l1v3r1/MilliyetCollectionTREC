<DOC>
<DOCNO> 75814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sonspo01.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kongre yine ''Serdar Bilgili'' dedi... 
</HEADLINE>
<TEXT>

     Beşiktaş Kulübü'nün Olağan Genel Kurulu'nda Serdar Bilgili yeniden başkanlığa seçildi. 
     Siyah-beyazlı kulübün en uzun ve en gergin seçimli kongresi olarak tarihe geçen kongre, yaklaşık 20 saat sürdü. Bilgili, kongrede 7 bin 363 geçerli oyun 4 bin 78'ini alarak Beşiktaş'ın 54. dönem başkanı oldu. 
     Bilgili'nin rakibi Hasan Arat ise 3 bin 285 oy alırken, arada 793 oyluk bir fark oluştu. Kongrede açılan 20 sandıktan 12'sinde Bilgili, 8'inde ise Arat önde çıktı. Bilgili, özellikle 10'uncu sandıktan sonra rakibiyle arasındaki oy farkını açtı. 
     Başkan Bilgili, kongre sonunda yaptığı konuşmada, yönetimde bulunacakları iki yıllık dönemde de Beşiktaş'a layık olmaya çalışacaklarını söyledi. 
     Kongrede ve seçim döneminde Beşiktaş camiasını rahatsız eden olaylar yaşadıklarını belirten Bilgili, ''Bütün Beşiktaşlıların başkanı olacağım. Oluşan bazı bölünmeleri tamir edeceğim'' dedi. 
     Bilgili, Türkiye Kupası finalinde 3 Nisan Çarşamba günü Kocaelispor ile karşılaşacaklarını hatırlatarak, ''Türkiye Kupası'nı hep birlikte Çarşamba günü kazanıp, kaldıracağız. Ayrıca ligdeki iddiamız da sürüyor. Bu sezon iki kupa da bizim olacak'' şeklinde konuştu. 
     
     'SEÇİME ŞAİBE KARIŞMIŞTIR'' 

     Kongreyi kaybeden başkan adayı Hasan Arat ise basın mensuplarına yaptığı açıklamada, ''Seçime şaibe karışmıştır. Takdir genel kurulumuzundur'' dedi. 
     Arat, başkan Bilgili'yi de eleştirerek, ''Genel Kurul'a sırtını dönerek konuşan başkan, yönetim olabilir ama iktidar olamaz'' diye konuştu. 
     Bu arada, kongre salonunda çıkan olaylar sonrası İstanbul Emniyet Müdür Yardımcısı Hasan Kaynar salona gelerek incelemelerde bulundu. 
     

     
</TEXT>
</DOC>
