<DOC>
<DOCNO> 80913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur08.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de yılda 100 bin kişi sigaradan ölüyor 
</HEADLINE>
<TEXT>

     Türkiye'de her yıl yaklaşık 100 bin kişinin sigaranın zararlı etkilerinden kaynaklanan nedenlerle öldüğü bildirildi. Türkiye, sigaranın yol açtığı hastalıkların tedavisi için yılda 1 milyar dolar harcıyor. 
     Sağlık Bakanı Osman Durmuş, AK Parti Şanlıurfa Milletvekili Yahya Akman'ın soru önergesine verdiği yanıtta, sigaranın başta akciğer kanseri olmak üzere pek çok hastalığa yol açtığını hatırlatarak, Türkiye'de bazı hastalıkların neden olduğu ölümlerin tümünden sigaranın sorumlu tutulduğunu kaydetti. 
     Yapılan araştırmalarda, bir ülkede toplam ölüm oranın dörtte birinin sigaradan kaynaklandığının ortaya çıktığını ifade eden Durmuş, Türkiye'de yılda 400 bin ölüm var olduğu göz önünde tutulduğunda, en iyimser rakamlarla 100 bin kişinin sigaranın zararlı etkilerinden kaynaklanan nedenlerle öldüğünü bildirdi. 
     Durmuş, sigaranın yol açtığı kabul edilen Akciğer-Bronş, Larinks, Özefagus ve Mesane kanseri için yıllık tıbbi maliyetin 300 milyon dolar olduğunu kaydetti. 
     Diğer hastalıkların yol açtığı harcamalarda da göz önüne alındığında rakamların arttığını ifade eden Durmuş, Türkiye'de 2001 yılında, sigaranın verdiği rahatsızlıklarla ilgili olarak yapılan sağlık harcamalarının 1 milyar dolar olduğunun tahmin edildiğini kaydetti. 
     





</TEXT>
</DOC>
