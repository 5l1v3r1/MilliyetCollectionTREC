<DOC>
<DOCNO> 52422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sondun03.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Barış Gücü şekilleniyor... İşte formüller... 
</HEADLINE>
<TEXT>

     BM Güvenlik Konseyi, İngiltere ve Fransa tarafından sunulan, Afganistan halkı tarafından oluşturulacak geniş tabanlı geçiş hükümetinin kurulmasıyla ilgili ana noktaları içeren ve uluslararası güvenlik gücünün gönderilmesi yolunu açan bir karar tasarısını oybirliğiyle kabul etti. 
     BM Genel Sekreteri Kofi Annan, oylamadan sonra yaptığı açıklamada, ''BM, Afganistan'a güçlü bir şekilde dönüyor'' dedi. 
     Karar tasarısı, Afganistan'daki taraflara, BM personelinin güvenliği ve hareket serbestisinin sağlanması çağrısında bulunuyor. 
     Öte yandan, Güvenlik Konseyi tarafından onaylanma koşulu bulunan uluslararası güvenlik gücüyle ilgili çalışmalar kapalı kapılar ardında sürdürülüyor. 
     Diplomatik kaynakların verdikleri bilgiye göre, söz konusu güçte, halen Afganistan ve komşu ülkelerde bulunan Amerikan ve İngiliz birliklerinin yanı sıra Türkiye, Almanya, Fransa, Avustralya, Bangladeş ve Ürdün'den askerler yer alacak. ''Uluslararası güvenlik varlığı'' adı verilen bu gücün Afganistan'da görev yapabilmesi için Güvenlik Konseyi'nden ayrı bir karar çıkması gerekiyor. 
     BM Genel Kurul çalışmalarına katılmak üzere New York'ta bulunan Dışişleri Bakanı İsmail Cem, Afganistan'ın gelecekteki oluşumuna katkı yapacak karar mekanizmaları içinde yer almak kaydıyla, Türkiye'nin uluslararası güce asker vermeye hazır olduğunu belirtti. 
     BM'nin söz konusu geniş tabanlı hükümetin kurulması çalışmalarında Afgan halkına yardımcı olacağı ve destek vereceği bildirildi. BM'nin konuyla ilgili çalışmalarını düzenlemek amacıyla, Annan'ın Afganistan özel temsilcisi Lahdar Brahimi'nin yardımcısı Francesc Vendrell'in Cuma günü başkent Kabil'e gitmesi bekleniyor. 
     Brahimi'nin ise, tüm Afgan gruplarının katılacağı geniş çaplı bir toplantı düzenlemek üzere bölgeye hareket edeceği diplomatlar tarafından kaydedildi. Bu toplantının Birleşik Arap Emirlikleri'nde BAE yapılması bekleniyor. 
     Bu arada, yaklaşık 2 yıl süreyle görevde kalacak olan geçiş hükümetinin kurulmasından sonra toplanacak olan Loya Jirga adlı meclis, yeni bir anayasayı kaleme alacak. Brahimi, ''ikinci bir Loya Jirga toplantısında anayasanın onaylanacağını ve kalıcı Afganistan hükümetini kuracağını söyledi. 
     






</TEXT>
</DOC>
