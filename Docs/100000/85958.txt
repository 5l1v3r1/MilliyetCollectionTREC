<DOC>
<DOCNO> 85958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur07.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselerde devamsızlık yapan öğrencilerin kayıtları silinecek 
</HEADLINE>
<TEXT>

     Milli Eğitim Bakanlığı MEB , liselerde sürekli devamsızlık yapan öğrencilerin kayıtlarının silinmesi talimatını verdi. 
     MEB Müsteşar Vekili Prof. Dr. İsmail Bircan imzasıyla yayımlanan genelgede, ''Zorunlu öğrenim çağı dışına çıkan öğrencilerin'' durumlarına ilişkin yasal düzenlemelerde öngörülen hükümler anımsatılarak, okullara talimatlar verildi. 
     Genelgede, Milli Savunma Bakanlığı'nın 3 Nisan 2002 tarihli MEB'e gönderdiği yazıda ''Zorunlu öğrenim çağı dışına çıkıp askerlik çağına girmiş öğrencilerin halen ilköğretim okullarına devam ettirildikleri veya devam ediyor göründüklerinin'' bildirildiği kaydedildi. 
     Zorunlu ilköğretim çağının 6-14 yaş grubundaki çocukları kapsadığı belirtilen genelgede, bu yaşlar arasında ilköğretimi bitiremeyenlerin en fazla 2 öğretim yılı daha okula devam etmelerine imkan tanındığı kaydedildi. 
     Ayrıca, lise 1. sınıfa kayıt yaptırabilmek için 19 yaşını geçmemiş olma koşulu bulunduğu, ilköğretim okulundan liseye geçerken ara verilmemişse yaş kaydına bakılmayacağı hükümlerinin de yasal düzenlemelerde yer aldığı vurgulanan genelgede, zorunlu öğrenim çağı dışına çıkan ve 2 yıl okumalarına imkan verilen öğrencilerden 8. 
     sınıfa geçenlere öğretim yılı sonunda başarılı olurlarsa diploma verileceği, başarısız olurlarsa ''öğrenim belgesi'' verilerek okulla ilişiklerinin kesileceği şeklindeki kurallar da hatırlatıldı. 
     
     KAYITLARI SİLİNECEK ÖĞRENCİLER 
     Bu açıklamalara göre, zorunlu öğrenim çağını geçen ancak tanınan haklarla ilköğretimden mezun olabilecek duruma gelen öğrencilerin liselere kayıtları yapılabilecek. Lisede sürekli devamsızlık yapan öğrenciler ile Ortaöğretim Kurumları Sınıf Geçme Yönetmeliği'ne göre tanınan imkanlara karşın okul bitirme sürelerini dolduranların ise kayıtları silinecek. 
     Genelgede, yasal düzenlemelerde öngörülen hükümler doğrultusunda okulların yapması gereken işlemler şöyle sıralandı 
     ''-Öğrenim çağı dışına çıkan ancak 2 yıl daha okumalarına imkan verilerek 8. sınıfa devam etmeleri sağlanan öğrencilerden, şube öğretmenler kurulunda mezuniyet hakkı kazanamayanların okullarıyla ilişikleri kesilecek, -Bu durumdaki öğrencilerden mezun olabilecek duruma gelenlerin, Milli Eğitim Bakanlığı Lise ve Ortaokullar Yönetmeliği'ndeki kurallara göre ortaöğretim kurumlarına kayıt ve kabulleri yapılacak, -Ortaöğretim kurumlarında sürekli devamsızlık yapanlar ile Ortaöğretim Kurumları Sınıf Geçme Yönetmeliği'ne göre okul bitirme süresini dolduranların okullarıyla ilişkileri kesilecek.'' Genelgede, valiliklerin konuyu titizlikle takip etmeleri ve uygulamada ihmali görülenler hakkında işlem yaparak MEB'e bilgi vermeleri istendi. 
     





</TEXT>
</DOC>
