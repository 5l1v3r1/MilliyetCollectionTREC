<DOC>
<DOCNO> 73269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo01.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Elimde olsaydı birkaç oyuncu daha değiştirirdim" 
</HEADLINE>
<TEXT>

     Fenerbahçe Teknik Direktörü Werner Lorant, Malatyaspor karşısında alınan beraberliği, kanat organizasyonlarını iyi yapamamalarına bağladı. 
     Lorant, maça çok iyi başladıklarını belirterek, ''Erken bulduğumuz golle avantajlı duruma geçtik. Ancak arkasını getiremedik. Savunmada düzenli oynayamadık ve kısa sürede golü yedik. 1-1'den sonra elimizden geleni yaptık, ancak zaman yetmedi'' diye konuştu. 
     Alman teknik adam, maçın ikinci yarısının da ilk yarı gibi geçtiğini vurgulayarak, ''İkinci golü yememeliydik. Rakibimiz iyi kapandı. Ancak oyunu çok ortaya sıkıştırdık. Tüm hafta boyunca kanat organizasyonu çalıştık, ama maçta bunu uygulayamadık. Sonuçta da 1 puana razı olmak zorunda kaldık'' dedi. 
     Lorant, futbolcularının maçta çok sinirli ve gergin oynadığını da kaydederek, ''Öne geçtiğimiz dakikalarda sakin olup, oyunu kanatlara yayabilseydik, maçın sonucu bu olmazdı. Elimde olsaydı maçta birkaç oyuncu daha değiştirmek isterdim'' dedi. 
     Werner Lorant, Fenerbahçe'nin bundan sonraki maçlarda da 4'lü forvet oynayıp oynamayacağı sorusunu, ''Sadece maçı kazanamadık. Bu da dünyanın sonu değil. Şampiyonluk şansımız devam ediyor'' diye yanıtladı. 
     Savunmada düzenli oynayamadıklarını söyleyen Lorant, ''Mustafa Doğan'ı niye oynatmıyorsunuz '' sorusuna, ''Ben, bu maçta oynamamış futbolcular hakkında konuşmak istemiyorum'' yanıtını verdi. 
     Dünkü basın toplantısında, ertelenen Trabzonspor-Galatasaray maçı hakkında bugün konuşacağının hatırlatılması üzerine Lorant, ''Şimdi konuşmayacağım. Her şeyin sırası gelecek'' dedi. 
     
     Doğan "Galip gelebilirdik" 
     Malatyaspor Teknik Direktörü Ziya Doğan ise Fenerbahçe'nin zaaflarından yararlanamadıklarını belirterek, ''Bunu gerçekleştirseydik Fenerbahçe'yi yenebilirdik'' diye konuştu. 
     Doğan, maça iyi başladıklarını vurgulayarak, ''Seyircinin baskısından ürkerek bir ara geri çekildik. Ancak daha sonra dengeyi kurduk ve takım ruhunu sahaya yansıttık. Büyük takımlara karşı ürkekliği üzerimizden atabilirsek daha iyi oynarız. Bugün Fenerbahçe'den istediğimizi aldık, bundan dolayı sevinçliyiz'' dedi. 
     






</TEXT>
</DOC>
