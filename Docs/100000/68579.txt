<DOC>
<DOCNO> 68579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/spor/aspo.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Soygun yapıldı 
</HEADLINE>
<TEXT>

Lucescu, derbide görülen dört kırmızı kartın İngiliz medyasında yer almasını yöneticilere şikayet etti ve "Bizi vahşi olarak gösteriyorlar. Hakemin etkilenmesinden korkuyorum" dedi. Rumen hoca Ada basınına "Kadıköy’de Galatasaray’a eller yukarı denildi" savunmasını yaptı 
     HALİL ÖZER 

     Tepki gösterdi 
     GALATASARAY Teknik Direktörü Lucescu, İngiliz basınında Fenerbahçe maçında görülen dört kırmızı karta yer verilmesine ve Türk medyasından alıntılar yapılmasına büyük tepki gösterdi. Rumen teknik adam, yöneticiler ile yaptığı toplantıda, "İngiliz basını bizi vahşi Türk futbolcuları olarak gösteriyor. Maçın hakemi bu yazılanlardan mutlaka etkilenecek ve bize karşı kesinlikle ön yargılı sahaya çıkacak. Bu beni korkutuyor" dedi. 
     
     Sert konuştu 
     MIRCEA Lucescu, Kadıköy’deki karşılaşma için yine sert bir açıklama yaptı. İngilizler’in de izlediği basın toplantısında konuşan Rumen hoca, "Kadıköy’de Galatasaray’a eller yukarı denildi ve soygun yapıldı. Galatasaray’ın imajını yok etmek için çalıştılar. Hakem ve bütün şartlar aleyhimizeydi. Futbolcularım cezalandırıldıklarını ve şampiyon olmalarının istenmediğini düşünüyorlar" ifadelerini kullandı. 
     
     "Motivede zorlanıyorum" 
     FUTBOLCULARINI Liverpool maçına motive etmekte zorlandığını da vurgulayan Lucescu, "Herşeyi silmem gerekiyor" dedi. Galatasaray’ın yazıldığı ve gösterildiği gibi bir takım olmadığını belirten Lucescu, "Galatasaray’ın o olağanüstü takımı bile ikinci tura çıkamadı. Çok zor bir grup. Herkes birinci de olur, son sırada da yer alabilir. Karşımızda on gündür dinlenmiş bir ekip var" diye konuştu. 
     
İngiliz basını      "Savaştan çıktılar" 
     İNGİLİZ basını Liverpool - Galatasaray maçına geniş yer ayırdı. Gazetelerin büyük bir bölümü, Sarı - Kırmızılı takımın Fenerbahçe ile oynadığı derbi maçını gündeme getirdiler ve "Savaştan çıktılar, Liverpool’a geldiler. Galatasaray yaralı" ifadelerini kulladılar. 
     DAİLY Mirror gazetesi ise Başkan Mehmet Cansun’un sözlerini yayımladı. Gazete, Cansun’un, Fenerbahçe maçından sonra "Ne oldu bize. Bu kadar saldırganlık niye. Çok kötü oynuyoruz. Galatasaray bu değil. Acilen toparlanmamız gerekiyor" dediğini belirtti. 
     



 SPOR 


























</TEXT>
</DOC>
