<DOC>
<DOCNO> 80114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sondun06.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopya bebeğe hamile üç kadın var 
</HEADLINE>
<TEXT>

     İtalyan kadın doğum uzmanı Severino Antinori, dünyada üç kadının kopya bebeğe hamile olduğunu söyledi. 
     Dünyanın ilk kopya insanı üzerinde çalışan Antinori, İtalyan devlet televizyonuna yaptığı açıklamada, iki hamilenin eski Sovyetler Birliği ülkelerinde, diğerinin de bir İslam ülkesinde olduğunu belirtti. 
     Hamileliklerin 6, 7 ve 9 haftalık olduklarını kaydeden Antinori, hamileliklerden hiçbiriyle doğrudan ilgisi olmadığını söyledi. 
     Antinori'nin, Birleşik Arap Emirlikleri'de yayımlanan ''Gulf News'' gazetesinin 3 Nisan baskısında, ''programına katılan bir kadının hamile olduğu'' yolundaki sözlerinin yayımlanması, tartışmalara neden olmuş, ancak İtalyan doktor bu sözlerine açıklık getirmeyi reddetmişti. 
     Antinori, birkaç yıl önce, 62 yaşındaki bir kadının hamile kalmasına yardımcı olmasıyla ün kazanmıştı. 
     





</TEXT>
</DOC>
