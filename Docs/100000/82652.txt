<DOC>
<DOCNO> 82652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo05.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da 2. Fatih Terim dönemi başladı... 
</HEADLINE>
<TEXT>

     Galatasaray'da ''İmparator'' lakabıyla gönüllerde taht kuran Fatih Terim, 2. kez göreve geleceği sarı-kırmızılı takımda ilk döneminde çok büyük başarılara imza attı. 
     Galatasaray Kulübü ile 1 Temmuz 1996 tarihinde sözleşme imzalayan Terim, sarı-kırmızılı takımın başında birçok kupa sevinci yaşadı. 
     Fatih Terim yönetimindeki Galatasaray, UEFA Kupası'nı kazanan ilk Türk takımı olma unvanını alırken, Türkiye'de de rekorları altüst etti. 
     Fatih Terim, Galatasaray'da görev yaptığı 4 sezonda da takımını ligde şampiyonluğa taşıyarak, ilk defa 4 kez üst üste şampiyonluk kazanan bir takımın başında olarak adını 44 yıllık geçmişi bulunan Birinci Futbol Ligi'ne altın harflerle yazdırdı. 
     Sarı-kırmızılı takım Avrupa kupalarında da Terim yönetiminde adeta fırtına gibi eserken, Avrupa'nın birçok futbol devini dize getirerek, ismini dünya çapında duyurdu. 
     
     EZELİ RAKİPLERİNE FARK ATTI 

     Fatih Terim'in Galatasaray'da göreve gelmesiyle birlikte, sarı-kırmızılı takım da kazanılan kupa sayısı bakımından ezeli rakiplere büyük fark attı. 
     Terim yönetimindeki Galatasaray'ın 4 sezonda toplam 12 kupa kazanmasına karşı, aynı süre içinde Beşiktaş 3, Fenerbahçe ise 2 kez kupa sevinci yaşayabildi. 
     
     MUHTEŞEM KARİYER 

     Adana'da 4 Eylül 19 tarihinde doğan Fatih Terim, ilk olarak Adana Demirspor'da futbol oynadı. 1973 yılında Galatasaray'a transfer olan Terim, 12 yıl sarı-kırmızılı formayı giydi ve 1985 yılında jübile yaptı. 
     İlk teknik adamlık deneyimini 1988-89 sezonunda Ankaragücü'nde yapan Fatih Terim, 1989-90 sezonunda ise Göztepe'yi çalıştırdı. 
     1990-93 yılları arasında Milli Takımlar Teknik Direktörü Sepp 
     Piontek'in yardımcılığını yapan Terim, 1993-96 yılları arasında Milli Takımlar Teknik Direktörlüğü görevini yaptı ve A Milli Futbol Takımı'nı, İngiltere 1996'da, tarihinde ilk kez Avrupa Futbol Şampiyonası finallerine götürdü. 
     A Milli Futbol Takımı formasını 51 kez giyen Terim, 1 Temmuz 1996 tarihinde Galatasaray ile sözleşme yaptı ve 4 sezon takımın başında kaldı. 
     
     İTALYA MACERASI 

     Ardından İtalya Ligi Serie A'da Fiorentina'yı çalıştıran Terim, bu kulüpte yaşadığı sorunlar nedeniyle sezonu tamamlayamadan ayrılmak zorunda kaldı. 
     Bu sezon başında ise İtalya'nın futbol devi AC Milan ile anlaşan Terim, ilk yarıyı tamamlayamadan görevden alınmıştı. 
     
</TEXT>
</DOC>
