<DOC>
<DOCNO> 51752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sonspo04.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya basını umutsuz "Bundan sonra mucizeye ihtiyacımız var" 
</HEADLINE>
<TEXT>

     Avusturya gazeteleri, Türk milli takımının Dünya Kupası play-off baraj ilk maçında aldığı 1-0'lık galibiyetten sonra ''Bundan sonra mucizeye ihtiyacımız var'' yorumlarını yaptılar. 
     Kruier gazetesi maç haberini manşetinden resimli olarak verirken, ''1-0, ancak bundan sonra mucizeye ihtiyacımız var'' ifadesini kullandı. Türk futbolseverlerinin Viyana'yı ''Küçük bir İstanbul'a çevirdiğini'' belirten Kurier gazetesi, ''Avusturya milli takımının yeterince mücadele ettiğini, ancak gol atamadığını'' yazdı. Aynı gazete, ''Türklere, şansın da yardım ettiğini ve bir gol attıklarını'' kaydetti. 
     Kronen gazetesi de maç haberini spor sayfasının manşetinden duyurdu ve ''1-0, şimdi bir mucizeye ihtiyacımız var'' başlığını kullandı. 
     Kronen gazetesi, ''Millilerimiz kahramanlar gibi mücadele ettiler, ama şansları yoktu. Şimdi, sadece İstanbul'da alınacak bir galibiyetle Dünya Kupası finaline gidebiliriz'' diye yazdı. 
     Avusturya'nın en yüksek tirajlı iki gazetesi olan Kurier ve Kronen gazeteleri, maça ilişkin teknik direktör Otto Bariç ile bazı futbolcuların da görüşlerine yer verdiler. Otto Bariç, yaptığı açıklamada, ''İstanbul'da kazanmak için her şeyi riske edeceklerini ve son dakikaya kadar kazanmak için mücadele edeceklerini'' söyledi. 
     






</TEXT>
</DOC>
