<DOC>
<DOCNO> 95922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/guncel/gun04.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite, Bilirkişi yok’ dedi 
</HEADLINE>
<TEXT>

Etibank davasında ilginç gelişme. Mahkeme, "Bilirkişi yok" diyen İktisat Fakültesi’nden bir kez daha bilirkişi istedi. Karahasanoğlu tahliye edilmedi 
     M. AKİF ERDEM İstanbul 

     Eski Etibank Genel Müdürü Şükrü Karahasanoğlu, bankanın eski sahipleri Dinç Bilgin ile Cavit Çağlar’ın da aralarında bulunduğu 22 sanıkla birlikte yargılandığı davada yine tahliye olamadı. 
     İstanbul 5. Ağır Ceza Mahkemesi’ndeki duruşmaya, davanın tek tutuklu sanığı Karahasanoğlu ile tutuksuz yargılanan Ferhat Yeğingil katıldı. 
     500 sayfadan oluşan murakıp raporlarında krediler için alınan teminatlar ve ipoteklerden hiç bahsedilmediğini öne süren Karahasanoğlu, hisse devirlerinde de usulsüzlük olmadığını ve suçlamanın kendisini çok üzdüğünü kaydetti. 
     Bazı depo işlemleri ve off - shore bankacılığıyla ilgili iddiaları da reddeden Karahasanoğlu, "Bugüne kadar 21 bankaya el konulmuştur. Hepsinde de halkın paraları heder olmuştur, ama Etibank’ta böyle bir durum yoktur" diye konuştu. 
     28 yıl bankacılık yaptığını, Etibank’taki görevinden ayrıldıktan 19 ay sonra hakkında bazı raporlar düzenlendiğini savunan Karahasanoğlu, "Sağlığım açısından çok güç durumdayım. Tahliyemi talep ediyorum" dedi. Mahkeme Başkanı Ertuğrul Tokalakoğlu, İstanbul Üniversitesi İÜ İktisat Fakültesi’nden bilirkişi istenen yazıya gelen yanıtta, "bünyelerinde bilirkişilik yapabilecek birinin olmadığının" bildirildiğini de tutanağa geçirdi. Karahasanoğlu’nun tahliye istemini reddeden mahkeme, İ.Ü İktisat Fakültesi’nden tekrar bilirkişi istenmesini kararlaştırdı. 
     Karahasanoğlu, tek tutuklu olduğu bu dava kapsamındaki tahliye isteminin ikinci kez reddedilmesi üzerine, tekrar Kartal Özel Tip Kapalı Cezaevi’ne götürüldü. 
     



 GÜNCEL 























</TEXT>
</DOC>
