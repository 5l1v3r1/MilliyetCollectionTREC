<DOC>
<DOCNO> 69785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun08.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de akıllı kaçak inek Moosame yakalandı.. 
</HEADLINE>
<TEXT>

     ABD'de mezbahadan kaçarak günün konusu olan ve basında ''Moosame'' adı takılan bir inek, belediye başkanından kesilmeme sözü alınmasının ardından yakalandı. 
     Cincinnati'de bir mezbahanın bahçesindeki 2 metrelik çiti aşarak ormanlık alanda kayıplara karışan inek, peşinde televizyon kanallarının helikopterleri, polis, Hayvanlara Zalimliği Önleme Derneği ve mezbaha çalışanları olduğu halde 12 gündür firardaydı. 
     Belediye Başkanı Charlie Luken'in ABC televizyonunda ''Good Morning America'' programında, kaçak ineğin affedileceğini ve şehrin anahtarının verileceğini açıklamasından bir gün sonra, Moosame yakalandı. 
     Çalılık alanda, bir veteriner tarafından uyuşturucu iğneyle vurularak ele geçirilen inek, vinçle bir kamyonun arkasına yüklendi. 
     İneğin yaralanmadığı ve Miamitown'daki bir çiftliğe götürüldüğü belirtildi. 
     Polis, ineğin karayoluna çıkarak trafik kazasına neden olmasından endişe ediyordu. 
     Hayvanseverler, ''inekler aptal değildir. Bir ineğe, köpek, at veya domuza öğrettiğiniz şeyleri öğretemezsiniz belki ama, inekler zeki hayvanlardır'' görüşünün kaçak inek vakasıyla kanıtlandığını savunuyorlar. 
     Mezbahadan kaçan, 2 hafta yakalanmamayı başaran, medyada günün konusu olan ve kesilmekten kurtulan bir ineğin yeterince akıllı olduğunu ise kimse inkar etmiyor. 
     






</TEXT>
</DOC>
