<DOC>
<DOCNO> 99360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun39.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosu'nda Irak oturumu 
</HEADLINE>
<TEXT>

     ABD Senatosu'nun, Irak'a olası askeri operasyonu tartıştığı oturumun ikinci gününde, Irak lideri Saddam Hüseyin sonrası dönemde Türkiye ve İran'ın, bölgede petrol kaynaklarının kontrolü için müdahalede bulunabileceği ileri sürüldü. 
     Ortadoğu uzmanı Phebe Marr, Senato Dış İlişkiler Komitesi'nin oturumundaki konuşmasında, Saddam'ın devrilmesi işleminin hemen ardından, yerine yeni bir liderlik konulmadığı sürece, ciddi problemlerin ortaya çıkacağı uyarısında bulundu. 
     Marr, en azından çeşitli grupların, petrol yataklarının kontrolü için güç mücadelesine gireceklerini ve bu mücadele yüzünden, Türkiye ve İran'ın, kendilerini müdahale etmek zorunda hissedebileceklerini söyledi. 
     Kuzey Irak'taki Kürt grupları, ABD'ye Irak rejimini devirmede yardım karşılığında, zengin petrol kaynakları bulunan Musul ve Kerkük'ün kendilerine bırakılması yönünde lobi yapıyor. Bölgede Kürt devleti kurulmasına karşı olan Türkiye ve İran'ın ise Kürt gruplarının Musul ve Kerkük'ü ele geçirmesine izin vermeyecekleri ifade edilmişti. 
     Phebe Marr, "ABD, Saddam'ı devirme sorumluluğunu alacaksa, bunun istediği kadar ucuza malolmayacağını hesaba katmak zorunda" dedi. 
     Oturumun bugünkü bölümüne katılan panelistlerin tamamı, Saddam sonrası dönemin ayrıntılı planı yapılmadan Irak'a askeri operasyon düzenlemenin sakıncalı olacağına işaret ettiler. 
     





</TEXT>
</DOC>
