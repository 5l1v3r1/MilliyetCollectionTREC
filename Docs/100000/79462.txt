<DOC>
<DOCNO> 79462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/soneko06.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcılar Türkiye'ye güveniyor... 
</HEADLINE>
<TEXT>

     FIAT International Genel Müdürü Maurizio Magnabosco, ekonomik krizde büyük sıkıntılar çektiklerini ancak buna rağmen Türkiye'ye gelecekte de yatırım yapacaklarını söyledi. 
     Ege Serbest Bölgesi Kurucu ve İşleticisi A.Ş. ESBAŞ tarafından düzenlenen panelde konuşan Magnabosco, 1962 yılından beri Türkiye'de faaliyet gösterdiklerini, Türk piyasası için 500 bin traktör, 180 bin kamyon ve 1 milyon 900 bin otomobil üretip sattıklarını belirterek, ekonomik krizde büyük sıkıntı çekmelerine rağmen Türkiye'ye gelecekte de yatırım yapmaya devam edeceklerini kaydetti. Türkiye'deki otomobil nüfusunun yüzde 30'unun FIAT Tofaş tarafından üretildiğini bildiren Magnabosco, bugüne kadar yaptıkları yatırımların toplamının, ürün ve üretim süreci olarak 600 milyon dolar olduğunu kaydetti. 
     Orta ve uzun vadede Türkiye'ye güven duyduklarını, otomobil ve traktör piyasasında yeniden canlanma hareketlerini gözlediklerini dile getiren Maurizio Magnabosco, şunları söyledi 
     ''Krizin başladığı 2001 yılının Ocak ayında otomobil piyasasına 7 bin 800 araba sattık. Bu sayı 500'e indi. Kimse otomobil almadı. 
     Üreticiler ileride otomobil satışlarının öngörülenden daha yukarıya çıkacağını söylüyor. 2000'de 460 bin otomobil satışı yapılmıştı. 
     Piyasanın değişken olması iş açısından sorun. Sürekli iniş, çıkış gösteriyor. Yatırımlarda yön saptanamıyor.'' ''Doblo'' adıyla Bursa'da üretilen otomobillerin Avrupa'ya ihraç edildiğini, ilerideki aylarda yeni modellerin lanse edileceğini belirten Maurizio Magnabosco, Bursa'da FIAT markasıyla otomobil üreteceklerini de söyledi. 
     
     TÜRK PİRELLİ GENEL MÜDÜRÜ 
     Türk Pirelli Genel Müdürü Guiseppe Moggi, ürettikleri lastiklerin yüzde 30'unu iç piyasaya verdiklerini, yüzde 70'ini ise ihraç ettiklerini belirterek, trafikteki iki otomobilden birinin Pirelli markalı lastik kullandığını kaydetti. Lastik üretiminin yanı sıra enerji ve telekomünikasyon kablo üretimine de girdiklerini kaydeden Moggi, Türkiye'ye büyük inanç duyduklarını belirtti. 
     Türkiye'de iç pazarda gelişme olmadığını, lastik üretiminin ihtiyacın iki katı olduğunu dile getiren Guiseppe Moggi, şu bilgileri verdi 
     ''Piyasa mala doymuş. Avrupa'da daha çekici unsurları olan ülkeler var. Ama Türkiye'de olmaktan mutluyuz. Türkiye otomobil alanında uluslararası anlaşma yaşadı. İhracata yönelik çalışma yapılıyor. 
     Otomobil lastiklerine oranla kamyon lastiklerinde ve enerji kablolarında daha iyi durumdayız. Türk Lirası ihracatı destekleyen bir konumda ama çok iyi bir konum değil bu... Türkiye modernleşiyor, dava Avrupai bir yola girdi. Bugüne kadar Türkiye'ye 3 milyar dolarlık yatırım yaptık. Bayrağı önceden havaya kaldıranlardanız. Hizmet alanında daha fazla var olacağız.'' 
     
     MERLONİ ELETTRO A.Ş. GENEL MÜDÜRÜ 
     Merloni Elettro A.Ş. Genel Müdürü Roberto Bruni, 2001 yılını 1.9 milyar Euro ciro ile kapattıklarını, yılda 11 milyon adet beyaz eşya üretip sattıklarını belirterek, Ariston ve İndesit markalarıyla üretim yaptıklarını söyledi. Merloni için 2001 yılının ''rekor yılı'' olduğunu belirten Bruni, 2000-2001 yılını, Türkiye'deki ekonomik krizin de etkisiyle Doğu Avrupa'da kayıpla kapattıklarını kaydetti. 
     Kriz nedeniyle Türkiye'de beyaz eşya talebinin yüzde 31 azaldığını dile getiren Bruni, 2002 yılını iyi bir yıl olarak gördüklerini bildirdi. 
     Türkiye'deki evlerin yüzde 99'unda beyaz eşya olduğunu, beyaz eşyaların ortalama ömrünün 13 yıl olarak tespit edildiğini ve bunların 10 yılda bir değiştirildiğini kaydeden Roberto Bruni, ''Beyaz eşyada 
     pazarın lideri Bosch, Arçelik ve Profilo. Bizim hedefimiz sektörde lider olmak değil, yenilikçi, en iyi kaliteye sahip, ileri teknoloji ürünlerini üreten firma olmak'' dedi. Manisa'da kurdukları fabrikada yılda 350 bin parça beyaz eşya ürettiklerini, bunların yarısını iç pazarda, yarısını ise ihracatla değerlendirdiklerini anlatan Bruni, yeni ürünler için 6 milyon Euro'luk yatırım yaptıklarını belirtti. 
     
     ARİA 
     Aria Türkiye Stratejik Planlama Müdürü Andrea Peetti, Aria'nın iki operatörün hizmet verdiği pazara girmesinin kolay olmadığını, hazır kartlar üzerine yoğunlaştıklarını söyledi. 
     Kaliteyi hedeflediklerini, 1 yıl içinde 800 bin müşteriye sahip olduklarını anlatan Peetti, kapsama alanlarını genişlettiklerini ve çeşitli bölgelere iki bin baz istasyonu yerleştirdiklerini kaydetti. 
     Uzman personelle çalıştıklarını, personeli sürekli eğittiklerini belirten Andrea Peetti, müşteri sayısı olarak Turkcell'den sonra ikinci sırada olduklarını dile getirdi. Müşteri memnuniyetinin diğer operatörlere oranla daha yüksek olduğunu, tarifelerde de aynı durumun bulunduğunu kaydeden Peetti, ''Türk pazarındaki varlığımızı teyit ediyoruz'' dedi. 
     





</TEXT>
</DOC>
