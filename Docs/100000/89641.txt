<DOC>
<DOCNO> 89641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/soneko17.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten espri... Brezilyalı yatırımcılara teşekkür etti 
</HEADLINE>
<TEXT>

     Devlet Bakanı Kemal Derviş, ''Biz orta vadeye bakmalıyız. Zaten doğrudan yabancı yatırımlar için de en önemli şey bu'' dedi. 
     Derviş, Yabancı Sermaye Derneği YASED üyeleri ile Çırağan Sarayı'nda öğle yemeğinde biraraya geldi. 
     ''Yatırım ortamının iyişleştirilmesi ve ekonomide geleceğe bakış'' konulu bir konuşma yapan Derviş, sözlerine Kosta Rika'yı yenerek Türkiye'nin 2. tura çıkmasında büyük katkıda bulunan Brezilya'ya teşekkür ederek başladı. 
     Derviş, ''Bir galibiyetten sonra bu konuşmayı yapmak, bir mağlubiyetten sonra yapmaktan çok daha kolay. Aranızda Brezilyalı yatırımcılar varsa, onlara da özel teşekkür etmek istiyorum. Çünkü gerçekten Brezliya'ya da ihtiyacımız vardı'' dedi. 
     Yabancı yatırımlar ve Türkiye'nin büyümesi konusunda görüşlerini dile getiren Derviş, şunları kaydetti 
     ''Biz orta vadeye bakmalıyız. Zaten doğrudan yabancı yatırımlar için de en önemli şey bu. Çünkü yabancı yatırımcılar sadece bugüne bakmaz, en azından orta vadeye bakar ve daha da geleceğe bakar. Bu çerçevede üretim kapasitesi, istihdam bizim için çok önemli. Bunları birleştirme konusunda orta ve uzun vadeli olarak bakacağız.'' 
     
     Küreselleşmeye uyum 

     Derviş, hiç bir ülke, sektör ve işletmenin kendisini dünya piyasasının bir parçası olarak görmeden, ona göre planlama yapmadan, hareket etmeden başarılı olamayacağını söyledi. 
     Derviş, küreselleşmenin hayatın bir gerçeği olduğunu belirterek, bunun gelip geçici birşey olmadığını bildirdi. 
     Kürüselleşmenin gelişimine değinen Derviş, ''Ticaret açısından hiç bugünkü kadar gelirler ile bağlantılı olarak bakıldığında çok uluslararası ticaret olmamıştı. Uluslararası ticaret gayrisafi hasılaya karşı çok çok hızlı büyüyor'' dedi. 
     Derviş, ticaretin büyük bir kısmının çok uluslu şirketlerin içerisinde yürütüldüğünü, bu şirketler içerisinde yürütülmese dahi, büyük şirketler tarafından organize edildiğini kaydetti. 
     Kaynak, üretim ve planlamanın gittikçe artan şekilde daha entegre bir dünya üretim sistemi içerisinde oluşmaya başladığını belirten Derviş, bugün karşı karşıya kalınan ticaret ve beklentilerin 19. 
     yüzyılın sonundakilerden çok daha farklı olduğuna işaret etti. 
     Finans piyasalarında da entegrasyonun çok hızlı ilerlediğini ve finansla ilgili işlemlerin özellikle de sermaye piyasalarında 20 misli artmış durumda olduğunu dile getiren Derviş, ''Finansal piyasalar açısından dünya neredeyse tamamen bütünleşmiş. Yeni finans piyasaları açısından bugüne kadar böylesine bir küreselleşme görmemiştik ve bu yoldan artık geri dönüş yok'' diye konuştu. 
     Teknoloji, finans, ticaret ve üretim gibi faktörlerin dünyayı entegre bir piyasa sistemi haline getirdiğini kaydeden Derviş, her ülke, her şehir ve her bölgenin buna adapte olmak zorunda bulunduğunu, bunun getirdiği zorluklarla mücadele etmesi gerektiğini bildirdi. 
     Derviş, 30-40 yıl önceki şartların artık geçerli olmadığını belirterek, bazı yazarların uluslararası üretimin büyük bir kısmının entegre kurumlar içerisinde olduğu için piyasaların daha az önemli hale geldiğini söylediğini hatırlattı. Derviş, konuşmasını şöyle sürdürdü 
     ''Bu belli bir oranda doğru olabilir. Yani büyük kurumlar var, büyük kurumların içerisinde piyasalar değil, planlama mekanizmaları, karar verme mekanizmaları daha önemli işlev görüyor. Esas kritik noktanın burası olduğunu düşünüyorum. Çünkü çok büyük kurumlar içerisinde üretim, pazarlama, satış kararları, piyasa güçlerine cevaben gerçekleştiriliyor ve böyle olmaya devam edecek. 
     Dünya ekonomisinin büyük kurumlarını domine etmesi, bence piyasaların artık bir görevinin kalmadığı, bu sistem içerisinde bir rolü olmadığı anlamına gelmiyor. Kurumların da büyük olmalarına rağmen çok esnek olmaları gerekiyor. Bu kurumlar kendilerini piyasa güçlerinin tersine bir şekilde organize ederlerse de başarısız olurlar ve olacaklar. 
     O nedenle entegre üretim sistemlerinin herhangi bir şekilde piyasaların önemini azalttığına inanmıyorum. Ancak gelişmeleri iyi takip etmek lazım. '' Politika üretmek açısından her ülkenin ne olup bittiğini çok iyi incelemesi ve aktiviteleri iyi değerlendirmesi gerektiğini belirten Derviş, bunun için büyük kurumlara bakılması gerektiğini söyledi. 
     Derviş, ''Hiçbir ülke, hiçbir sektör, hiçbir işletme kendisine dünya piyasasının bir parçası olarak görmeden ona göre planlama yapmadan hareket etmeden başarılı olamaz. Tabii bu kolay değil'' diye konuştu. 
     İnsanlığın küreselleşme karşısında bir huzursuzluk hissettiğini ifade eden Derviş, ''Birçok entegrasyona yönelmiş olan ülkelerdeki insanlarda bile böyle bir huzursuzluk var. Küreselleşme süreci yönetmesi kolay bir süreçtir demiyorum, bilakis çok önemli zorluklar çıkacaktır karşımıza. Meşruiyet konusu burada önemli olacaktır.'' dedi. 
     Küreselleşmenin kolay olmadığını dile getiren Derviş, ''Gerilimler de olacaktır. Küreselleşme geri dönülemez bir süreçtir, ekonomik ve siyasi alanda getireceği her türlü zorlukların üstesinden gelinmesi gerekmektedir'' diye konuştu. 
     





</TEXT>
</DOC>
