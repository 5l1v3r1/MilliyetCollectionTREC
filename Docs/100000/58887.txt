<DOC>
<DOCNO> 58887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yazar/sazak.html </URL>
<DATE> 2001/12/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
2002 ajandası, Meclis, muhalefet 
</HEADLINE>
<TEXT>

     Türkiye 2002 yılına yüklü sorunlarla giriyor. 
     Koalisyon liderleri, önümüzdeki yılın ajandasını tartışmaya başladılar. 
     2001 sonunda Arjantin'e benzemekten 11 Eylül sayesinde kurtulan ülkenin geleceğinde 3 kritik karar süreci gözüküyor 
     IMF ile ocak ayında imzalanacak 3 yıllık yeni niyet mektubu... Mart ayında yenilenecek Ulusal Program ve Anayasa uyum yasaları çerçevesinde AB ile üyelik müzakere takviminin 2002 sonunda ilan edilmesi... Afganistan'dan sonra Irak'a yönelecek bir harekatta Türkiye'nin rolü. 
     Başbakan Ecevit'in ocak ayı ortasında ABD'ye yapacağı ziyaret dış politikadaki gelişmelere yön verecek önemde. 
     Ecevit'in gezisine ekonomiden sorumlu Devlet Bakanı Kemal Derviş'in eşlik edecek olması, IMF ile imzalanacak yeni 'stand by' ertesi beklenen dış yardımlara hız kazandırabilir. 
     Arjantin ekonomisindeki çöküş IMF programlarına duyulan güvensizliği artırmasına karşın, Türkiye'de uygulanan "dalgalı kur" tercihindeki "isabet" nedeniyle kendine güveni artan Kemal Derviş, yapısal reformlara devamda ısrarlı. Derviş'in muhalefet liderlerine yönelik destek turu da etkileyici oldu. Ancak Arjantin'deki sosyal patlama ardından Türkiye'nin, IMF ile 3 yıllık yeni bir anlaşmaya girerken, programı en azından Meclis'te bir 'genel görüşme' yoluyla tartışmasında yarar var. 
     Aynı şekilde Türkiye'yi doğrudan ilgilendirecek olası Irak harekatı konusunda da TBMM'nin şimdiden bir görüş belirlemesi gerekiyor. 
     Birinci Körfez harekatında Meclis "gizli oturum" yaparak Kuveyt'i işgal sonrası durumu ele almıştı. 
     Başbakan Ecevit'in ABD gezisi parlamentonun Irak'ı görüşmesine zemin oluşturabilir. 
     Türkiye'de olaylar genellikle "yumurta kapıya dayanınca" tartışıldığı için ancak ABD Irak'ı vurduktan sonra gündem hareketlenecek. Ya da Arjantin'de halk sokağa döküldükten sonra 'Bizim insanımız sabırlıdır, acıya dayanıklıdır" türünden yorumlarla olayı geçiştirmeyi tercih edeceğiz 
     Oysa Kemal Derviş'in Meclis kürsüsüne çıkıp, "Türkiye niye Arjantin olmaz " iyimserliğini gerekçeleriyle birlikte anlatması gerekmez mi 
     Sadece kur politikası tercihiyle, 200 milyar dolarlık toplam ulusal değeri kadar iç ve dış borç stoku bulunan bir ülke ekonomisi düze çıkmaz. Üretim ve istihdam sorunları nasıl aşılacak, yolsuzlukları ve siyasal nüfuz kullanımını tetikleyen "kamu rantı" nasıl azaltılacak, tasarruf nasıl sağlanacak, bunların da kamuoyuna anlatılması kaçınılmaz. 
     Türkiye'nin 2002 ajandasını koalisyon liderlerinin tekelinden çıkartıp topluma yansıtmanın yolu TBMM'den geçiyor. 
     İktidar bunu yapmıyorsa "genel görüşme"yi muhalefet zorlamalıdır. 
     
     







Kaç tane kitap 


İHD-Emniyet 


2002 küçülme hedefi 


Türkiye'nin yıldızını parlatmak elimizde 


Hanemizi gözleyen var 


Arjantin olmayız biz, rezil oluruz 


Üniversite adayları gergin 


Arjantin nasıl kurtulur 


IMF Türkiye temsilcisinden Derviş yorumu 


Bir linç girişiminin sorgu tutanakları 


2002 ajandası, Meclis, muhalefet 


İşadamlarını dış seyahate kim götürmeli 


Elektrik kıtlığı sona eriyor 


TÜSİAD böyle mi şeffaf olacak 


</TEXT>
</DOC>
