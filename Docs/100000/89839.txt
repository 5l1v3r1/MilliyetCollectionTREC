<DOC>
<DOCNO> 89839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun32.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB terör listesi genişletilecek 
</HEADLINE>
<TEXT>

     Terör örgütleri listesini gözden geçiren AB, Kolombiya'da faaliyet gösteren ''Kolombiya Devrimci Silahlı Güçler'' FARC isimli örgütü de bu listeye almaya hazırlanıyor. 
     AB üyesi ülkelerin dışişleri bakanlarından oluşan Genel İşler Konseyi, Pazartesi günü Lüksemburg'da yapacağı toplantıda, terör örgütleri listesine bazı yeni isimler ekleyecek. 
     Kolombiya'da, 17 bin militanıyla 1964 yılından beri faaliyet gösteren, siyasi ve askeri hedeflere saldıran FARC'ın bu listeye alınması konusunda, AB bünyesinde genel bir uzlaşma sağlanmış, ancak örgüt, İsveç'in itirazları nedeniyle listeye alınamamıştı. 
     AB, 11 Eylül'den sonra oluşturmayı kararlaştırdığı terör örgütleri ve teröristler listesine girenlerin mal varlıklarını dondurma yükümlülüğünü kabul ediyor. Başlangıçta 27 kişi ve örgüt ismi içeren listeye, geçen Mayıs ayında, aralarında terör örgütleri PKK ve DHKP-C'nin de bulunduğu 18 yeni isim eklenmişti. 
     AB ülkelerinin belirlediği bu listenin somut olarak ne işe yaradığına ilişkin tartışmalar da sürüyor. Söz konusu listede isimleri bulunan örgütler, bazı AB üyelerince ''terör örgütü'' olarak kabul edilmiyor. Örneğin Belçika, PKK ve DHKP-C'yi, AB listesinde yer almalarına rağmen, terör örgütü olarak görmüyor ve bunların faaliyetlerine izin veriyor. Belçika'da, terörizmin ve terör örgütünün tanımını yapan, bu tür suçlara karşı ceza öngören yasalar da bulunmuyor. 
     
     Filistinli örgütler de alınacak 

     Avrupa Birliği AB , aralarında Filistin lideri Yaser Arafat'ın Fetih hareketinin de bulunduğu 3 Filistinli örgütü terör listesine alacak. 
     AB kaynakları, birkaç intihar saldırısının sorumluluğunu üstlenen El Aksa Şehitler Tugayı ve silahlı Fetih gençlik grubunun gelecek hafta terörist gruplar listesine gireceğini belirtti. 
     17 Haziran Pazartesi günü Lüksemburg'da yapılacak AB dışişleri bakanları toplantısında, geçen yıl İsrailli bakan Rehavam Zeevi'nin öldürülmesinin sorumluğunu üstlenen Filistin Halk Kurtuluş Cephesi'nin de listeye ekleneceği kaydedildi. 
     





</TEXT>
</DOC>
