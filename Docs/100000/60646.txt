<DOC>
<DOCNO> 60646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/gun01.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz mağduru Serçek ailesi, bir çocuklarıyla soruyor 
</HEADLINE>
<TEXT>
Kış nasıl geçecek 
Faturaları gören vatandaşlar doğalgazı bırakmaya başladı. Isınmak için tüplü, elektrikli ve kömür sobalarına döndü. İşte bunlardan biri de Ortaköy’de yaşayan Serçek ailesi 
     ASLI ÖKTENER İstanbul 

     Doğalgaz faturalarından bunalan vatandaşlar, vanaları kapatıp, ısınmak için tüplü, elektrikli ve kömür sobalarına döndü. Bunlardan biri de Ortaköy’de yaşayan Serçek ailesi. 
     Önceki gece soğuk ve nem kokan evlerine konuk olduk. Oturma odasına geçiyoruz. Çünkü tüplü soba bir tek orayı ısıtıyor. Diğer odalar, banyo - mutfak buz gibi. Televizyonda doğalgaz zammı haberleri geçiyor. Üzerinde kat kat giysi olan Filiz 7 sobanın yanına sokulmuş ders çalışıyor. 
     
     50 milyon fatura 
     Şengül Serçek eşine katkıda bulunmak amacıyla evlendikten altı ay sonra çalışmaya başlamış. Kızları Filiz’in doğumundan sonra geçim derdine düşmüşler. Önce yiyeceklerinden kısmışlar, ardından evlerine yarım saat uzaklıkta olan işlerine yürüyerek gitmeye başlamışlar. Sonunda kızlarını okul servisinden almak zorunda kalmışlar. Şimdi de sadece ısınmak için kullandıkları doğalgaz sobasından da vazgeçmişler. Nedeni malum el yakan faturalar. Artık tüple su ısıtarak banyo yapıyor ve yemek pişiriyorlar. 
     Ayda 200 milyon liraya özel bir şirkette şoförlük yapan Mesut Serçek şöyle diyor "Krizden dolayı bir yıldır zam almıyoruz. 125 milyon lira kira ödüyoruz. En son 50 milyona yakın fatura gelince doğalgazı da kapattık. Şimdi katalitik kullanıyoruz. Ayda 2 tüp harcıyoruz. Tüple su ısıtıp banyo yapıyor, yemekleri de yine tüplü ocakta pişiriyoruz. Daha neden kısacağız bilmiyorum." 
     Ayda 185 milyon liraya sekreterlik yapan Şengül Serçek ise şunları söylüyor 
     "İşten geliyorum. Beremi, montumu çıkarmadan mutfağa girip yemek hazırlıyorum. Evin girişinde bulunan doğalgaz sobasını kullanmıyoruz. Havalar çok soğuk, katalitik de ısıtmıyor artık. Misafirler, sizin gibi üzerlerini çıkarmadan oturuyor. İşten geldiğimde kızımı battaniyeye sarılmış titrer halde buluyorum. Başına bir şey gelir diye katalitiği yakmasını istemiyorum. Bu kış nasıl geçecek bilmiyorum." 
     
Kömür stokları bitti      Vatandaşın doğalgaz fiyatlarını ödeyemez hale gelmesi kömüre olan talebi artırdı. Büyük şehirlerde kömürün fiyatı Zonguldak’tan iki üç katı yüksek 
     Mustafa ÖZDEMİR ZONGULDAK, DHA 

     Doğalgaza yapılan zamların ardından Zonguldak’ta tonu 70 - 110 milyon liradan satılan taşkömürü, İstanbul, Ankara, İzmir gibi kentlerde 250 milyon liradan alıcı buluyor. Aşırı talep üzerine stokları tükenme noktasına gelen özel ocaklarla, Türkiye Taşkömürü Kurumu TTK üretimi artırmak için kolları sıvadı. 
     Zonguldak’ta özel maden ocaklarında üretilen ve doğalgaz krizi öncesi tonu 50 milyon liradan satılan taşkömürü, kriz sonrası 70 milyon liraya yükseldi. Özel maden ocakları artan talep üzerine siparişlere yetişmekte zorlanınca üretimi artırmak için yeni önlemler almaya başladı. Halk arasında "Karaelmas" olarak bilinen taşkömürünün doğalgaz krizi sonrası altın değeri kazandığını belirten maden mühendisi Necati Çolak, "Doğalgaz krizi sonrasında kömürün önemi daha iyi anlaşıldı. Özel maden ocaklarında üretilen taşkömürü, TTK kömürüne nazaran daha ucuz. Özellikle doğalgazın kullanıldığı şehirlere kömür yetiştiremiyoruz. Önümüzdeki günlerde talep daha da artacağı için verimliliği ve stoklarımızı artıracağız." 
     



 GÜNCEL 


















</TEXT>
</DOC>
