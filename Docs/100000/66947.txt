<DOC>
<DOCNO> 66947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sontur03.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Kötü niyetliler banka kaynaklarını lehlerine kullanıyor" 
</HEADLINE>
<TEXT>

     Devlet Bakanı Kemal Derviş, sıkı denetim faaliyetlerine rağmen kötü niyetli kişilerin banka kaynaklarını kendi lehlerine kullanabildiklerini bildirdi. 
     Derviş, SP Ankara Milletvekili Zeki Çelik'in yazılı soru önergesine verdiği yanıtta, bankacılık sisteminin, Bankacılık Düzenleme ve Denetleme Kurumu tarafından ''yerinde denetim'' ve ''uzaktan denetim'' şeklinde denetlendiğini belirtti. 
     Yerinde denetimin Bankalar Yeminli Murakıpları tarafından yapıldığını ifade eden Derviş, bu denetimde yıllık mali bünye raporları ile mevzuata aykırılıklara ilişkin olarak hazırlanan mevzuat raporlarının incelendiğini vurguladı. 
     Kemal Derviş, uzaktan denetimde ise bankalardan alınan raporlar ve Bankalar Yeminli Murakıpları tarafından hazırlanan yerinde denetim raporlarının yanısıra bağımsız denetim şirketlerince hazırlanan veriler ışığında, yönetim özkaynak yeterliliği, aktif kalitesi, karlılık ve likitide açısından bankaların durumlarının irdelendiğini ifade etti. 
     Devlet Bakanı Derviş, şunları kaydetti 
     ''Kurumumuzca yürütülen denetimler yanında, banka işlemlerinin bankacılık ilkelerine ve mevzuatına uygunluğu iç denetim çerçevesinde banka müfettişleri tarafından da denetlenmektedir. Gerek kurumumuz, gerekse bankaların iç denetim kanalları yoluyla yürütülen sıkı denetim faaliyetlerine rağmen, kötü niyetli kişiler tarafından banka kaynaklarının kendi lehlerine kullanılması söz konusu olabilmektedir. 
     Dünyanın hiçbir yerinde kötü niyetli kişilerin mevzuata aykırı fiil ve işlemlerini anında tespit eden denetim mekanizmaları bulunmamaktadır. Bankalarda mevzuata aykırı fiil ve işlemlerin tespiti, ancak denetime yetkili kişilerce ilgili banka nezdinde yapılan denetimler ya da şikayet veya ihbar halinde mümkün olmaktadır.'' Yapılan işlemlerin mevzuata aykırılıklarının tespitinde gerek BDDK'nın gerekse ilgili bankaların yetkili organlarınca kanun hükümleri çerçevesinde işlemler yapıldığını ifade eden Derviş, bankalardaki usulsüzlüklerin önlenmesi amacıyla cezai yaptırımların da ağırlaştırıldığını belirtti. 
     






</TEXT>
</DOC>
