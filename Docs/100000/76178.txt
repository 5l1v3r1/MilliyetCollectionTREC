<DOC>
<DOCNO> 76178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun30.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e kim karşı koyuyor İşte savaşan başlıca Filistin örgütleri 
</HEADLINE>
<TEXT>

     İsrail devletinin kurulduğu 1948'i izleyen süreçte, bağımsız Filistin devletinin kurulmasını hedefleyen farklı siyasi çizgi ve yöntemlere sahip çeşitli örgütler ortaya çıkarak, İsrail'e karşı mücadele vermeye başladı. 
     Filistin'de dünden bugüne meydana gelen gelişmelere imza atan başlıca örgütler şunlar 
     
     Filistin Kurtuluş Örgütü 
     Filistin ulusal hareketi çerçevesinde mücadele veren çok sayıdaki örgütü bir çatı altında toplamak amacıyla 1964 yılında kurulan Filistin Kurtuluş Örgütü FKÖ , 1967 Arap-İsrail Savaşı sırasında etkinliğini artırdı. 
     FKÖ içindeki en büyük örgüt olan El Fetih'in lideri Yaser Arafat, 1969'da FKÖ Yürütme Kurulu başkanlığına getirildi. Arafat yönetimi, 
     1973'ten sonra diplomasiye ağırlık veren FKÖ'ye sürgün hükümeti 
     niteliği kazandırdı. Örgüt, 1974'de Arap Birliği, İslam Konferansı Örgütü İKÖ ve BM tarafından Filistinlilerin tek meşru temsilcisi olarak tanındı. Örgütün merkezi 1967 savaşından sonra Ürdün'e, 1970'te Lübnan'a, 1982'de İsrail'in Lübnan'ı işgaliyle Tunus'a taşındı. FKÖ içinde Arafat yönetimine karşı bir ret cephesi oluştu, bu sorun 1987 kongresinde çözüldü. FKÖ, aynı yıl İntifada'yı başlattı ve Arafat liderliği 1994 yılında Filistin'e geri döndü. FKÖ içindeki başlıca örgütler, Arafat'ın lideri olduğu El Fetih, George Habbaş'ın kurduğu Filistin Halk Kurtuluş Cephesi ile Nayef Havatme'nin kurduğu Filistin Demokratik Halk Kurtuluş Cephesi olarak sıralanmasına karşın, Suriye Baas Partisi tarafından desteklenen El Saika, El Fetih'e bağlı Kara Eylül, FHKC-Genel Komutanlık gibi birçok irili ufaklı grup da FKÖ şemsiyesinin altında bulunuyor. 
     
     El Fetih 
     Arapça adıyla ''Hareket Tahrir Filistin''in Filistin Kurtuluş Hareketi kısaltması olan El Fetih, Ebu Ammar Yaser Arafat , Ebu Cihad Halil El Vezir ve Ebu İyad Salah Halef öncülüğünde 1958'de kuruldu. 
     Başlangıçta gerilla savaşı veren El Fetih, 1968'de Filistinlilerin başlıca örgütüydü. Örgüt, 1967 savaşında Karame direnişiyle öne çıktı ve FKÖ içinde etkin oldu. 
     1971'de Ürdün iç savaşı sırasında Ebu İyad'ın öldürülmesi üzerine, 
     El Fetih'in içinden ''Kara Eylül'' adıyla bir grup koptu ve 1972 Münih Olimpiyatları'nda 11 İsrailli sporcuyu öldürerek adını duyurdu. 
     Ebu Cihad da, 1988'de Tunus'ta silahlı saldırıda öldürüldü. 
     El Fetih'in karargahı 1982 yılına kadar Lübnan'da kaldı, İsrail'in bu ülkeyi işgaliyle buradan ayrıldı. Bu süreçte El Fetih içinde Arafat'ı uzlaşmacı olmakla suçlayan birçok grup doğdu, ancak 1987'deki FKÖ Konseyi toplantısında Arafat'ın önderliği teyit edildi. 
     
     Tanzim tartışması 
     İsrail, 18 aydır süren ikinci İntifada eylemlerinden El Fetih'in bir parçası olarak nitelendirdiği Tanzim'i sorumlu tutarken, Tanzim'in sokaklarda silahlı güç olarak faaliyette bulunduğunu, Mervan Berguti'nin lider olduğunu öne sürüyor. 
     Filistinliler ise Arapça örgüt anlamına gelen Tanzim için böyle bir örgütlenmenin var olmadığını belirtiyor. 
     Son yıllarda ortaya çıkan El Aksa Şehitleri Tugayı da, El Fetih'in içinde eylemleriyle ön plana çıktı ve bugün İsrail'e yönelik birçok saldırıyı düzenledi. 
     
     Filistin Halk Kurtuluş Cephesi 
     Filistin halk Kurtuluş Cephesi FHKC , Kudüs'lü Ortadoks bir aileden gelen George Habbaş tarafından 1967 yılında kurulan Marksist nitelikli bir örgüt. 
     FHKC, 1972 yılında İsrail topraklarında görülmeye başladı. Mısır lideri Cemal Abdülnasır yanlısı Milliyetçi Arap hareketinin bağrından doğan FHKC, 1971 yılında FKÖ'ye katıldı ve onun köktenci Marksist kolunu oluşturdu. Zamanla FHKC çevresinde ''ret cephesi'' oluştu. 
     Ufak tefek grupların yanı sıra Filistin Demokratik Halk Kurtuluş Cephesi de FHKC'nin yanında Ortadoğu'daki barış çabalarına açıkça karşı çıktı. 
     Habbaş'ın rahatsızlığından dolayı liderliği bırakmasının ardından bu göreve getirilen Ebu Ali Mustafa Mustafa Ali Kasım Zibiri , İsrail tarafından 27 Ağustos 2001'de öldürüldü. Ebu Mustafa'nın yerine 3 Ekim 2001'de FHKC içinde köktenci bir gruptan olan ve Oslo barış 
     anlaşmasına karşı çıkan Ahmet Sedat seçildi. 
     FHKC, Ebu Mustafa'nın öldürülmesinden sonra, misilleme yapacağını ve üst düzey Filistinlilere yönelik İsrail'in saldırılarına karşılık vereceğini açıkladı. FHKC, İsrail Turizm Bakanı Rehavam Zeevi'nin Ekim 2001'de Kudüs'te öldürülmesinin sorumluluğunu üstlendi ve İsrail'e 
     yönelik eylemlere hız verdi. Örgüt, daha çok bomba yüklü araçlarla saldırılarda bulundu. 
     
     Filistin Demokratik Halk Kurtuluş Cephesi 
     Marksist bir örgüt olan Filistin Demokratik Halk Kurtuluş Cephesi FDHKC , Ürdünlü Ortadoks bir aileden gelen Nayef Havatme tarafından 1969'da kuruldu. FHKC'nin daha solunda bir siyasi çizgiyi benimseyen 
     örgüt, çok sayıda silahlı saldırının sorumluluğunu üstlendi. 
     FKÖ'nün 1982'de Lübnan'dan çıkarılmasından sonra, FDHKC'nin merkezi de Şam'a kaydırıldı. 
     1993'de başlayan İsrail-Filistin barış sürecine ve Oslo 
     anlaşmasına muhalefet eden FDHKC, İsrail-Filistin güvenlik görüşmelerine de karşı çıkıyor. 
     
     Hamas 
     İslami Direniş Hareketi Hamas, ilk İntifada'nın başladığı 1987 yılında Gazze Şeridi'ndeki mülteci kamplarında ortaya çıktı. 
     Hamas'ın ilk bildirisi 15 Aralık 1987'de yayınlandı. Askeri kanadı İzzeddin El Kassam Tugayı'nın 1991'de ortaya çıkmasıyla örgüt yeni bir evreye girdi ve 1992'den itibaren eylemlerini artırdı. 
     Liderliğini Şeyh Ahmed Yasin'in yaptığı, İsrail-Filistin barışına muhalefet eden aşırı dinci Hamas, daha çok intihar saldırılarıyla adını duyurdu. 
     
     İslami Cihad 
     Filistin'de 1980 yılında İran yanlısı bir grup olarak ortaya çıkan İslami Cihad, silahlı mücadeleye girişen ilk köktenci örgüt olarak göze çarptı. 
     Hamas gibi Ortadoğu barış sürecine karşı olan İslami Cihad örgütünün lideri Fethi Şakaki, İsrail gizli servisi tarafından düzenlendiği sanılan bir saldırı sonucu, geçen 26 Ekim'de Malta'da öldürüldü. 
     İslami Cihad, Hamas ile birlikte İsrail'e yönelik intihar saldırılarını üstlenen ikinci büyük grup olarak tanındı. 
     
     Hizbullah 
     İran tarafından finanse edildiği ve Şam yönetimi tarafından desteklendiği öne sürülen Şii Lübnan Hizbullah örgütü, Güney Lübnan'da İsrail askerleriyle girdiği mücadelede öne çıktı. 
     Güney Lübnan'daki silahlı faaliyetlerde bulunan Hizbullah, İsrail'e kuzeyden roket saldırısı düzenliyor. 
     






</TEXT>
</DOC>
