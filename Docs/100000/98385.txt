<DOC>
<DOCNO> 98385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur12.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir çuval bulgur almak isterken otomobil altında kaldı... 
</HEADLINE>
<TEXT>

     Gaziantep'te, hayırsever işadamının yoksullara gıda yardımı dağııtımı sırasında, yaşlı kadına otomobil çarptı. 
     Gaziantepli İşadamı Nurettin Küncülü'nün gıda yardımında bulunacağını öğrenen yoksul aileler, sabah erken saatlerden itibaren işadamının Ali Fuat Cebesoy Bulvarı üzerindeki işyerinin önünde toplandılar. 
     Gelenlerin çok, alanının dar olmasından kaynaklanan izdiham nedeniyle uzun süre gıda yardımı dağıtımına başlanamadı. Beklemekten sıkılanlarla izdiham nedeniyle dağıtım yapamayan görevliler arasında zaman zaman sert tartışmalar yaşandı. 
     Yaklaşık bir saat gecikmeyle başlatılan dağıtımdan ilk yararlananlardan biri olan Şükriye Yaşar'a 67 , omuzunda taşıdığı çuvalla yolun karşısına geçmek istediği sırada Seyit Ahmet Bağcı'nın kullandığı 27 UL 650 plakalı otomobil çarptı. Olay yerine gelen polis, bir süre otomobilde beklettiği yaşlı kadını hastaneye gönderdi. Tedavi altına alınan Sükriye Yaşar'ın sağlık durumunun ciddi olduğu öğrenildi. 
     Dağıtım alanında başka trafik kazaları olabileceği ihtimalini dikkate alan polis, gıda dağıtımını durdurdu. Alandan uzaklaştırılan gıda yüklü kamyonlar İpekyolu yanındaki boş alana gönderildi. 
     Bu arada bazı vatandaşların sinirlenerek evlerinin yolunu tuttuğu gözlendi. Yardım almakta kararlı olanlar ise yeni dağıtım alanındaki kamyonlara ulaşmak için yaklaşık 600 metrelik mesafeyi koşarak katettiler. Kamyonların arkasında sıraya giren vatandaşlara 25'er kilo bulgur, 25'er kilo simit ince bulgur verildi. 
     Organizasyon kapsamında 3 bin yoksul aileye gıda yardımında bulunulacağı bildirildi. 
     





</TEXT>
</DOC>
