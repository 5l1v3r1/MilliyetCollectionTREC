<DOC>
<DOCNO> 52387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/spor/ygokce.html </URL>
<DATE> 2001/11/15/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Goller, dikenler, güller 
</HEADLINE>
<TEXT>

     Hasretimizden prangaları değil, kuşakları eskittik. Yenildik, üzüldük. Kazandık, sevindik. Ama bir türlü özlediğimiz yere gidemedik.. 
     Dünya Kupası Finalleri futbolumuzun "kızıl elma"sıydı. Futbola olan sevgimizi, ilgimizi üst üstte ekledik ama hep hasret yıllarını düğümledik. Ne yıldızlar, ne golcüler, ne süper kaleciler bu Dünya Kupası finallerini göremeden koştular, didindiler ama hep hasretle tükendiler. Hasretimiz o kadar büyüktü ki, dün gece, lamı cimi yok bitecekti. Finallere susayan bu takımla hocası, KoreJaponya’ya gitmek için neredeyse aradaki denizleri içecekti. İşte özlemin enerjiye, istek ve arzunun beceriye dönüştüğü bir geceyle geldik son durak Ali Sami Yen’e. 
     Avusturya önünde yine akıllı bir on birle, üçlüden dörtlüye, dörtlüden üçlüye dönüşen sağlam bir savunmayla, artık panter adını anasının ak sütü gibi hak eden dev gibi bir kaleciyle yayıldık sahaya. Orta alanda Okan, Tugay, Hasan büyüyor, büyüyordu. Yıldıray Baştürk orta alan ileri uç arasında adeta mekik dokuyordu. Hakan Şükür, İnter’de yok sayılan golcümüz, rakip kale önünde koşan ayak, düşünen beyin ve yaratıcı hücum planlayıcısı olarak krallığının hükmünü sürüyordu. Herzog ve arkadaşlarının direnci çabuk kırıldı. Perde Yıldıray’la açıldı, rahatladık. Sonra Hakan’la ikiye katladık. Ardından Okan ve derken Arif’in golleri... 
     Gönlümüzde açıldı mutluluğun gülleri... Fenerbahçelisi, Galatasaraylısı, Beşiktaşlısı, yıldızı, forveti, kalecisi ve savunmacısı, kulübedeki yedekleri, tribündeki emektarlarıyla inanılmaz ulusal dayanışma örneği veriyordu. O goller sadece ayak ve adale eseri değil, zafere susamış yüreklerin ağlara vurmuş darbesiydi. Kaygıyla, kuşkuyla beklenen bu rövanş maçında geriye doğru korka korka saymak yerine golleri saydık. Saya saya doyamadık. 
     Şimdi Şenol Güneş’i karizmasız olduğu gerekçesiyle eleştiren ve iş başına geldiği günden beri dalga geçen, diken gibi sözlerle yaralayan dostlar ne düşünür bilmem. Ben bu takımın yaşama sevincini ülkeye yeniden kazandırdığına inanıyorum. Onları inanmayanların da adına kutluyorum. 
     
     



 SPOR 
























</TEXT>
</DOC>
