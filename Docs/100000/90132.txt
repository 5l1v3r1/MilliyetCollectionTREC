<DOC>
<DOCNO> 90132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/spor/spo21.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notlar 
</HEADLINE>
<TEXT>

Taylandlı cinneti      TAYLAND’DA 20 yaşındaki motosiklet taksi sürücüsü, televizyon yüzünden kavga ettiği 18 yaşındaki karısını tabancayla öldürdü. 2002 Dünya Kupası’nda Meksika - İtalya maçını izlediği sırada uzaktan kumandayı alarak pembe dizi izleyen ve sürekli kanal değiştiren eşini tokatlayan, ardından karakolluk olan Yai adındaki şoför, dün sabah tartışmanın alevlenmesi üzerine karısını başından vurdu. Tayland polisi, Yai’yi kaçmaya çalışırken yakaladı. 
     
Pinto yandı      FIFA, Güney Kore’nin 1 - 0 kazandığı maçta, 27. dakikada oyundan atılırken, Arjantinli hakem Angel Sanchez’e yumruk vuran Portekizli orta saha oyuncusu Joao Pinto’ya bir yıl ceza vermeye hazırlanıyor. Portekiz Futbol Federasyonu Başkanı Gilberto Madail, konu ile ilgili yaptığı açıklamada, "Sanchez’den özür diledik. Ancak FIFA’dan aldığımız duyumlara göre Pinto’ya bir yıl ceza verecekler" dedi. 
     
Süper albüm      DÜNYA’NIN en büyük yayıncı kuruluşu Panini’nin, FIFA desteğiyle hazırladığı ve Dünya Kupası’na katılan 32 takımın yer aldığı albüme ilgi çığ gibi büyüyor. 576 futbolcunun çıkartmalarının yapıştırılabildiği albüm, 100 ülke ile birlikte Türkiye’de satılıyor. 6’lı paketin 450 bin liraya satışa sunulduğu çıkartmalar, süper marketler, kitabevleri ve Yaysat bayilerinde bulunuyor. 
     



 SPOR 





































</TEXT>
</DOC>
