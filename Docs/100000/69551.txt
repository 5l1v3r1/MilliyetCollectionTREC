<DOC>
<DOCNO> 69551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/yasam/yas01.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilgaz’da beyaz ölüm 
</HEADLINE>
<TEXT>

Macera tutkunu 8 dağcı, Ilgaz Dağı’nda zirve yaptı. Dönüşte tipi bastırdı, iki dağcı uçuruma yuvarlandı. Songül öldü, Gökhan’ın ise omuriliği zedelendi... 
     MUSTAFA ÖZDEMİR MURAT KÖSE Ilgaz DHA 

     Batı Karadeniz’in en yüksek dağı olan Ilgaz’a tırmanan 8 kişilik grubun dönüşte sis ve tipide geçirdiği kaza, bayramda matem yarattı. Dönüş yolunda 500 metrelik uçuruma yuvarlanan Songül Coşkun öldü, Gökhan Koç’un ise omuriliği zedelendi. 
     Kemer Country doğa sporları sorumlusu Serdar Kılıç’la yiyecek departmanı sorumlusu Songül Coşkun’un düzenlediği tura katılanların daha önce de gezilere çıktığı, ancak ilk kez bu yüksekliğe tırmandığı belirtildi. 
     
     ZİRVE 2 BİN 546 METRE 
     Ilgaz Dağı’nı oluşturan iki doruktan 2 bin 546 metre yükseklikteki Küçük Hacettepe’ye tırmanmak isteyen Gökhan Koç, Reşat Ülger, Songül Coşkun 31 , Erdal İşkol 28 , Mehmet Emin Erkerde 45 , Zeki Özdoğan 45 ve Eren Özdoğan 14 , ABD’de dağcılık eğitimi alan Serdar Kılıç’ın kılavuzluğunda önceki gün saat 15.00’te tırmanışa geçti. Karayolları Bölge Şefliği’nden hareket eden grup, Küçük Hacettepe’ye zirve yaptı. Dönüşte olumsuz hava koşuları nedeniyle uçuruma yuvarlanan Coşkun ölürken, Koç ağır yaralandı. 
     
     4 DAĞCI KÖYE SIĞINDI 
     Karanlığın bastırdığı saatlerde bir arkadaşlarının ölümü, bir arkadaşlarının yaralanmasıyla dehşet dolu saatler yaşayan dağcılar sığınacak yer ararken, Kılıç, cep telefonuyla eşini arayarak yardım istedi. Dağcılardan İşkol, Erkerde, Zeki ve Eren Özdoğan 15 kilometre yürüyerek Çatören köyüne sığındı. Kılıç ile Ülger ise yaralı Koç ve Coşkun’un cesedinin yanında kaldı. 
     Olayın şokunda olan dağcılar Kastamonu Devlet Hastanesi’ne kaldırılırken, yaralıları ziyaret eden Vali Enis Yeter, "Zeki Özdoğan’ın bir kolu kırık. Mehmet Emin Erkerde’nin sol ayağında donma var. Emin Özdoğan’da iniş sırasında yaralanmalar oluşmuş" dedi. 
     
     AKUT VE TSK DEVREDE 
     Dağdaki diğer grubu kurtarma çalışmaları dün sabah hızlandırıldı. 6 kişilik AKUT ekibi ve 20 kişilik Türk Silahlı Kuvvetleri Arama Kurtarma ekibi devreye girdi. AKUT Ankara Lojistik Sorumlusu Hakan Korkut, dağcıların yerini Serdar Kılıç’a cep telefonuyla ulaşarak saptadı. Ve AKUT, geceyi Küçük Hacettepe’de geçiren 3 dağcıyla, arkadaşlarının cenazesine dün saat 13.00 sıralarında ulaştı. 
     
     CENAZE UÇURUMDA BIRAKILDI 
     Kurtarma ekipleri omuriliği zedelenen Koç’u sedyeye yatırarak dağdan indirmeye çalışırken, Coşkun’un cenazesi ise kaza yerinde bırakıldı. Tipi altında dağdan sedyeyle kurtarma çalışmasının çok zor olduğu gerekçesiyle bırakılan cenaze, bugün hava koşulları elverirse kaldırılacak helikopterle alınacak. Dönüşe başlayan 3 dağcı ile kurtarma ekipleri, muhtemelen güzerg h üzerindeki bir kulübede sabahlayacak, daha sonra inişe devam edecek. 
     
Kurtulanlar dehşeti anlattı Donmamak için yürüdük Gördükleri ilan üzerine 14 yaşındaki oğluyla tırmanışa katılan Zeki Özdoğan, korku dolu saatleri anlatırken h l şoku atlatamamıştı 
     Oğluyla Kemer Country’de gördükleri ilan üzerine Ilgaz’a tırmanan Zeki Özdoğan, tipi ve siste yönlerini kaybettiklerini, hep birlikte yuvarlanmaya başladıklarını belirterek, şunları söyledi 
     
     ’500 METRE YUVARLANDILAR’ 
     "100 metre yuvarlandıktan sonra dallara tutunarak durabildim. Yukarı baktığımda Kılıç ve oğlum üzerime doğru geliyordu. Onlar da biraz aşağıda durdu. Ama diğerleri 500 metrelik yamacın dibine indi. Çaresizlik içinde ne yapacağımızı bilemiyorduk. Aşağıya indiğimizde kayalıklara çarpan Songül’ün öldüğünü anladık. Serdar çaresizlik içinde Songül’e suni teneffüs yaptı, ancak başarılı olamadı." 
     
     ’YOLUMUZU AY’LA BULDUK’ 
     Arkadaşları Serdar’ın vücutlarını sıcak tutabilmeleri için yürümeleri gerektiğini söylediğini kaydeden Özdoğan, şöyle devam etti "Serdar, kendisinin ve Ülger’in kaza yerinde kalıp dördümüzün yürümesini istedi. Çünkü durduğumuzda donabilirdik. Yaklaşık 7 saat yürüdük. Gece inanılmaz bir ay çıktı. Ay ışığıyla yolumuzu bulduk. Dere yatağını takip ederek Çatören’e ulaştık. Köylüler bir balıkçı çiftliğinde bizi ağırladı. Kendimize geldikten sonra jandarmaya haber verdik." 
     
     ’SONGÜL KANLAR İÇİNDEYDİ’ 
     Annesi İngiliz olan Eren Özdoğan ise kış şartlarında tırmanmanın zevkini yaşamak istediklerini, el ele giderken kayarak yuvarlandıklarını belirterek, "Ben son anda babama çarparak durdum. Dengemizi sağlar sağlamaz Gökhan ve Songül’ün yanına indik. Gökhan’ın durumu daha iyiydi. Songül’ün ise çeşitli yerlerinden kanlar akıyordu" dedi. 
     
     ’TOZLUK AYAĞIMI KURTARDI’ 
     Ankara’da makine mühendisi olarak çalışan Mehmet Emin Erkerde ise dehşet saatlerini şöyle anlattı "Kar kalınlığı 3 metreydi. Bir ara botumun ayağımda olmadığını gördüm. Arkadaşlarım çantadaki tozluk ve çadır brandasından bana çorap yaptı. Bir ara ayağım tahta gibiydi, hiçbir şey hissetmiyordum. Donma başlangıcı olmuş. Ayağım tedaviyle kurtuldu. Eğer çorap yapmasaydık ayağımı kaybedebilirdim. Ama bundan sonra yine de tırmanışları sürdüreceğim." 
     



 YAŞAM 















</TEXT>
</DOC>
