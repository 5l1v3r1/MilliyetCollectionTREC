<DOC>
<DOCNO> 72815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo24.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
54 dernek, seçimde Serdar Bilgili'yi destekleme kararı aldı 
</HEADLINE>
<TEXT>

     Beşiktaş Kulübü'nde 31 Mart'ta yapılacak olağan seçim kongresi öncesi, dernek ve gruplar destekleyecekleri adayı açıklamaya devam ediyor. 
     Siyah-beyazlı kulübün İstanbul ve Anadolu'da yer alan 54 derneğinin başkan ve yöneticileri, bu akşam Ceylan İntercontinental Oteli'nde biraraya gelerek, seçimde Serdar Bilgili'yi destekleme kararı aldı. 
     Dernekler adına bir açıklama yapan Adana Beşiktaşlılar Derneği Başkanı Uğur Kızıl, Serdar Bilgili ve ekibini 31 Mart'ta yapılacak kongrede hiçbir koşul öne sürmeksizin tam olarak destekleyeceklerini söyledi. 
     Kızıl, 2000 yılında işbaşına gelen Bilgili ve yönetiminin vaat ettiği kısa, orta, uzun vadeli projelerin bir bölümünü gerçekleştirmiş olmasının sevindirici olduğunu ifade ederek, ''Ancak 2000 seçim kitabında yer alan projelerin bir bölümünün, yaşanılan ekonomik kriz nedeniyle hayata geçirilemeyişini anlayışla karşılıyoruz'' dedi. 
     Kulüpte idari ve mali yönetim anlayışında özellikle yönetimin ikinci yılında çok önemli değişimlerin yaşandığını ve yaşanmakta olduğunu kaydeden Kızıl, şunları söyledi 
     ''Gerek sosyal, gerek ekonomik hayatımızdaki çok büyük değişim ve dönüşüm projelerinin gerçekleştirildiği kurumlarda, iki yıllık yönetim süresinin yeterli olmadığını düşünüyoruz. Başarıda süreklilik ve kalıcılık için yönetimlerde istikrar esasından hareket ederek, Serdar Bilgili ve yeniden oluşacak ekibine büyük Beşiktaşı'mızı yönetmek amacıyla 2 yıllık yeni bir dönemin ve olanağın verilmesinden yanayız. 
     Bu nedenle yeniden Serdar Bilgili diyoruz.'' Daha sonra toplantıya katılan tüm dernek başkanlarının imzaladığı ve Serdar Bilgili'nin destekleneceği belirtilen bildiri, basın mensuplarına dağıtıldı. 
     Bu arada Anadolu'daki derneklerle, görev süresi içinde iyi ilişkiler kurması nedeniyle Beşiktaşlı yönetici Aziz Çankırı'ya, Anadolu Beşiktaşlılar Derneği Başkanı Deniz Atalay bir plaket verdi. 
     Öte yandan basın mensuplarının, bu derneklerin oy potansiyeliyle ilgili sorusuna Uğur Kızıl, ''Bizim yaklaşık 4 bin kadar oy potansiyelimiz var ve bunların hepsi de seçimde Serdar Bilgili'yi destekleyecektir'' diye yanıt verdi. 
     






</TEXT>
</DOC>
