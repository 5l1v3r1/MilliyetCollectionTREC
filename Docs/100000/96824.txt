<DOC>
<DOCNO> 96824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo11.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de İsmail Güldüren çalışmalara başladı 
</HEADLINE>
<TEXT>

     Avusturya'nın Innsbruck kenti yakınlarındaki Going kasabasında yeni sezon 2. etap çalışmalarını sürdüren Fenerbahçe, bugün kamp yaptığı otelin yanındaki sahada, 1 saat süren bir antrenman gerçekleştirdi. 
     Teknik direktör Werner Lorant'ın yönetiminde yapılan antrenmana, sakatlıkları süren Simao, Tunca, Oktay, Serhat ve Abdullah katılmadı. 
     Kulüp doktoru İsmail Başöz, yaptığı açıklamada, Tuncay ve Simao'nun, tedavi programının sürdüğünü, 2 futbolcunun salonda sportif rehabilitasyon çalışması yaptığını söyledi. 
     Serhat'ın, dünkü Hamburg maçında aldığı darbe nedeniyle ağrıları bulunduğu, Oktay'ın ise sağ iç uyluk adalesinde sertleşme olduğunu belirten Dr.Başöz, Abdullah'ın ise sağ dizinde hafif bir şişlik bulunduğunu, sorunun ilerlememesi için antrenmana çıkarılmadığını söyledi. 
     Kulüp doktoru İsmail Başöz, bu 3 sporcunun da çalışmalarını salonda sürdürdüğünü ifade ederken, hafif ağrıları bulunan Mustafa Doğan ve Ali Akdeniz takımdan ayrı koşu yaptı. Bir süredir idmanlara katılamayan İsmail Güldüren de bugün ilk defa çalışmalara katıldı ve koşu yaptı. 
     Lorant futbolculara, düz koşunun ardından yarım alanda eltopu oynattı. Kaleciler Rüştü, Oğuz ve Volkan uzun süre özel olarak çalıştırıldı. 
     Alman teknik direktör daha sonra futbolcuları iki takım halinde ayırarak ayak tenisi oynattı. 
     Fenerbahçe, yarın hazırlık çalışmaları çercevesinde kaldığı otele 30 kilometre uzaklıktaki Wörgl kasabasında Alman ekibi Hertha BSC Berlin ile özel bir maç oynayacak. 
     





</TEXT>
</DOC>
