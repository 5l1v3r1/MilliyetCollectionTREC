<DOC>
<DOCNO> 50049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur04.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag, İstanbul Boğazı'na giriş yaptı... 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı, uçak gemisi olarak tasarlanan donanımsız yüzer kütle "Varyag", saat 08.50'de İstanbul Boğazı'na giriş yaptı. 
     Karadeniz'de uluslararası sularda bulunan Varyag, Türk karasularına sabah saat 07.00'de girdi. Burada, Varyag'ın Boğaz geçişinde aktif rol alacak 4 römorkör, yüzer kütleye halat attı. Yüzer kütleye eşlik eden diğer bot ve römorkörlerin pozisyon almalarının ardından Varyag saat 08.50'de İstanbul Boğazı'na giriş yaptı. 
     Denizcilik Müsteşarlığı İstanbul Bölge Müdürü Ruhan Çakıroğlu koordinatörlüğünde yapılan geçişte, toplam 16 kılavuz kaptanın yanı sıra toplam 250 personel görev alıyor. 306.5 metre uzunluğundaki dev yüzer kütlenin saatte 3.5 deniz mili hızıyla İstanbul Boğazı'nı 4.5 saatte geçmesi bekleniyor. 
     Varyag'ın geçişi nedeniyle İstanbul Boğazı transit geçişe kapatıldı. 
     






</TEXT>
</DOC>
