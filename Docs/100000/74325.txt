<DOC>
<DOCNO> 74325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/yasam/yas09.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil’ müteahhit kaçtı 
</HEADLINE>
<TEXT>

     ERDEM ÖZCAN 

     Bir öğretmenin 21 yıllık birikimini, onu dolandırarak gasp eden ve o öğretmenin çaresizlikten intihar etmesine yol açan müteahhit kaçtı. Bandırma Şehit Süleyman Bey İlköğretim Okulu Teknik İş öğretmeni, iki çocuk babası Osman Çalışkan 51 , iki yıl önce tüm birikimleriyle Erdek Halitpaşa’da beğendiği bir daireyi müteahhit Tuncay Ahçı’dan almak istedi. Tapuya gidip evin satışında engel olmadığını öğrenen Çalışkan, 12 milyar önerdiği eve Ahçı 20 milyar isteyince anlaşamadı. 
     Bir ay sonra Çalışkan’ı arayan Ahçı, "Paraya sıkıştım. Evi 12 milyara veriyorum. Tapuyu sonra veririm. Tapuya karşılık da 25 milyarlık çek veriyorum" dedi. Teklifi kabul eden Çalışkan, 12 milyarını Ahçı’ya verdi. Eve taşınmak için hazırlık yapan Çalışkan, aldığı evin 20 gün önce emlakçı Mustafa Erdoğan’a satıldığını öğrendi. 25 milyarlık çeki de karşılıksız çıkan Çalışkan, Ahçı hakkında "dolandırıcılık" davası açtı. İki yıl süren hukuk mücadelesine dayanamayan Çalışkan, geçen hafta görev yaptığı okulda kendisini asarak intihar etti. Çalışkan’dan geriye, şişe içine koyduğu kanı ve Ahçı’ya yazdığı, "Benden bedel istedin. İşte sana bedel. Kanımı veriyorum" yazılı mektup kaldı. Çalışkan’ın ölümüne neden olan Ahçı’nın izi ise Romanya’da bulundu. 
     



 YAŞAM 


















</TEXT>
</DOC>
