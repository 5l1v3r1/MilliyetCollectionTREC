<DOC>
<DOCNO> 95431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/siyaset/siy00.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya takımı kuracaklar 
</HEADLINE>
<TEXT>

Dünya, Türkiye’deki gelişmeleri yakından izliyor. Financial Times’a göre, İsmail Cem, Kemal Derviş ve Hüsamettin Özkan üçlüsü bir rüya takımı kurabilecek... 
     İNGİLTERE 
     Financial Times "Türkiye’deki IMF destekli ekonomik programın bıçak sırtında" olduğu yorumunu yaptı. ABD’nin Türkiye’den Irak’a karşı muhtemel bir operasyon için destek istediğini, Kıbrıs görüşmelerinde sona yaklaşıldığını ve AB ile üyelik müzakerelerinin başlaması için gerekli reformların Meclis’ten onay beklediğini belirten gazete, Cem, Derviş ve Hüsamettin Özkan’ın bir "rüya takımı" kurabileceklerini bildirdi. 
     Telegraph "Ankara’da, üst düzey askeri yetkili ve Cumhurbaşkanı Ahmet Necdet Sezer’in, Başbakan Ecevit’i çekilmeye ikna etmek için kolları sıvayacağına dair söylentiler bulunduğunu" yazdı. 
     
     YUNANİSTAN 
     To Vima Ecevit Hükümeti çöküyor, önümüzdeki günlerde erken seçim ilan edilebilir. 
     Ta Nea Türkiye’de siyasi gelişmeler dramatik...Türkiye’nin siyaset sahnesinde başrol oynamak isteyen politikacılar gemiyi terk ediyor. Geminin kaptanı Ecevit ise dümenin başında kalabilmek için son bir gayret gösteriyor. 
     Elefterotipia Cem, Özkan ve Derviş, Avrupa profilli bir parti kuruyorlar. 
     Etnos Türkiye’de birbuçuk istifa. 
     Eleftiros Tipos Cem’in istifası Ecevit için büyük darbe. Türkiye’nin kaderi troykanın eline geçiyor. 
     
     BELÇİKA 
     La Libre Belgique "Siyasi karmaşa büyüyor" başlıklı haberinde, Cem’in istifası ile Başbakan Ecevit’in "manevra alanının iyice daraldığını" yazdı. Gazete, Cem, Özkan ve Derviş’in, "AB yandaşı olan ve ABD ile geleneksel müttefiklik bağlarını koruyacak yeni bir orta sol parti kuracaklarını" belirterek, bu partinin, IMF programına uyarak, Türkiye’yi tarihinin en büyük ekonomik krizinden çıkarmayı ve TBMM’den, AB reformlarını geçirmeyi hedefleyeceğini belirtti. 
     La Derniere Heure "Ulusal ve uluslararası alanda tanınan isimler olan Cem, Derviş ve Özkan üçlüsünün oluşturacağı merkez hareketinin, hasta ve zaman aşımına uğramış bir Ecevit karşısında, sağlıklı bir şekilde geleceğe açılacağını" yazdı. 
     
     İTALYA 
     La Repubblica Ecevit’in en önemli adamları tarafından terk edildiğini belirtip, "Partiler erken seçim tarihi için kavga ediyor" oiye yazdı 
     Corriere della Sera "Ankara’yı Avrupa’ya yakınlaştıran adam İsmail Cem’in istifasından sonra siyasi kriz daha da derinleşiyor" ifadesini kullandı. 
     İl Messaggero "Ecevit’in dümeni bırakmadığını, ancak geminin çok önceden battığını" yazdı. 
     
     HOLLANDA 
     De Telegraaf "Bakan Cem kabineden ayrıldı" başlığıyla aktardığı haberinde, Cem’in istifasıyla Ecevit hükümetinin iyice zayıfladığını yazdı. 
     
     JAPONYA 
     Yomiuri Shimbun "2004 yılına kadar yönetimden çekilmeyi reddeden Ecevit’in, erken seçime gitmekten başka çaresinin kalmadığı" yorumunu yaptı. 
     Asahi Shimbun "Cem’in ardından istifa girişiminde bulunan Derviş’in görevi bırakmasının, başbakana yeni bir darbe olacağı" yorumunda bulundu. 
     Mainichi Shimbun "Ecevit hükümetindeki krizin derinleştiğini, Cem, Derviş ve Özkan üçlüsünün yeni bir oluşumu ile halktan destek alacaklarının kesin olduğunu" yazdı. 
     
     ABD 
     Wall Street Journal ABD’de yayımlanan Wall Street Journal gazetesi, "Türkiye’de istikrarsızlık tehlikesinin ABD’yi korkuttuğunu" yazdı. Türkiye’de yaşanan siyasi gelişmeleri okuyucularına aktarmaya devam eden gazete, "Türkiye’de ekonominin çökmesinin tüm dünyada ekonomi piyasalarını sarsacağını" belirtti. 



 SİYASET 

























</TEXT>
</DOC>
