<DOC>
<DOCNO> 93099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/yazar/pulur.html </URL>
<DATE> 2002/07/01/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir zamanlar Kapıkule... 
</HEADLINE>
<TEXT>

     ZAMAN hızla akıp giderken, değişimin farkına bile varılmıyor. 
     Hele Türkiye gibi ülkelerde. 
     Bugün size "Bir zamanlar Kapıkule...." desek, çok kişi "Ha sahi, öyle bir yer vardı " diyecek, kimbilir, bazılarına ise "Kapıkule" bir şey ifade etmeyecek... 
     Oysa Kapıkule 1970'li 1980'li yılların, Türkiye'sinin gündemindeki en önemli sorunlarından biriydi... 
     Her gün gazetelerde "Kapıkule rezaleti"ne dair, mutlaka bir haber bir röportaj bulunurdu. 
     
     KAPIKULE o tarihlerde, Türkiye'nin Batı'ya açılan en önemli penceresiydi, Türkiye'den Almanya'ya göç başlamış, yaz tatiline gelenler Kapıkule'de sıkışıp kalmışlardı. 
     Tam bir rezalet yaşanıyordu, rüşvetin tarifeye bağlandığı Kapıkule'de saatlerce hatta bir gün boyunca, bekleyen işçiler ve aileleri vardı. 
     Dedik ya tam bir rezalet 
     
     O yıllarda Türkiye'ye gelin gelen bir Alman kızının, yeni ailesine "Kapıkule'dekiler Türk'se, siz Türk değilsiniz, siz Türk'seniz, onlar Türk değil dediğini hiç unutmayız. 
     Derken devlet uyandı, Kapıkule'yi düzenlemek için bir ihale açtı, kazanan müteahhit 8 yıl işi savsakladı, hatta orada lahmacun bile satmaya başladı. 
     Sonunda çare bulundu. 
     
     ARABALARDAN alınan triptik geliri, Turing ve Otomobil kurumuna bırakılacak, kurum Kapıkule'yi yapacaktı. 
     Her mezbeleyi, mamureye çevirmekle ünlü Çelik Gülersoy kolları sıvadı. 
     Ve üç yıl içinde yepyeni, bambaşka bir Kapıkule yapıldı. 
     
     AMA konu olağan çizgisinde gelişti, Çelik Gülersoy'u kıskananlar, çekemeyenler, hem triptik hakkını kurumun elinden aldılar, hemen en ayıbı, açılış töreninde onu konuşturmadılar. 
     Oysa Çelik Gülersoy, Kapıkule'ye diktiği binlerce çam ve gül fidanı önünde konuşabilseydi ne diyecekti bilir misiniz 
     Şöyle diyecekti 
     "Kıt olan devlet imkanlarıyla genişletecek kaynaklar ve yeni maddi imkanlar yaratılabilirse, yani o güne kadar bilinmeyen su membaları çıkarabilinse, bu kaynak israf edilmezse ve kişiler çıkarlarına değil, yurt yararına kullanırsa ve bu amaç uğruna azimle ve yılmadan çalışırsa, kurumumuz gibi mali gücü ve kadrosu çok sınırlı bir kuruluş bile vatan çapında herkesi memnun bırakan eserler yaratabilir." 
     
     EVET Çelik Gülersoy'un bu konuşmasına bile izin vermediler. 
     Bu Kapıkule'yi niye yazdık 
     Eğer "Kapıkule" diye bir kitapçık elimize geçmeseydi, biz bile Kapıkule'yi çoktan unutmuştuk, Çelik Gülersoy'u da... 
     Umudumuz o ki, Çelik Gülersoy'lar, çok şükür tükenmiyor, umutsuzluğumuz da o ki, Çelik Gülersoy'ları yiyenler de ne yazık ki çoğalıyor. 
     
     







Bilinmeyen bir yazar 


Futboldan çıkan dersler 


Barış böyle gelir mi 


Durum spekülatörlere yarıyor 


Vergiyi bırak faize bak 


Bir zamanlar Kapıkule... 


Çevre umudumuz carettalar 


Taksim’de yaşar aşkların en divanesi 


Seçimin bedeli Brezilya dersleri 


Üretim yukarı tüketim aşağı gidiyor 


</TEXT>
</DOC>
