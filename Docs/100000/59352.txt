<DOC>
<DOCNO> 59352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur21.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı "2002 yılında seçim görünmüyor" 
</HEADLINE>
<TEXT>

     TBMM Başkanı Ömer İzgi, 2002 yılında seçim görünmediğini söyledi. İzgi, 2003'te istenirse seçime gidilebileceğini ancak seçimler 2004 yılında zamanında yapılsa dahi Seçim Yasası ve siyasi Partiler Yasasında yapılacak değişikliklerin önümüzdeki dönemde ele alınması gerektiğini belirtti. 
     TBMM Başkanı İzgi, Meclis'teki basın bürolarını ziyaret ederek, gazetecilerin yeni yılını kutladı. İzgi daha sonra Parlamento Muhabirleri Derneği'nde gazetecilerin sorularını yanıtladı. İzgi, son iki aylık gelişmelerin 2002 yılının rahatlama yılı olacağını gösterdiğini, işadamlarının işlerine daha iyi sarılacağını ve dış kaynak sorununun da aşılacağını söyledi. İzgi, "2002'den çok umutluyum. 
     Türkiye'de şahlanma yılı olabilir" dedi. 
     İzgi, Seçim Yasası ve Siyasi Partiler Yasası'ndaki değişiklik önerilerini yasa teklifi haline getirip Partilerarası Uzlaşma Komisyonu'na gönderip göndermeyeceğine ilişkin bir soru üzerine, "Bütün siyasi partiler böyle bir komisyonun çalışmasında uyum gösterir ve istekli olursa Uzlaşma Komisyonu çalışır. Anayasa değişikliği yapılırken yararlı çalışmalar oldu. Ancak her yasayı Uzlaşma Komisyonu'na havale etme geleneği çıkarsa Bakanlar Kurulu'na gerek kalmaz" dedi. 
     İzgi, bütün siyasi partiler anlaşırsa Seçim Yasası ve Siyasi Partiler Yasası'nın değiştirilmesi için bir komisyon kurabileceklerini belirterek, seçim yasasında yapılacak bir değişikliğin 1 yıl içinde yapılacak bir seçimde uygulamanamayacağını savundu. İzgi, 2002'de seçim görülmediğini, 2003'te seçim istenirse olabileceğini ancak 2004'ün Nisan ayında seçim yapılması gerektiğini belirterek, 
     seçim yasalarının önümüzdeki yıl gündeme alınması gerektiğini ifade etti. 
     
     Sansür şikayeti 
     Gazeteciler, TBMM Bayındırlık ve İskan Komisyonu'nda çıkan kavganın görüntülerinin, komisyona sadece onlar alındıkları için Meclis TV'de bulunduğunu ancak onların da vermediğini belirterek, sansür yapılmasını şikayet ettiler. 
     İzgi, Meclis TV'de yayınlanan görüntülerin diğer televizyon kanallarına da verildiğini, bu durumu inceleyeceğini söyledi. İzgi, komisyondan Ankara Barosuna kayıtlı bir avukatın polis zoruyla çıkarılmasını değerlendirirken de, "Ayrıntıları bilmiyorum. Komisyon gündemine egemendir. Biz komisyon çalışmalarına müdahele etmiyoruz" dedi. 
     






</TEXT>
</DOC>
