<DOC>
<DOCNO> 88141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur02.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de baraj patladı, Hatay sel tehlikesi atlattı... 
</HEADLINE>
<TEXT>

     Hatay Valisi Zeki Şanal, Suriye'nin Halep kenti yakınlarında, Asi Nehri üzerindeki El Zeyzun Barajı'ndaki patlamanın, Türk topraklarında yaratabileceği sel tehlikesinin tam anlamıyla geçtiğini belirtti. 
     Vali Şanal, yaptığı açıklamada, dün saat 16.00 sıralarında El Zeyzun Barajı'nda nedeni bilinmeyen patlamanın ardından Suriye makamlarından gelen bilgi üzerine, gelişmeleri Hatay'da izlemeye başladıklarını söyledi. 
     Olası sel felaketi karşısında gerekli önlemlerin alındığını belirten Vali Şanal, şunları kaydetti 
     ''Gelişmeleri sürekli takip ederek, ilk andan itibaren Asi Nehri havzasına yakın köylerdeki vatandaşlar sel tehlikesine karşı uyarıldı. 
     Dün akşam 20.00 itibariyle de Suriye makamlarından, topraklarımıza yönelik sel tehlikesi olmadığı yönünde bilgi gelmesine karşın tedbirleri sürdürdük. İlerleyen saatlerde de durum netleşti. Şükürler olsun korkulan olmadı.'' 
     
     SURİYE'DE 10 ÖLÜ 

     Suriye'de, Asi nehri üzerinde kurulu El Zeyzun barajının çökmesinin ardından, 4 köyün sular altında kaldığı ve 10 kişinin öldüğü bildirildi. 
     Suriye resmi haber ajansı SANA, bu sabah ölü sayısının 10'a ulaştığını ve Suriye Devlet Başkanı Beşşar Esad'ın ölenlerin ailelerine yaklaşık 1000'er dolarlık acil yardımda bulunulması talimatı verdiğini duyurdu. 
     Haberde, 4 köyün sel altında kaldığı, bu köylerin yüzde 80'inin harap olduğu, köylülerin yüksek bölgelere tahliye edildiği bildirildi. 
     Barajın yakınındaki Zeyzun köyündeyse en az 100 evin yıkıldığı, barajın yıkıntılarının yakınlarındaki sularda keçi ve koyun leşlerinin yüzdüğü, buldozerlerin çamurla kaplanan felaket bölgesine giden yolu açmaya çalıştığı belirtildi. 
     Suriye Başbakanı Mustafa Miro'nun da, dün akşam felaket bölgesine gelerek yardım çalışmalarını izlediği ve incelemelerde bulunduğu kaydedildi. 
     SANA ajansı ayrıca, Suriye yönetiminin afet kurbanları için BM'den acil yardım istediğini aktardı. 
     Suriyeli yetkililerin Şam'daki BM Temsilcisi Tevfik Bin Amara ile temasa geçerek, uluslararası uzman kuruluşlardan felaketzedelere acilen yardım yapılmasını istedikleri belirtildi. 
     Hama kentinin kuzeyinde, Asi nehri üzerindeki baraj 1996'da inşa edilmişti. 
     





</TEXT>
</DOC>
