<DOC>
<DOCNO> 90055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sontur08.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'e miting gibi geçmiş olsun ziyareti... 
</HEADLINE>
<TEXT>

     Bir süredir rahatsızlığı nedeniyle Oran'daki çalışma ofisinde dinlenen Başbakan Ecevit'i ziyaret eden Şebinkarahisarlılar, ziyareti mitinge dönüştürdü. 
     Başbakan Ecevit'in eşi Rahşan Ecevit'in memleketi Şebinkarahisar'dan Ankara'ya gelen kalabalık bir grubun geçmiş olsun ziyareti izdihama dönüştü. 
     Yaklaşık 3 bin 500 Şebinkarahisarlı, 40 otobüs ve 25 midibüs ile saat 10.00 sıralarında Oran Şehri'ne geldi. Başbakan Ecevit ve eşi Rahşan Ecevit'e geçmiş olsun dileklerini iletmek isteyen Şebinkarahisarlılar, Rafet Canıtez Caddesi'nin girişinde bir süre bekletildiler. 
     Daha sonra Ecevit'in çalışma ofisinin bulunduğu Yılmaz Çolpan-2 Sokağı'nın önüne alınan Şebinkarahisarlılar'a Rahşan Ecevit, DSP otobüsünün üstünden bir konuşma yaptı. Ziyaretçilerden 20 kişilik bir grup da çalışma ofisine alındı. 
     Ecevit'i ziyaret eden 20 kişilik bir grup, ziyaretin ardından DSP'nin seçim otobüsünden kalabalığa hitap ettiler. 
     Tek isteklerinin Başbakan Ecevit'in yeniden sağlığına kavuşması olduğunu dile getiren Şebinkarahisarlılar, "Bugün sessiz çoğunluğun sesi olarak buradayız" dedi. 
     Grubun taşıdığı "Enişte buradayız işte" pankartı dikkat çekerken, Şebinkarahisar Belediye Başkanı Lütfullah Akdoğan yaptığı kısa konuşmada, Ecevit'in en kısa zamanda iyileşmesini ve görevinin başına dönmesini dilediklerini kaydederken, Ecevit'in rahatsızlığında bile görevini evinde yerine getirmesini takdir ettiklerini bildirdi. 
     Otobüsün üzerinden hemşehrilerine hitap eden Rahşan Ecevit, "Eşimle birlikte size çok teşekkür ediyorum. Eşimin böyle bir toplantıya katılmalarına doktorlar izin vermediği için çok üzgün, inşallah yakında sağlığına kavuşacak" dedi. 
     Geçmişte il olma hakkı elinden alınan 6 ilin bu haklarının geri verildiğini, bir tek Şebinkarahisar'ın il olma hakkına kavuşamadığını dile getiren Rahşan Ecevit, bu haksızlığın bir an önce ortadan kaldırılmasını diledi. 
     Rahşan Ecevit'in konuşmasının ardından hemşehrileri kendisine bir sandık hediye etti. 
     





</TEXT>
</DOC>
