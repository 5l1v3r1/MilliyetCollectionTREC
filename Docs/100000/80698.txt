<DOC>
<DOCNO> 80698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/yazar/cem.html </URL>
<DATE> 2002/04/27/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Yaşam kalitesini ararken 
</HEADLINE>
<TEXT>

     Yaşam kalitesi olgusunun ne anlama geldiği, sorulan kişiye göre değişkenlik gösterir. Kimisi için sıcak bir yemek, öteki için yeni bir araba, bir diğeri içinse kitap dolu bir kütüphane yaşam kalitesi olgusunu tanımlayabilir. 
     Aslında Batı toplumlarında yaşam kalitesi daha maddi boyutlarda tanımlanmakta, geleneksel Doğu anlayışında ise manevi konular ön plana çıkmaktaydı. Ancak önce sinema sonra da iletişim devrimi ve bir de reklamlarla, müzik videolarının etkisiyle değer yargıları daha çok tüketim ekseninde şekillenmeye başladı. 
     Maddi boyut, manevi boyutun daha önüne geçerken, cep telefonunun en yeni modeline sahip olmak, yalnızca Batı değil Doğu toplumlarında da önemli bir özlem haline geldi. Araba, buzdolabı, kasetçalar derken, CD, bilgisayar ve DVD yaşam kalitesinin yeni göstergeleri olarak benimsendi. 
     
     Temiz hava, çöpsüz deniz 
     Tüm bu kolaylıklara büyük ölçüde sahip toplumlarda, başka arayışlar da ortaya çıkıyor. Örneğin görmediğimiz veya ölçmesi zor bazı lüksler de talep edilmeye başlanıyor. 
     Bunlar aslında endüstriyel toplum öncesi yaşamın hiç sorgulanmayan bazı özelliklerinden başka şeyler değil Temiz bir hava, hormonsuz gıdalar, gürültü ve görüntü kirliliğinden uzak bir yaşam, bu yeni lüksler’ arasında yer alıyor. 
     Plajlardan çıkan pet şişeler, evlerin önüne bırakılan sahipsiz çöpler, bunlar bireylerin hak ve özgürlük anlayışını toplumun zararı pahasına kullandıklarını göstermiyor mu 
     Aslında mesele, bireysel düşünmek. Yaptığımız hareketler bize zarar vermiyorsa, bunları toplumsal bir bilinç ve sahiplenme çerçevesinde göremiyoruz. 
     
     Ortak mekanlar 
     Trafik, hava, gıda, görüntü ve ses kirliliği... İşte bunlar modern yaşamın kalitesini düşüren gizli hastalıklar. Bu hastalıklardan toplumun her kesiti benzer şekilde etkileniyor. 
     Zengin ve fakir, aynı havayı soluyor, aynı trafikle boğuşuyor, aynı kültürel ve çevresel erozyonla karşı karşıya. Kendi özel mekanını ne kadar güzelleştirirse güzelleştirsin, refah içinde yaşayan da, bu ortak sorunlardan bağımsız yaşayamıyor. 
     Yetkililer bu modern hastalıklarla boğuşmak için maddi kaynağın gerekliliğini savunuyor. Örneğin doğalgaz veya çevreyle barışık otobüs kullanabilmek için belli bütçelere sahip olmak lazım. 
     Doğrudur, ancak sorun tam olarak burada değil. Daha önemli bir sorun, kişilerin ortak yaşam kalitesiyle ilgili bilinç seviyesi. Evinin önünü temiz tutmak veya sokağa çöp atmamak gibi alışkanlıkların maddiyatla bir ilgisi yok. Bunlar tamamen çevreye ve topluma saygı bilincinin ne seviyede geliştiğiyle bağlantılı. 
     Şunu itiraf etmek gerekiyor ki, bizler toplum olarak bu konularda son derece duyarsız ve bilinçsiziz. Doğaya, kültüre ve ortak mekanlara sahip çıkmak için, maddi koşulları mazeret göstermek veya devletin öncülüğünü beklemek yanlış. Meseleye bizim sahip olup, bunu bizim talep etmemiz ve devlet için siyasi öncelik haline getirmemiz lazım. 
     Şikayet eden değil, talep eden ve yapıcı olan taraf olursak, ortak yaşam kalitemizi daha kısa sürede yükseltebiliriz. Ne de olsa, ruh ve beyin sağlığı, diğer her tür zenginlikten daha değerli. 
     
     







Tayyip olayı 


"Kışla - Cami" anlaşmazlığında Washington'un etkisi... 


Yanlış dersler 


Karanlık basınca... 


Yaşam kalitesini ararken 


Kışlayla demokrasi, camiyle irtica... 


Erdoğan ve "jet lag" 


Bunları biliyor muydunuz 


Yüksek Öğretim Şurası acilen toplanmalıdır 


Ufak adımlar politikası 


Aşk romanları olmasa aşk bilinemezdi ’ 


Kamuyu aydınlatma’ 


Meğer okuyan varmış... 


Bayar'la Sakarya'da ilk cuma 


İlacı bırak, dansöze bak 


Madem Ki Öyle, Al Sana Böyle 


Dövizde dar alanda paslaşmalar’ 


</TEXT>
</DOC>
