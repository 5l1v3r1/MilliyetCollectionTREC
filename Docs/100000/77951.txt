<DOC>
<DOCNO> 77951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun01.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella'da gösteriler 12 ölü 11 yaralı 
</HEADLINE>
<TEXT>

     Venezüella'nın başkenti Caracas'ta düzenlenen gösterilerde, Devlet Başkanı Hugo Chavez yanlıları ve Başkanlık Sarayı'na doğru yürüyüşe geçen muhalifleri arasında çıkan olaylarda ölü sayısının 12'ye, yaralı sayısının da 110'a yükseldiği bildirildi. 
     Venezüella ordusunun üst düzey subayları, sivil halkı ''katletmekle'' suçladıkları Chavez'i istifaya çağırdı. Bir general de ülkede geçici hükümet kurulmasını istedi. 
     General Camacho Kairuz, 30 subayla birlikte Ulusal Muhafız Birliğinin karagahında düzenlediği basın toplantısında, ''Bu yönetim sona ermeli'' diye konuştu. 
     Hükümetteki güvenlik bakan yardımcılığı görevinden istifa ettiğini açıklayan Kairuz, geçici bir cunta hükümeti kurulması çağrısında bulunurken, ordunun bütün birimleri ile Katolik kilisesi ve sivil toplum örgütlerinden kendilerini desteklemelerini istedi. 
     Ulusal Muhafız Birliği'ne bağlı subaylar, Chavez'i ve hükümetini, meydana gelen olaylar sırasında on binlerce muhalif göstericinin üzerine kimliği belirsiz silahlı kişilerce ateş açılmasından sorumlu tutarak eleştirdiler. 
     Öte yandan kendisini Amiral Hector Ramirez olarak tanıtan bir kişi, basına yaptığı açıklamada, ''Biz Kara Kuvvetleri, Donanma, Hava Kuvvetleri ve Ulusal Muhafız Birliği'ne bağlı generaller ve amiraller, Venezüella halkına, mevcut yönetimi, Chavez ve ordu yüksek komutasını reddetmeleri için çağrı yapmaya karar verdik. Acımasız bir başkanlık istemiyoruz'' diye konuştu. 
     Chavez hükümetinin demokratik prensipleri ve insan haklarını ihlal ettiğini ileri süren Ramirez, ayrıca Chavez'i ''keskin nişancılar kullanarak masum halkı katletmekle'' suçladı. 
     





</TEXT>
</DOC>
