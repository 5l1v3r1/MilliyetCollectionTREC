<DOC>
<DOCNO> 85155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/guncel/agun.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevindeki çocuklar artık depreme hazır... 
</HEADLINE>
<TEXT>

Adalet Bakanlığı’nın başlattığı afet eğitimi sayesinde çocuk mahkumlar, demir parmaklıklar ardında depremden nasıl korunacaklarını öğreniyor 
     ÜMRAN AVCI İstanbul 

     Büyük bir deprem öncesinde ve sonrasında ne yapacağımızı konuşuyoruz 17 Ağustos’tan beri. Binamızın depreme dayanıklılığını tespit ettirmeyi, eşyaları sabitlemeyi, deprem anında evi terk etmeyi, olası artçı sarsıntılar geçene kadar içeriye girmemeyi. Deprem sonrası yakınlarımızla buluşabileceğimiz bir yer bile tayin ediyoruz. Peki ya demir parmaklıklar ardında olanlar depremde ne yapacak Nereye kaçacak Kendilerini nasıl koruyacak Üstelik dört duvar ardındakiler 12 - 18 yaş arasındaki çocuklarsa... 
     
     314 çocuk eğitim aldı 
     Bu soruların yanıtını bulmak için Adalet Bakanlığı Ceza ve Tevkif Evleri Genel Müdürlüğü ile Çocuklara Yeniden Özgürlük Vakfı, Bakırköy Kadın ve Çocuk Tutukevi’ndeki çocuklara yönelik "ABCD Temel Afet Bilinci Eğitimi"ne başladı. Boğaziçi Üniversitesi Kandilli Rasathanesi’nce hazırlanan eğitim programını yine rasathaneden gönüllü eğitmen Simge Uğur yürüttü. Cezaevindeki 314 tutuklu ve hükümlü çocuğa gruplar halinde depremde yapmaları gerekenleri anlattı. 
     "Deprem" anonsunu duyunca önce sıra ve masaların altına saklandılar başlarını koruyarak. Ardından ranzalarında uyurlarken sarsıntı başlarsa yapmaları gerekenleri öğrendiler. Ve en son deprem avluda ne yapacaklarını... 
     
     Daha devamı gelecek 
     "ABCD Temel Afet Bilinci Eğitim Projesi" Ankara Elmadağ, Ankara Keçiören ve İzmir Şirinyer’deki cezaevlerinde devam edecek. Demir parmaklık ardındakiler deprem konusunda bilinçlenecekler. Bu bilinçle sarsıntı anında etraflarını çeviren duvarlara, kilitli kapılara karşı koyacaklar. Ardından gardiyan gelecek, kilitli kapıyı açacak ve havalandırmaya çıkacaklar. "Simge Hoca"nın dediği gibi önce soğukkanlı ve sakin olacaklar... 
     
Onları bu kurallar koruyacak      1 Koğuştaysanız yataklarınızın önüne çömelin. Kafanızı ve ensenizi bir yastıkla mutlaka koruyun. 
     2 Yemekhanedeyken sarsıntı başlarsa masanın altına girin. 
     3 Havalandırmada depreme yakalanırsanız binanın altından uzaklaşın. Elektrik direği gibi devrilebilecek nesnelerden uzak durun. 
     4 Elektrik tesisatına ve percerelere yaklaşmamaya dikkat edin. 
     3 Panik yapmadan gardiyanların kapıyı açıp, sizi havalandırmaya çıkarmasını bekleyin. 
     



 GÜNCEL 














</TEXT>
</DOC>
