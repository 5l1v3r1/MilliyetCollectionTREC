<DOC>
<DOCNO> 77264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/spor/spo01.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan aynı beste 
</HEADLINE>
<TEXT>

Beşiktaş’ın hocası, ilk yarıdaki maç öncesinde söylediğini tekrarladı "Fenerbahçe favori." Ayrıca yönetime de, kaliteli oyuncu alınmasının şart olduğu mesajını yolladı 
     BİLAL MEŞE 

     Kalite şart’ 
     BEŞİKTAŞ Teknik Direktörü Christoph Daum, Avrupa’da başarılı olmak için kaliteli transferler yapılmasının şart olduğunu söyledi. Derbiyi kazanarak Şampiyonlar Ligi’ne katılmak istediklerini kaydeden Daum, "Tüm maddi olanaksızlıklara rağmen en iyisini yaptık. Bu şartlarda lig ikinciliği inanılmaz başarı. Artık kaliteli oyuncu şart. Beşiktaş markasını Avrupa’da duyurmak istiyorlarsa, adam gibi transfer yapmaları gerekir" diye konuştu. 
     
     Rakip formda’ 
     MALATYASPOR galibiyetinin takımdaki stresi ortadan kaldırdığına da dikkat çeken Daum şöyle devam etti "Fenerbahçe maçına kafamız rahat çıkacağız. Rakibimiz son dönemde iyi form yakaladı. Bu derbinin favorisi Fenerbahçe’dir. Rakip, her konuda bizden bir adım önde olsa da, herşey pazar günü sahada belli olacak. Favori olmadığımız maçlarda sürprizler yaptık. Yine sürpriz yapacak şanslarımız olacak. Onların favori olması bizim işimize yarayacak." 
     
     Kulüp rahatlar’ 
     DERBİ maça kadar takımla birlikte yatıp, kalkacağını da vurgulayan Alman hoca, şöyle noktayı koydu "Fenerbahçe’yi yendiğimiz takdirde, Şampiyonlar Ligi’ne kalabiliriz. Böylece büyük maddi gelirler elde ederiz ve bu gelirler kulübümüzü rahatlatır. Bizler, antrenörler ve oyuncular artık bu sezonun başarılı geçip geçmediğini kendimize sormalıyız. Ligde başarılı olup, olmadığımızın en büyük yanıtını pazar günü futbolcularım verecek." 
     
RONALDO korkuttu      DERBİ öncesinde Brezilyalı oyuncunun, sağ diz yan bağlarından zedelenme olduğu ortaya çıktı. MR’ı çekilen Ronaldo, üç gün süreyle dinlendirilecek. Kulüp Doktoru Ayhan Obtur, MR’da klinik olarak yırtığa rastlanmadığını belirtti, "Zedelenmenin yanı sıra dizinde ödem var. Büyük bir olasılıkla oynar" dedi. Ayrıca ağrıları bulunan kaleci Asper’in de MR’ı çekildi. Ahmet Dursun’un sakatlığının ciddi olmadığı da kaydedildi. 
     
Mazbata tamam      BEŞİKTAŞ’IN olağan seçim kongresinde rakibi Hasan Arat’a fark atarak ikinci kez göreve getirilen Başkan Serdar Bilgili ve yönetim kurulu dün sabah Divan Kurulu’ndan mazbatalarını aldı. Yönetim önümüzdeki hafta görev bölümü yapacak. Bu arada ikinci başkanlığa Hüsnü Güreli’nin getirileceği, Yıldırım Demirören’in ise aynı görevini sürdüreceği kaydedildi. Basın sözcülüğünü de Mete Düren yürütecek. 
     
Dava bitebilir      DAUM’UN, 27.kez katılacağı kokain davasının bugün sonuçlanacağı bildirildi. Alman hocanın avukatlarının geçen hafta, "Ortada delil yok. Buna karşın dava aylardır sürüyor" diye mahkeme heyetinden, davadan çekilmesini istemeleri olaya yeni boyut kazandırdı. Avukatların itirazını yerinde bulan mahkeme heyetinin bugünkü duruşmada davayı sonuçlandıracağı ileri sürüldü. 
     
Anlamlı mesajSinan Engin, futbolculara "Pazarlıklarda güçlü olmak istiyorsanız, derbiyi kazanmalısınız" uyarısını yolladı 
     BEŞİKTAŞ Menajeri Sinan Engin, transfer çalışmalarına Fenerbahçe derbisinden sonra başlayacaklarını açıkladı. İnönü Stadı’ndaki karşılaşmada alınacak sonucun özellikle futbolcular açısından çok önemli olduğunu hatırlatan Engin, "Pazarlıklarda güçlü olmak istiyorlarsa, maçı kazanmaları şart" diye konuştu. 
     ŞAMPİYONLUĞU lig sonuna kadar kovalayacaklarını da yineleyen Engin şunları söyledi "Önümüzde Şampiyonlar Ligi gibi önemli bir hedef var. Şampiyon ya da ikinci olmak futbolcuların elinde. Şampiyonlar Ligi’ne girdiğimiz takdirde pazarlıklarda konuşma hakları doğar. Daha fazla para alırlar." 
     
Özel prim      BEŞİKTAŞ yönetimi, Fenerbahçe derbisi için kesenin ağzını açtı. Başkan Serdar Bilgili ve yöneticiler, Sarı - Lacivertli ekibi devirmeleri halinde, futbolculara 15’er milyar lira ekstra prim verecekler. Ayrıca Yönetim Kurulu, derbi öncesinde futbolcuların birikmiş alacaklarını dağıtacak. 
     



 SPOR 






























</TEXT>
</DOC>
