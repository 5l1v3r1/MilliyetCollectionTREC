<DOC>
<DOCNO> 63827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur05.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Sabiha Gökçen Havaalanı... Uçak yok ama film çok... 
</HEADLINE>
<TEXT>

     İstanbul'un 2. uluslararası havaalanı olarak hizmete giren Kurtköy'deki Sabiha Gökçen Uluslararası Havaalanı, ilginç mimarisiyle film ve reklam yönetmenlerinin tercih ettiği mekan haline geldi. 
     Sabiha Gökçen Uluslararası Havaalanı Medya ve Halkla İlişkiler Müdürlüğü'nden alınan bilgiye göre, tv dizisi, reklam filmleri ve bazı giyim firmalarının fotoğraf çekimlerinin yapıldığı havaalanı, son olarak da Zeki Alasya'nın yönetmenliğini ve başrolünü üstlendiği ''Anne Babamla Evlensene'' adlı tv dizisi ile bir şampuan reklamı çekimine ev sahipliği yaptı. 
     Havaalanı yetkilileri, çekimler için Dış Hatlar Terminali B Modülü'nün kullanıldığını belirterek, amaçlarının bu çekimlerden gelir elde etmek değil, havaalanının tanıtımına katkıda bulunmak olduğunu belirttiler. 
     Yetkililer, havaalanının güvenliği için çekimlere katılacak tüm personelin, polis tarafından bilgisayar kayıtlarına bakılarak, çekim öncesinden güvenlik araştırmasından geçtiğini de ifade ettiler. 
     ''Anne Babamla Evlensene'' adlı tv dizisinin ilk bölümüyle ilgili sahnelerin çekimlerini gerçekleştiren sanatçı Zeki Alasya, A.A muhabirine, Sabiha Gökçen Uluslararası Havaalanı gibi tesislerin atıl durumda kalmasının doğru olmadığı belirterek, şöyle dedi 
     ''Sabiha Gökçen Havaalanı'nın, artık sisteme girmiş olması lazım. 
     Bunun için herkese görev düşüyor. Burasının çok işlevsel bir havaalanı olduğunun altını çizmek görevi, başta Türk Hava Yolları olmak üzere, tüm sivil toplum kuruluşlarına, örgütlere ve Anadolu yakasında oturan milyonlara, reklam filmi çekenlere, televizyon dizisi ve filmcilere düşüyor. Biz de kıyısından, köşesinden bu görevi üstleniyoruz. Yoksul olmamıza rağmen, bir savurganlık ülkesiyiz. Fabrikalar, yollar boş kalıyor.'' Alasya, dizide Hande Ataizi, İlker İnanoğlu ve Nevra Serezli'nin rol aldığını, dizinin çeşitli nedenlerle boşanan, ancak birbirini seven karı-koca ile yeniden evlenmelerini isteyen dede ve torunların hikayesini anlattığını söyledi. 
     Dış Hatlar Terminali B Modülü'nde, Filma-Cass adına 122 kişilik ekiple bir şampuan reklamı çekimlerini sürdüren yönetmen Bahadır Karataş ise çalışma kolaylığı ve mimarisi nedeniyle Sabiha Gökçen Uluslararası Havaalanı'nı seçtiklerini belirterek, ''Çok güzel, gurur duyduğumuz bir havaalanı. Havaalanının görüntüsünü mümkün olduğu kadar göstermeye çalışıyoruz. Personel de bize çok yardımcı oluyor'' dedi. 
     Reklam filmi için, havaalanının B Mödülü'ndeki check-in bölümü oyuncuların makyaj odası olarak kullanılırken, yolcu salonunda da reklamda rol alan figüranlar oturdu. 
     






</TEXT>
</DOC>
