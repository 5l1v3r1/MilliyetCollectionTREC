<DOC>
<DOCNO> 90161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sondun03.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta idrarını tutamayan ABD milletvekili gözaltında... 
</HEADLINE>
<TEXT>

     ABD'de Demokrat Parti Georgia milletvekili Sanford Bishop, uçakta uzun tuvalet kuyruğunda beklemektense hostesten istediği bardağa idrarını yapınca havaalanında kendisini bekleyen güvenlik güçlerince gözaltına alındı. 
     Amerikan basınında yer alan haberlere göre, Delta şirketine ait bir uçakla Washington'dan Atlanta'ya giden kongre üyesi Bishop, hostesten bir bardak istedi. Bishop, teşekkür ettikten sonra kokpitin arkasındaki bir köşede yüzünü çıkış kapısına doğru dönerek idrarını bardağa yaptı. Birkaç dakika sonra tuvalet kuyruğunda sırası gelen kongre üyesi, burada da bardağı boşalttı. 
     Bishop'un sözcüsü Selby McCash, kongre üyesinin fiziksel olarak uzun süre beklemesinin mümkün olmadığını ve niyetinin, kimseyi sıkıntıya sokmak olmadığını söyledi. 
     Ancak Bishop'un davranışından rahatsız olan uçuş görevlileri Atlanta polisine haber verdiler. Atlanta havaalanında kısa bir süre gözaltına alınan kongre üyesi, polis tarafından sorgulandı. 
     Bishop, polise, Reagan havaalanında kötü hava koşulları yüzünden uçağın bir saat geç hareket ettiğini ve yeni güvenlik kuralları çerçevesinde yolcuların, kalkıştan yarım saat sonrasına kadar yerlerinden ayrılmasının yasak olduğunu anlattı. Atlanta polisi ise halkın önünde uçakta idrarını yapmaya ilişkin bir kanun olmadığı gerekçesiyle kongre üyesini serbest bıraktı. 
     Ancak Federal Havacılık Yönetimi, olayın tam olarak nasıl gerçekleştiğini araştırdıklarını ve ''kurallara uymayan yolcu'' tanımıyla Bishop'un, 1100 dolarlık para cezasına çarptırılabileceğini kaydetti. 
     





</TEXT>
</DOC>
