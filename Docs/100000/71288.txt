<DOC>
<DOCNO> 71288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun18.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ABD'nin insan hakları raporuna sert tepki gösterdi 
</HEADLINE>
<TEXT>

     Rusya Dışişleri Bakanlığı, ülkeye 45 sayfa yer ayrılan, ABD Dışişleri Bakanlığı'nın 2001 Yılı İnsan Hakları Raporu'na sert tepki gösterdi. 
     Bakanlık tarafından bugün yapılan açıklamada, ''ABD'nin diğer ülkelerdeki insan hakları uygulamaları ile ilgili olarak yargıç rolü üstlenmeden önce, kendi ülkesinde, başta idam cezası olmak üzere çeşitli insan hakları sorunlarını çözmesi gerektiği'' belirtildi. 
     Açıklamada, Moskova'nın Washington'dan, insan hakları ile ilgili temel önemdeki bir dizi uluslararası sözleşmeyi onaylamasını beklediği de kaydedildi. 
     Bakanlık açıklamasında, raporun içeriğinin ''en hafif deyim ile şaşırtıcı olduğu'' belirtildi. Açıklamada, raporun özellikle Çeçenistan ile ilgili bölümlerinin ''çok çirkin'' olduğu ifade edildi. 
     Raporun, Rusya'nın Çeçenistan'da terörizme karşı mücadelesini göz ardı ettiği ima edilerek, ''Bu raporu yazanlar, Rusya veya ABD'de son yıllarda hiçbir şey olmamış, ABD'de 11 Eylül saldırısı yaşanmamış gibi, eski klişeleri alıp yeni rapora kopyalamışlar'' denildi. 
     Rusya'nın açıklamasında, ABD'de belirli çevrelerin, terörizme karşı Rus-ABD işbirliğinden hoşnut olmadıkları, iki ülkenin ilişkilerinin yapıcı bir biçimde gelişmesini istemedikleri, bu çevrelerin ısrarla, Çeçen problemini ısıtmaya çalıştıkları savunuldu ve ''Bu sorunu, Rus-Amerikan ilişkilerini gerginleştiren bir unsura dönüştürmeye çalışıyorlar'' ifadesine yer verildi. 
     






</TEXT>
</DOC>
