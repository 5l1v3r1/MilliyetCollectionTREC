<DOC>
<DOCNO> 59499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sonspo11.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen "Fenerbahçe'den teklif gelse kabul etmem" 
</HEADLINE>
<TEXT>

     İkinci Futbol Ligi A Kategorisi'nde zirve mücadelesi veren Adanaspor'un teknik sorumlusu Rıdvan Dilmen, ''Hedefi olan takımlarda görev yaparım'' dedi. 
     Rıdvan Dilmen, İletişim Meslek Lisesi'nde düzenlenen toplantıda, talihsiz bir sakatlık geçirdiğini ve 13 kez ameliyat olduğunu anımsatarak, futboldan erken koptuğunu, ancak ideallerinin büyük çoğunluğunu yerine getirdiğini söyledi. 
     ''Adanaspor çok ciddi yönetiliyor. Ligin bitimine 4 hafta kala şampiyonluğumuzu ilan edeceğiz'' diyen Dilmen, ligde 41 golle en fazla gol atan ekip olduklarını, kupada da başarılı olacaklarına inandıklarını kaydetti. Dilmen, ''Kupada Antalyaspor ile Kupa Beyi 
     olarak bilinen Ankaragücü'nü eledik. Kurada kimin çıkacağı hiç önemli değil. Tek isteğimiz sahamızda oynamamızdır'' dedi. 
     
     Fenerbahçe'ye dönmem... 
     Dilmen, öğrencilerden gelen bir soru üzerine, Anadolu takımlarından birinin şampiyon olmasının güç olduğunu, bütçesi, tesisleri ve yönetimiyle yine 3 büyük kulüpten birinin buna aday olacağını kaydetti. 
     ''Fenerbahçe'den teklif gelse bile orada antrenörlük yapmak istemem'' diyen Dilmen, sorulara şu yanıtları verdi 
     ''Fenerbahçe'de antrenörlük yapmak gerçekten çok zor. Bu yönde bir teklif gelmedi. Gelse de kesinlikle kabul etmem. 
     Fenerbahçe tarihinde ilk kez bir Türk antrenörü ile Mustafa Denizli dönemine şampiyonluk yaşadı. Medya kulüpleri yönlendiriyor. 
     Mustafa Denizli'yi eleştirecekleri yerde kızını ve karısını eleştirmelerini doğru bulmuyorum.'' Dilmen, Galatasaray ile Milli Takımlar dışında Türk futbolunun beklenen düzeyde olmadığını da ifade ederek, ''Milli takımda Şenol Güneş ile devam edilmeli'' diye konuştu. 
     İletişim Meslek Lisesi Müdürü Zekeriye Ünüvar ise Rıdvan Dilmen'in hem futbolcu hem de antrenör olarak Türk futbol tarihine geçeceğini belirterek, ''Dilmen'in Adana'da olması büyük şans'' dedi. 
     






</TEXT>
</DOC>
