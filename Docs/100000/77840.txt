<DOC>
<DOCNO> 77840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur13.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Asya Gazetesi sahibi beraat etti, Tayyip umutlandı 
</HEADLINE>
<TEXT>

     Ankara 1 No'lu DGM, AKP Genel Başkanı Recep Tayip Erdoğan'ı umutlandıraacak bir biçimde, TCK'nın 312'nci maddesinden mahkum ettiği, ancak yeniden yargılamasını yaptığı Mehmet Kutlular'ı ilk duruşmada beraat ettirdi. 
     Ankara 1 No'lu DGM, Kutlular'ın talebini 4 Nisan'da kabul edilerek "iade-i muhakeme"yi gerçekleştirmeyi benimsemişti. Bugün yapılan ilk duruşmaya Kutlular gelmezken, kendisini avukat Mehmet Özşahin temsil etti. 
     Özşahin, TCK'nın 312. maddesinde son olarak yapılan değişikliğin ardından müvekkilinin beraatine karar verilmesini ve eski mahkumiyet kararının ortadan kaldırılması gerektiği yönünde savunma yaptı. 
     DGM savcısı Ömer Süha Aldan ise Kutlular'ın yeniden yargılanmasını ve dolayısıyla beraatini gerektirecek yeni bir durum olmadığını belirterek beraat talebine karşı çıktı. 
     Ancak Ankara 1 No'lu DGM Başkanı Mehmet Orhan Karadeniz, Özşahin'in talebi doğrultusunda karar verildiğini belirterek Kutlular'ın beraat ettiğini, eski mahkumiyet kararının ise ortadan kaldırıldığını açıkladı. 
     Saidi Nursi'nin ölümünün 39'uncu yıldönümü nedeniyle Ankara-Kocatepe Camii'de okutulan mevlüdün ardından orada bulunanlara "İlahi İkaz Deprem" kitapçığı dağıtılmıştı. O dönem Yeni Asya Gazetesi sahibi olan Kutlular, bu kitapçıkla halkı kin ve düşmanlığa tahrik ettiği gerekçesiyle TCK'nın 312'nci maddesi uyarınca 9 Mayıs 2000 tarihinde 2 yıl 1 gün 
     hapis ve 352 bin lira para cezasına çarptırılmıştı. 
     Kutlular, cezaevindeyken, cezalandırılmasına yol açan TCK'nın 312'nci maddesinde yapılan değişikliği gerekçe göstererek, 1 No'lu DGM'den tahliyesini talep etmişti. 
     DGM'nin, talebiyle ilgili ret kararına itiraz eden Kutlular, Ankara 2 No'lu DGM kararıyla tahliye edilmişti. 
     
     TAYYİP ERDOĞAN UMUTLANDI 

     TCK'nın 312. maddesinden hüküm giyerek, cezası infaz edilen AKP Genel Başkanı Recep Tayyip Erdoğan'ın durumu da Kutlular'la tam olarak benzeşmese de bugünkü beraat kararı kendisini sevindirecek. Kutlular'ın cezasının infazı tamamlanmadan tahliye edildiği için bu yönden Erdoğan'la aralarında küçük bir fark bulunuyor. Erdoğan, Diyarbakır DGM'ye başvurmadan önce kendisiyle aynı konumdaki Şükrü Karatepe'nin başvurusunu sonuçlanmasını bekliyor. Erdoğan, Diyarbakır DGM'ye "iade-i muhakeme" için başvursa ve bu DGM'ce kabl edilse dahi Yargıtay prosedürü diğer davalarda olduğu gibi aynen işleyecek. Bu nedenle Erdoğan'ın mahkumiyet kararının ortadan kaldırılması büyük olasılık verilmiyor. 
     






</TEXT>
</DOC>
