<DOC>
<DOCNO> 73545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/yasam/yas03.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babadan öldüren hata 
</HEADLINE>
<TEXT>

Kızıyla sarmaş dolaş olan genci başka erkek zanneden öfkeli baba, damadına kurşun yağdırdı. Acı gerçeği anlayan baba, intihar etti 
     SALİH ÖZKILINÇ AFYON DHA 

     Afyon’da dinlenme tesisi sahibi İsmail Bicil, kızı Ayşe Dudu Bicil’le birlikte gördüğü damat adayı Nurullah Yağcı’yı, uzaktan başka erkek zannedince, tabancayla öldürdü. Yanına gittiği gencin damat adayı olduğunu fark eden Bicil, olay yerinde tabancayı başına dayayarak intihar etti. 
     Akçin köyünde yaşayan 16 yaşındaki Ayşe Dudu Bicil, eve gelen nişanlısı 17 yaşındaki Yağcı’yla bahçede dolaşmaya çıktı. Ancak bu sırada baba Bicil de 40 eve geldi. Otomobilini park eden Bicil, avlu kapısından girmek üzereyken, kızını bir erkekle samimi halde gördü. 
     
     Kurşun yağdırdı... 
     Kızının damat adayını aldattığını düşünen İsmail Bicil, ruhsatlı tabancasıyla 6 el ateş etti. Kurşunlardan 2’si Yağcı’nın başına ve göğsüne isabet etti. Düğün hazırlığında olan genç kanlar içinde yere yığılırken, Ayşe Dudu eve kaçtı. 
     Yerde yatan erkeğin yanına gelen baba Bicil, vurduğu gencin kızının nişanlısı olduğunu fark edince, aynı silahı başına dayayarak ateşledi. 
     
     Baba Bicil, toprağa verildi 
     Baba, olay yerinde hayatını kaybederken, ağır yaralı olarak Afyon Devlet Hastanesi’ne kaldırılan Yağcı ise kurtarılamadı. Yanlışlıkla damat adayını vuran ve ardından intihar eden Bicil’in cenazesi de köyde toprağa verildi. 
     



 YAŞAM 




















</TEXT>
</DOC>
