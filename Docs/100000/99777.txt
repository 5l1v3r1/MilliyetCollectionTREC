<DOC>
<DOCNO> 99777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/yozer.html </URL>
<DATE> 2002/08/03/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Boya lekeleri 
</HEADLINE>
<TEXT>

     Seçim için nabız yoklama gezisinde, sporla ülkenin politik sorunlarını öpüştürerek ortaya çıkan tabloyu sizlere aktarmak bendenizin birinci görevi. Önce benim burada ne işim var diye düşünüyordum. İnsanların bunca derdi varken spor ile ilgili konuşmanın abes kaçacağı endişesi beni rahatsız etti. Biraz çekingen, aradan sıyrılıp günü geçirme düşüncesi ile geziye başladım. Ama daha ilk durakta acı çeken insanları görünce sadece spor gazeteciliğinin değil, insan yüzünüzün ortaya çıktığını hemen anlıyorsunuz. 
     
     Seçim kimin umurunda 
     Ben morallerin bu kadar bozuk olduğu, işsizliğinin bu kadar çok olduğu bir yer görmedim. Seçim kimsenin umrunda değil. Partililer yine ön saflarda halkın önünde bizlere hesap kitap yaparken arkada bekleyen sessiz çoğunluk onların tekini bile umursamıyordu. O partililerin arasından sıyrılıp sessizce bir kenarda duran, üstü boya lekeleri ile dolu, kısa boylu, esmer bir gencin yanına yaklaştım. 
     İsmi Şevki Kırış, mesleği işsiz. Eşi hamile. Bir de bir buçuk yaşında oğlu var. Aç. Cebi bomboş ama gururu dopdolu. İstanbul’da bir fabrikada oto boya bölümünde çalışıyormuş. Konya’da bir kaza olmuş, fabrika suçlanmış ve herkes kovulmuş. O günden bu yana işsiz. 50 milyona Karabük’te koskoca otobüsleri boyuyor. O parayı da alamıyor. İstanbul’daki akrabaları ona kapıcılık bulmuş ama 2000 dolar hava parası istemişler. Eşi sıkıntıdan iki kez intihara kalkışmış. Adam anlattıkça daralıyorsunuz. "Peki hangi parti" sorusunu sormadan edemiyorum. Adamın yanıtını buraya yazsam seçim ertelenir. 
     
     Bahtsızlığın da bu kadarı 
     Havayı biraz yumuşatmak için "Hangi takımı tutuyorsun " diye saçma bir soru sordum. Çocuk anlayışlı, yanıt verdi. Bir kere Karabükspor’un maçına gitmiş onda da dayak yemiş. Sporla tek ilişkisi dayakla bitmiş. Sonra sırtını dönüp gitti. 
     İki arada bir derede Karabükspor’un da durumuna değinelim. Demir çelik de Karabükspor da perişan. Eskiden demir satışından yüzde bir kulübe verilirmiş. İşçilerden de para kesiliyormuş. Ama şimdi ne satılacak demir var, ne de çalışan işçi. Demir potalarda erimiş, Karabükspor da yeşilliklerde. 
     
     Kastamonulu çok bilgili 
     Karabük sonrası günün son durağı Kastamonu idi. Burada halk özellikle politika konusunda son derece bilgili. Bizi bile susturdular. Kente fakülte gelmesi ve bir acemi birliğinin yerleşmesi esnafı çok rahatlatmış. CHP diğer kentlerde olduğu gibi burada da yükseliyor. Taşköprü’de 240 gencin MHP’den CHP’ye geçmesi beni çok şaşırttı. Ama bu bilgiyi CHPlilerin vermesi olaya temkinli yaklaşmama neden oldu. Kastamonuspor’a gelince. Dert aynı. Onlarda da para yok. 
     



 SPOR 



























</TEXT>
</DOC>
