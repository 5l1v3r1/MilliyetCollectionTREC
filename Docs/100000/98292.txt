<DOC>
<DOCNO> 98292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/spor/spo01.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Görkemli açılış 
</HEADLINE>
<TEXT>

Beşiktaş’ın Ümraniye’deki yeni tesisleri dün Cumhurbaşkanı Ahmet Necdet Sezer tarafından açıldı. Sezer, "Bu çağdaş tesis, Türk Sporu için gurur kaynağıdır" dedi 
     BEŞİKTAŞ Kulübü’nün Ümraniye’de yaptırdığı BJK Nevzat Demir Tesisleri Cumhurbaşkanı Ahmet Necdet Sezer tarafından açıldı. Konuşması sık sık alkışlarla kesilen Ahmet Necdet Sezer, "Bu çağdaş tesis yalnızca Beşiktaş için değil, Türk Sporu için de gurur kaynağıdır. Kulüplerimizin rekabet gücünün artırılması, spora yapılan yatırımlarla yakından ilgilidir" dedi. 
     AÇILIŞ töreni öncesinde konuşan Başkan Serdar Bilgili, efsane Başkan Süleyman Seba’nın yanısıra tesislerin bitirilmesinde maddi destek veren Nevzat Demir’e teşekkür etti. Bilgili, "Beşiktaş için yeni ve çağdaş bir dönem başlamıştır. 100. yılda buradan şampiyon çıkacağımıza inanıyoruz. Türkiye’nin en iyi transferlerini yaptığımızı düşünüyoruz" yorumunu yaptı. 
     ANA muhalefet lideri Tansu Çiller ve Anakent Belediye Başkanı Müfit Gürtüna’dan sonra söz alan Nevzat Demir, katılımcılar tarafından uzun süre alkışlandı. Tesisleri yaptıran Demir, "Bu tesis Beşiktaş’ın değil, Türk Futbolu ve Milli Takım’ın da hizmetinde olacaktır. Milliler’i ağırlamak ayrı bir mutluluk olacak. Tesislere ismimin verilmesi benim için büyük onur" diye konuştu. 
     
Her konfor düşünüldü      TOPLAM 55 bin 600 metrekarelik alan üzerine kurulan Ümraniye Tesisleri konforuyla beş yıldızlı otel ayarında. Tesislerde kamp binaları, basın merkezi, dört adet çim saha ve rekreasyon alanları yer alıyor. A takımın kamp binasında beş adet tek kişilik suit yatak odası, 21 adet çift kişilik yatak odası, 6 adet ofis ve toplantı odası da bulunuyor. 3 bin 540 metrekarelik kamp binasında ayrıca, kondisyon salonu, sauna, jakuzi, dinlenme salonları, lobi, oyun ve televizyon odaları, seminer odası, mutfak ve bar bulunuyor. 
     
Ünlüler birarada      ÜMRANİYE’DEKİ açılışta Cumhurbaşkanı Ahmet Necdet Sezer’in yanısıra Başbakan Yardımcısı Mesut Yılmaz, Devlet Bakanı Yılmaz Karakoyunlu, Spordan Sorumlu Devlet Bakanı Fikret Ünlü, DYP Genel Başkanı Tansu Çiller, BBP Genel Başkanı Muhsin Yazıcıoğlu ve çok sayıda milletvekili de yer aldı. Açılışa ayrıca Şenes Erzik, Futbol Federasyonu Başkanı Haluk Ulusoy ve üç büyük kulübün başkanı ile yönetim kurulu üyeleri katıldı. 
     

</TEXT>
</DOC>
