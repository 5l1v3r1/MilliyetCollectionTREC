<DOC>
<DOCNO> 65657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/spor/ytan.html </URL>
<DATE> 2002/02/03/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Çanlar Trabzon için çalıyor 
</HEADLINE>
<TEXT>

     Güvenini, düzenini yitirmeyiver bir kez, ayakların tutmaz ve kazanamazsın... İnancını, itimadını ve forma itikadını kaybetmeye gör, canlı cenazeye döner, sahada ruh gibi dolaşır, asla dirilemez ve tarihine ihanet edercesine başka bir mücadelenin içinde bulursun kendini. 
     Çanlar Trabzonspor için ciddi ciddi çalmaya başladı. 
     Lamı - cimi yok... Kimse kimseyi kandırmasın... Mazeret üretmeye kalkışmasın... Trabzon, futbolun temel kurallarını unuttuğu bir maç oynadı, pozisyon üretemedi... Ve sezonun en kötü futbolunu oynadığı için kaybetti. 
     Müsabakanın genel görüntüsünün ana hatlarına bir bakacak olursak Teknik Direktör Hans Peter Brigel, son anda kadrosuna katılan Markov’la maça başladı, 39. dakikada da Kürşat’ı oyuna dahil etti... İlk yarı Hami’yi serbest adam oynattı, Zafer ve Da Silva ikilisi ile gol aradı... İkinci yarıda Zafer ve Da Silva’nın önünde Hami tek santrfor olarak görev yapmaya çalıştı... Son 20 dakikada Da Silva’nın yerine Osman santrfor olarak sahaya sürüldü. 
     Diyarbakırspor, üç kez Trabzon kalesine geldi, birisi penaltıdan, ikisi gol oldu. Yeni transfer Markov’un eline çarpan top, yardımcı Hakem Volkan Alabaş’ın ikazı ile Ünsal Çimen tarafından penaltı olarak değerlendirildi. 
     Biraz daha özele inersek, Trabzonspor orta alanda kontrolü elinde tutamadı, adam eksiltemedi ve hücumda etkinlik sağlayamadı. Zafer ve Da Silva’nın son derece kötü oymadığı maçta, orta alandan da yeterli destek sağlanamayınca Trabzonspor mukadder akıbetine razı oldu. Düşünebiliyor musunuz, koskoca Trabzonspor’un "ah" dedirtecek, tribünleri heyecanlandıracak ve insanlara umut aşılayacak bir tek pozisyonu yok. 
     Bir duran toptan 22. dakikada skor avantajını yakalayan Diyarbakır, telaşlanmadan, risk üstlenmeden müsabakayı sürdürdü ve istediği üç puanı elde etti. 
     SONUÇ... Trabzonspor güçsüz... Çaresiz ve çözümsüz... Yazmaya ne elimiz varıyor ve ne de söyleyemeye dilimiz. Trabzonspor sanki veda ediyor. 
     



 SPOR 




























</TEXT>
</DOC>
