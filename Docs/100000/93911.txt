<DOC>
<DOCNO> 93911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko09.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ile bankacıların toplantısı sona erdi... Derviş ne dedi 
</HEADLINE>
<TEXT>

     Devlet Bakanı Kemal Derviş'in, bankacılık sektörünün önde gelen temsilcileriyle İstanbul'da yaptığı toplantı sona erdi. 
     Türkiye Sınai Kalkınma Bankası'nın Fındıklı'daki binasında saat 8 45 sıralarında başlayan toplantı yaklaşık 2 saat sürdü. 
     Toplantının ardından basın mensuplarına bir açıklama yapan BBakan Derviş, banka sektörünün liderleriyle güzel bir çalışma kahvaltısı yaptıklarını söyledi. 
     Derviş, sadece finans sektörünün genel ekonomik durumunu görüştüklerini belirterek, şunları kaydetti 
     ''Finans sektörünün özellikle Haziran ayında yapılan çalışmalardan sonra daha güçlü, etkin biçimde çalışabilmesi, kar edebilmesi ve aynı zamanda ülkemize, ekonomimize hizmet etmesi için gereken bütün konuları ele aldık. Bu konular arasında vergi ve bono piyasasıyla ilgili konular var. Merkez Bankası ve diğer kuruluşlarla olan ilişkilere de değindik. Ama Merkez Bankamız ayrıca görüşecek. Çok verimli oldu.'' Derviş, bankacılık sektörünün önde gelen isimleriyle biraraya geldiği toplantıda, ''ne olursa olsun, aslında Türkiye'nin çok güçlü bir ekonomik yapıya sahip olduğunu vurguladıklarını'' söyledi. 
     Derviş, toplantının ardından basın mensuplarına yaptığı açıklamada, herkesin de Türkiye'nin güçlü bir ekonomiye sahip olduğu konusunda hemfikir olduğunu belirterek, şunları kaydetti 
     ''Özellikle ödemeler dengesinin, ihracaatın, turizm gelirlerinin de iyi gitmesiyle, döviz konusunda Türkiye'nin aslında bir sorunu olmadığına herkes katılıyor. Dolayısıyla istikrarı yeniden temin etmek, ileriye dönük çalışmalarda kısa vadeli çalkantılara çok da önem vermeden esas eğilimlere bakarak iş yapmanın ne kadar önemli olduğunu tartıştık. Şimdi de Bankalar Birliği'nde daha teknik düzeyde bu çalışmaya devam edeceğiz.'' Derviş, toplantının verimli geçtiğini de belirterek, ''Sanıyorum ulusal banka, finans sektörümüzün güçlü olması Türkiye için çok önemli. Her zaman yabancı sermaye, yabancı yatırıma ve yabancı bankalara da açığız'' diye konuştu. Derviş, sözlerini şöyle tamamladı 
     ''Ulusal bir finans sektörümüzün olması, ulusal sermayemizin de güçlü kurallar içinde çalışması önemlidir. Tabii bu kurallara herkes uymalıdır. Ama güçlü bir ulusal banka sektörümüzün varlığı, bizim için çok önemlidir.'' Derviş, basın mensuplarının sorularını yanıtsız bıraktı. 
     
     ÖZİNCE "cİDDİ BİR GÜVEN ORTAMI VAR" 

     İş Bankası Genel Müdürü Ersin Özince de, Bakan Derviş'in söylediklerine ek olarak, belirsizliklere rağmen çok ciddi bir güven ortamı olduğunu, kendi aralarında bir güven ortamı olduğunu gördüklerini vurguladı. 
     Özince, ''özellikle milli bankalarımızın ana sermayedarlarının burada geleceğe, volatiliteyi azaltabilecek katkıları yapmakta kararlı olduklarını gördük. Çok ciddi endişelerimiz bulunmuyor. Siyasi istikrarla ilgili de olumlu geleşmeler olmakta olduğu kanaatindeyiz'' dedi. 
     
</TEXT>
</DOC>
