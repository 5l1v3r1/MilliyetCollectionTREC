<DOC>
<DOCNO> 56956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/yasam/yas04.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakir Türkiye’ Dünya Kupası’nı ucuz izleyecek 
</HEADLINE>
<TEXT>

Dünya Kupası’nın naklen yayını için 50 milyon dolar isteyen şirket, 'milli gelirleri düşük' deyip 3 milyon dolara razı oldu 
     CEMAL ERSEN 

     Dünya Kupası finallerinin naklen yayını için ilk etapta Türkiye'den 50 milyon dolar talep eden, ardından rakamı önce 25, son olarak da 10 milyon dolara düşüren Alman şirketi Kirch, Türkiye'de milli gelirin düşüklüğünü göz önüne alıp 3 milyon dolara kadar inecek. 
     
Yunanistan 5 vermişti...      Son olarak maçların yayın hakkını kişi başı milli geliri 13 bin 500 dolar olan Yunanistan'a 5 milyon dolara satan şirket, 2 bin 50 dolar milli geliri bulunan ülkemize 'kolaylık' sağlayacak. TRT Genel Müdürü Yücel Yener, bayram sonrası şirket yetkililerinin Ankara'ya geleceğini ve protokolü imzalayacaklarını söyledi. Yener, "Milli gelire göre maksimum 3 milyon dolar vermemiz söz konusu. Özel masraflarımızla rakam zaten 5 milyon dolara çıkacak. Daha fazla talep ederlerse Türkiye'deki diğer özel yayıncı kuruluşlarla işbirliği yapabiliriz" diye konuştu. Bu konuda TRT'nin futbol federasyonundan yardım talep edebileceği de bildirildi. 
     Bu arada Kirch yetkilileri, Türk özel televizyonlarıyla da görüşüyor. Ancak, Spordan Sorumlu Devlet Bakanı Fikret Ünlü, geçen yıl çıkan yasa ile milli maçların şifreli yayınının mümkün olmadığını, dolayısıyla söz konusu yayıncı kuruluşlar için bu organizasyonun cazip olmadığını söyledi. 
     



 YAŞAM 






















</TEXT>
</DOC>
