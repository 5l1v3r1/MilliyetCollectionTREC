<DOC>
<DOCNO> 50642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/siyaset/siy06.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP’den Financial Times’a tepki 
</HEADLINE>
<TEXT>
Ecevit’i pazarlık konusu yapmayız 
     GÜNSELİ ÖNAL Ankara 

     Almanya’da yayımlanan Financial Times Deutschland’da yer alan, "Türkiye’nin istediği ek yardımın G - 7’ler tarafından Başbakan Bülent Ecevit’in değiştirilerek geçiş hükümetini Kemal Derviş’in yönetmesi’ koşuluyla yapılacağı" iddiası DSP milletvekilleri tarafından tepkiyle karşılandı. 
     İstanbul Milletvekili Yücel Erdener, "Ek yardımda pazarlık konusu Başbakanımız olmamalı. Tarihte çok daha yaşlı başbakanlar var. Bu konuda adının ortaya atılarak Kemal Derviş’in yıpratılmasına da gönül koyuyorum" dedi. 
     Edirne Milletvekili Şadan Şimşek de, "Başbakanımızın yaşına değil, otoritesine, karar vermedeki çabukluğuna, aldığı ve alacağı kararlara bakmak lazım. Kararları çok sağlıklı. Kemal Derviş’in daha Türkiye’yi tanıması lazım" diye konuştu. Tunceli Milletvekili Bekir Gündoğan da, "Türkiye’yi ekonomik sıkıntıdan kurtarmak istiyorlarsa, Başbakanımızın yaşının yapacakları yardımla ne ilgisi var Bunlar Başbakanımız gençken de yardım etmiyorlardı" dedi. 



 SİYASET 













</TEXT>
</DOC>
