<DOC>
<DOCNO> 72041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/ekonomi/eko05.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bira devi Carlsberg’in gözü üç büyüklerde 
</HEADLINE>
<TEXT>

Carlsberg Türkiye, Türk futbolunun gelişmesi için üç büyüklerden Galatasaray, Fenerbahçe ve Beşiktaş kulüpleriyle sponsorluk görüşmelerini hızlandırdı 
     EKONOMİ SERVİSİ 

     Carlsberg Türkiye Başkanı Ercüment Berilgen, gelecek yıl için üç büyük takımdan birine ciddi olarak sponsor olmak istediklerini belirterek, ancak görüşmelerin devam etmesi nedeniyle hangi takıma ne şekilde sponsor olunacağının kesinlik kazanmadığını söyledi. 
     Carlsberg Türkiye Başkanı Ercüment Berilgen ve Carlsberg Dünya Başkanı Nils Smedegaard Andersen düzenledikleri basın toplantısıyla, Carlsberg’in Türkiye’deki yatırımları hakkında bilgi verdiler. 
     Berilgen, amaçlarının Türk futboluna destek vermek olduğunu kaydederek, üç büyük kulübe de eşit şartlarda yaklaştıklarını, henüz bir kulübe endekslenmediklerini söyledi. Berilgen, "Carlsberg, yerel grubun kararına bırakıyor. Önümüzdeki sene üç büyük kulüpten birine sponsor olmak istiyoruz" dedi. 
     
     Türkiye’de kalıcı olacağız’ 
     Dünya içecek devleri arasında yer alan Carlsberg’in Dünya Başkanı Nils Smedegaard Andersen, kriz olsun olmasın Türkiye’yi destekleyeceklerini belirterek, "Eninde sonunda hep beraber bunun meyvelerini yiyeceğimize inanıyorum’’ dedi. Türkiye pazarını yakından tanımak için gelen Andersen, ekonominin kötü olduğu bir dönemde Türkiye’ye yatırım yaptıklarına dikkat çekti. Andersen şunları söyledi 
     "Burada yatırımlarımızı kısa vadeli değil. Uzun vadeli düşündüğümüz için yaptık. Türkiye’nin kötü durumu çok kısa bir zamanda atlatacağına inanıyoruz. Hatta yavaş yavaş da onu atlatma durumuna girdi." 
     Andersen, bu yaz Türkiye’de işleme girecek olan yeni bir şişeleme hattı kuracaklarını, kapasite artırımına yönelik bu hat için öngördükleri yatırımın da 10 - 12 milyon dolar olduğunu kaydetti. Andersen, önümüzdeki 2 - 3 sene içinde bira üretim tesislerinde tekrar kapasite artırımına gideceklerini belirtti. 
     
     Rakı rakibimiz değil’ 
     Andersen, "Türk rakısını rakip görüyor musunuz ’’ şeklindeki bir soruyu ’Bizi çok etkilediğine inanmıyorum. Rusya’da votka pazarı geriliyor ve yerine bira geliyor. Bunun Türkiye’de de olabileceğini düşünüyoruz. Eğer rakı gerilerse bu bira pazar payını pozitif yönde etkileyecek’’ şeklinde yanıtladı. Andersen, "Bira normal şartlarda içilirse hem zararı yok hem de yararı bile olabilir" dedi. 
     



 EKONOMİ 

















</TEXT>
</DOC>
