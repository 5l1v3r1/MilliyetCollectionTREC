<DOC>
<DOCNO> 87105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/spor/spo02.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Almeyda son" 
</HEADLINE>
<TEXT>

Fenerbahçe Kulübü Başkanı Aziz Yıldırım, Arjantinli oyuncuyu da aldıktan sonra transferi kapatacaklarını söyledi, "Elimizdeki kadro hem Türkiye, hem de Avrupa için yeterli" dedi 
     YALÇIN TÜRK 

     Noktayı koydu 
     ORTEGA’DAN sonra bir diğer Arjantinli yıldız Almeyda’yı da almak için gün sayan Fenerbahçe’de Başkan Aziz Yıldırım transfer dedikodularına son noktayı koydu. Yıldırım, Almeyda konusunda çalışmaların sürdüğünü belirterek, "Bu oyuncuyu da kadromuza kattıktan sonra transferi kapatacağız. Çünkü kontenjanımız doluyor. Milyon dolarlar verip, bu futbolcuları tribüne yollarsak yazık değil mi " diye konuştu. 
     
     Lorant’a bağlı 
     FENERBAHÇE’DEKİ kadro zenginliğinin yeterli olduğuna da değinen Başkan Aziz Yıldırım, "Belki genç oyuncuların kazandırılması atağı olabilir. Lorant isterse sağ tarafa oyuncu alırız. Şu anda hocamızın böyle bir tasarısı yok. Mevcut kadroda o bölgede görev yapacak oyuncuların var olduğuna inanıyoruz. Bu futbolcularla hem Avrupa, hem de Türkiye’de başarıyı yakalarız. Kimse şüphe duymasın" ifadelerini kullandı. 
     
     Taraftara çağrı 
     LORANT’IN görevde kalacağını da sözlerine ekleyen Yıldırım, "Kendisiyle iki yıllık sözleşmemiz var. Hiçbir teknik adam ortaya çıktığı anda başarıya ulaşamamıştır. Lorant da, Fenerbahçe’de kariyerini yukarılara taşıyacaktır" dedi. Pazartesi günü kombine biletlerinin satışa çıkacağını kaydeden Aziz Yıldırım, "Dünya yıldızlarını alıyoruz. Taraftarımız da bize katkıda bulunacaktır" yorumunu yaptı. 
     
Washington boş durmuyorBrezilyalı golcü kasetlerden takım arkadaşlarını tanıyor 
     YUSUF KOBAL 

     FENERBAHÇE’NİN yeni transferi Washington, sezon başında zorluk çekmemek için şimdiden takım arkadaşlarını incelemeye aldı. İstanbul’da Sarı - Lacivertli kulüple sözleşme yaptıktan sonra tatil için ülkesine giden Brezilyalı golcü giderken yanında Fenerbahçe’nin maç kasetlerini de götürdü. 
     GALATASARAY, Beşiktaş ve Glasgow Rangers karşılaşmalarını seyreden ve takım hakkında bilgi sahibi olmaya çalışan Washington, böylece hazırlık döneminde zorluk çekmemeyi planlıyor. Brezilyalı futbolcunun Fenerbahçe’nin internet sitesine de girerek arkadaşlarının adını ezberlediği öğrenildi. 
     
Ogün rüya takımda      DÜNYANIN en iyi futbolcularından oluşan "Rüya Takımı"na Fenerbahçeli Ogün de girdi. Tecrübeli oyuncu, FIFA’nın Birleşmiş Milletler Çocuklara Yardım Fonu UNİCEF ile birlikte oluşturduğu çocukların rüyalarındaki takımda Figo, Beckham, Raul, Maldini gibi yıldızlarla bir arada yer aldı. 
     
İtalyan iddiası      ARJANTİNLİ Almeyda’nın, kulübü Parma’yı arayarak Fenerbahçe ile yapılan görüşmelerin dondurulmasını ve Lazio’ya gitmek istediğini söylediği iddia edildi. İtalyan spor gazetelerinden Corriere dello Sport’ta yer alan haberde, Almeyda’nın, önceki yıllarda oynadığı Lazio takımına geri dönmeyi planladığı belirtildi. Sakaryasporlu Tuncay’ın transferini üstlenen yönetici İlhan Ekşioğlu ön sözleşme yapılan bu oyuncunun yetiştirme parasını da halletti. 
     
Gruplar endişeli      FENERBAHÇE’DE şirketleşme konusunda yarın yapılacak Olağanüstü Kongre öncesi, gruplar dün yayımladıkları yazılı açıklamalarla endişelerini dile getirdi. Kazım Bayülgen başkanlığındaki Kadıköy Grubu, hisseleri devralacak Fenerbahçe Spor Kulübü ile Fenerbahçe Spor Kulübü Derneği tüzel kişiliğinin bir bağı olmadığını, girişimin de ileride mali ve hukuki sorunlar çıkartabileceğini belirtti. 
     ŞEVKET Yılmaz başkanlığındaki Fenerbahçe 2000 Derneği ise, şirketleşmeye destek vermek için beş şartı olduğunu açıkladı. Bildiride özetle şirketten gelecek her kazancın Fenerbahçe Spor Kulübü Derneği’ne devredilmesi, gelirlerin tribün, iş merkezi ve otopark inşaatında kullanılması, ikinci halka arz için yeniden yetki alınması, kullanım haklarının genel kurula tabi olması istendi. 
     



 SPOR 






























</TEXT>
</DOC>
