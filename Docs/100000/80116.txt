<DOC>
<DOCNO> 80116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sondun08.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta eski İstanbul geceleri 
</HEADLINE>
<TEXT>

     Eski İstanbul geceleri, Zişan Uğurlu'nun ''MayFest 2002'' kapsamında sunacağı ''Musica Alla Turca'' adlı eğlence programıyla New York'ta yaşatılacak. 
     Ünlü ''La MaMa ETC.Club''da 6 ve 7 Mayıs'ta iki kez sahnelenecek eğlence programında, Ercan Dereyayla ve saz ekibi, Zişan Uğurlu'ya eşlik edecek. 
     ''Moon and Stars Project'' adlı kuruluş tarafından düzenlenen ''MayFest 2002'' kapsamında sunulacak programda klasik sanat müziğinden örnekler ve güncel müzik parçalarının yer alacağı bildirildi. 
     Kuruluş sözcüsü Cengiz Yakut, gösteriyle ilgili bilgi verirken, şunları söyledi 
     ''Başında çiçekli bir taç, dökümlü dantelalı elbisesini savurarak, elindeki demir ızgaralı mikrofondan Türk Sanat Müziği okuyan hanımefendiler tarihe karıştı. İstanbul'da Beyoğlu'nda artık orta yaşlı, göbekli kanuniler, kalın gözlüklü udiler ya da briyantinli saçlarını savurarak ritm atan kaytan bıyıklı darbukacılar kalmadı. Ama La MaMa ETC.Club'da olacak''. 
     Tiyatro oyuncusu ve yönetmeni Zişan Uğurlu da, ''Musica Alla Turca gösterisiyle eski İstanbul gecelerini New York'ta yaşatmayı amaçladığını'' belirtti. 
     ''Moon and Stars Project'' kuruluşunun girişimiyle, başrolünü tiyatro sanatçısı Burak Sergen'in üstlendiği ''Neyzen Tevfik'' oyunu da 4 Mayıs Cumartesi gecesi New York'ta sahnelenecek. 
     Oyun, ünlü şair, müzisyen ve Atatürk'ün yakın dostu olan Neyzen Tevfik'in hayatından kesitleri sahneye aktarıyor. Işıl Kasapoğlu'nun yönettiği oyun, bu yıl Kültür Bakanlığı ödülünü almıştı. 
     





</TEXT>
</DOC>
