<DOC>
<DOCNO> 80405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo22.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencinin, Galatasaraylı futbolcuları terleten sorusu... 
</HEADLINE>
<TEXT>

     Galatasaray'ın yıldız futbolcuları Emre Aşık, Ümit Karan ve Vedat İnceefe, İstek Vakfı Özel Acıbadem Lisesi'nde öğrencilerin sorularıyla terlediler. 
     Lise öğrencilerinin yoğun ilgisiyle ve tezahüratlarla karşılanan futbolcular, bazı soruları yanıtlamakta zorluk çektiler. Galatasaraylı öğrenciler, genellikle Şampiyonlar Ligi'nde Galatasaray'ın çeyrek finale çıkamaması konusunda sorular yöneltilirken, Fenerbahçeli bir öğrencinin, ''Şampiyonluğunuz sizce haklı mı'' sorusunu oyunculardan Vedat yanıtladı. 
     Vedat, öğrencinin sorusu üzerine şöyle konuştu 
     ''Yani bize şaibe var mı, diye soruyorsun. Fenerbahçe ya da Beşiktaş şampiyon olsaydı şaibe olmayacak mıydı Fenerbahçe maçında 4 kırmızı kart gördük, bu maçta da şaibe mi vardı Mesela Beşiktaş-Fenerbahçe maçında Ali Eren kırmızı kart gördü, asıl ona hareketi yapan Fenerbahçeli Serhat'a gösterilmedi. Bu maçta oyun 2-0 olup, skor rahatlayınca, hakem hiç suçu olmamasına rağmen 2 Fenerbahçeli arkadaşımıza kırmızı kart gösterdi. Bana göre şaibe diye bir şey yok. Bunları söylemek bizlerin alın terine saygısızlık olur, diye düşünüyorum.'' Fenerbahçeli öğrencinin bu yanıta tepki göstermesi üzerine Vedat, ''Ben polemiğe girmek için bu sözleri söylemedim. Sadece olayları örnekledim. Senden özür diliyorum'' diyerek konuyu kapattı. 
     Öğrencilerin, ''Teknik direktör Lucescu sizi korkak mı oynatıyor'' şeklindeki sorusunu yanıtlayan Emre, ''Böyle bir şey yok'' dedi. 
     Emre, Lucescu'nun öncelikle savunma kurgusuna önem verdiğini belirterek, ''Ancak, bu ilerideki oyuncuların da daha rahat atak yapmalarına neden oluyor. Hocamızın böyle bir tarzı var, ben memnunum'' diye konuştu. 
     Öğrencilerin, ''Yurtdışına gitmek ister misiniz'' şeklindeki sorusuna da yanıt veren Emre, ''Bir oyuncu yurtdışına gitmek istemiyorum, diyorsa yalan söylüyordur. Ben yurtdışında futbol oynamak isterim. Ancak, gidersem Galatasaray ayarında büyük bir takıma gitmek isterim. Orta sıralarda veya düşmeme mücadelesi yapan takımlara transfer olmak istemem'' dedi. 
     Galatasaraylı futbolculardan Ümit Karan ise sakatlığı konusundaki sorulara, ''Hocamın ısrarı ve kendi isteğimle sakat olmama rağmen oynadım'' yanıtını verdi. 
     Mücadeleden hiçbir zaman kaçmayacağını kaydeden Ümit, ''Ancak ayağım alçıya alınırsa oynamam. Bu tabii ki bazı pozisyonlarda beni etkiledi, ancak hocamız benden memnun olduğu için problemim yok'' diye konuştu. 
     Öğrencilerin, ''Fenerbahçe Stadı'nı yaptı, biz ne zaman yapacağız'' sorusu üzerine Ümit, ''İş stat ile bitmiyor'' yanıtını verdi. 
     Takımın gelecek sezon için takviyeye az da olsa ihtiyacının bulunduğunu belirten futbolcular, 1-2 kaliteli oyuncu alınması halinde gelecek sezon Avrupa Şampiyonlar Ligi'nde daha başarılı olacaklarını söylediler. 
     ''Şampiyonuz'' demek için iki maçı oynamak gerektiğini dile getiren futbolcular, Kocaelispor karşılaşmasını kazanarak bu stresi son haftaya taşımak istemediklerini belirttiler. 
     Bu arada Ümit Karan, 3 yıldız tartışmasına ilginç bir boyut getirerek, ''Biz üç yıldızı 15. şampiyonluk nedeniyle takmayacağız. 
     Bizim 2 yıldızımız UEFA Kupası ve Süper Kupa'dır. Üçüncü yıldızı Şampiyonlar Ligi şampiyonu olduğumuz zaman takacağız'' dedi. 
     
     "Fenerbahçe'ye gitmeyiz" 
     Galatasaraylı futbolcular, Fenerbahçe'den teklif almaları halinde bu takıma gitmeyeceklerini söylediler. 
     Ümit, Galatasaray'ı doğuştan bu takımı tutmasından dolayı tercih ettiğini anlatarak, ''Bu nedenle Fenerbahçe'yi düşünmüyorum'' derken, Emre de Galatasaray'da bir aile ortamı bulduğunu ve şu an böyle bir şeyi düşünmediğini vurguladı. 
     
     Emre evleniyor 
     Emre, panelde bir öğretmenin kızlar adına sorduğu ''Evleniyor musun'' sorusuna ''evet'' diyerek karşılık verdi. Emre, ''Allahın izniyle en kısa sürede evlenmek istiyorum'' dedi. 
     Futbolcular, A Milli Takım'ın Dünya Kupası'nda başarılı olacağına inandıklarını da dile getirdiler. 
     





</TEXT>
</DOC>
