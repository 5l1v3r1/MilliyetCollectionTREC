<DOC>
<DOCNO> 83119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur23.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Koçyiğit, Menderes'in aşklarını film yapıyor... 
</HEADLINE>
<TEXT>

     Sinema sanatçısı Hülya Koçyiğit, ''1960 ihtilalini ve dönemin Başbakanı Adnan Menderes'in yaşadığı aşkları'' konu alan bir film senaryosu hazırladığını açıkladı. 
     Koçyiğit, İstanbul Üniversitesi İdeal Hukukçular Kulübü'nce, Hukuk Fakültesi'nde düzenlenen söyleşiye katıldı. 
     Türkiye'nin ve sinemanın içinde bulunduğu genel durum hakkında kısa bir değerlendirme yapan Koçyiğit, daha sonra öğrencilerin sorularını yanıtladı. 
     Koçyiğit, bir öğrencinin, şimdiki filmlerin kendisine yapay geldiğini belirterek, eski Türk filmlerini özlediklerini ve bu tür yeni film projesi olup olmadığını sorması üzerine, şunları söyledi 
     ''Bizim filmlerimizde romantizm, aşk, sevgi vardı. Şimdi sadece şiddet, kan, nefret, düşmanlık, kavga, kin, seks, hem de çirkin bir seks var. Aşk, sevgi, romantizm unutturuldu, bize... Biz, bu duyguları bir sinema filmi veya tiyatro izlediğimizde, bir müzik dinlediğimizde hatırlıyoruz. 
     Yeni bir film senaryosu üzerinde çalışıyorum. Elimdeki senaryo da demokrasi sevdasıyla ilgili. 1960 ihtilaline ülkeyi taşıyan nedenlerin ne olduğunu irdeleyen bir senaryo. Demokrasiye sahip çıkabilmek için bu ülkenin hangi merhalelerden geçtiğini, nasıl demokrasiye sahip çıktığını ve demokrasinin kaygan zeminde olmaması için neler yapılması gerektiğini içeren bir senaryo. Bu filmi gerçekleştirmek için elimden geldiğince objektif olmaya çalışıyorum.'' Koçyiğit, ''Senaryonun içinde aşk var mı '' yönündeki bir soru üzerine de, ''Var, hem de çok büyük bir aşk. O dönem ülkeyi yöneten ve daha sonra idam edilen Başbakan Adnan Menderes'in aşkları var'' diye konuştu. 
     





</TEXT>
</DOC>
