<DOC>
<DOCNO> 96322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/soneko06.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumlucalı çiftçiler kendi tahlil laboratuvarını kuruyor 
</HEADLINE>
<TEXT>

     Türkiye'nin, Avrupa Birliği AB normlarında tahlil yapacak ikinci laboratuvarının Antalya'nın Kumluca İlçesi'nde kurulması için girişim başlatıldı. 
     Kumluca Ticaret Borsası Yönetim Kurulu Başkanı Alaittin Aytekin, sebzede ilaç kalıntısı tartışmalarının ardından Kumlucalı üreticilerin sıkıntılı günler yaşadığını belirterek, sağlıklı üretimin ve kontrolünün sağlanması konusunda araştırmalara giriştiklerini bildirdi. 
     Kumluca, Finike ve Kale ilçelerinin, Türkiye'nin sebze ve meyve üretiminin yüzde 50'sini karşıladığını belirten Aytekin, bir dönem ilaç kalıntısı ile hormon kullanımı konusunda çeşitli söylentiler çıkarıldığını söyledi. O dönemde asıl meselenin hormon gibi gösterildiğine dikkati çeken Aytekin, ''Halbuki sebze üretiminde kullanılan hormon sadece domates, salatalık ve patlıcanda kullanılır ve amaç kışın oluşmayan döllenmeyi oluşturmaktır'' dedi. 
     İlaç kalıntısı tartışmaları sırasında, Türkiye'de iç piyasada tüketimin yüzde 70 oranında düştüğünü kaydeden Alaittin Aytekin, sözlerini şöyle sürdürdü 
     ''Bizim ürettiğimiz biberin kalitesi, Avrupa'da hiçbir yerde yok. 
     Bu sorun ortaya çıkınca fiyatlar tepetaklak gitti. 2.5 milyon liralık biber 250 bin lira oldu. Biz de Ne yapalım diye düşünmeye başladık. 
     Toplantılar yaptık, görüşmeler yaptık ve bunun kurtuluşunu bölgemizde, özellikle zirai ilaç kalıntısını belirleyecek bir laboratuvar kurmakta bulduk. Ankara'ya giderek çeşitli kurumlarla bağlantıya girdik.'' 
     
     MALİYET YAKLAŞIK 600 BİN DOLAR 
     AB'nin Türkiye'de tanıdığı tek laboratuvarın, TÜBİTAK bünyesindeki Marmara Araştırma Enstitüsü'ne bağlı laboratuvar olduğunu belirten Alaittin Aytekin, ikinci tahlil laboratuvarını da Kumluca Ticaret Borsası, Kumluca Ticaret ve Sanayi Odası ve Kumluca Ziraat Odası'nın ortaklaşa girişimiyle Kumluca'da kurmak için çalışmalara başladıklarını bildirdi. 
     Yaklaşık 600 bin dolara mal olacak laboratuvarda toprak ve yaprak tahlillerinin de yapılması için çalışmalar yürüttüklerini kaydeden Aytekin, ''TÜBİTAK ile görüşme halindeyiz. Onlara bir teklif götürüyoruz. Bu laboratuvarı TÜBİTAK'ın çalıştırmasını teklif edeceğiz. Çünkü laboratuvar sonuçlarının tarafsız olması lazım'' diye konuştu. 
     
     AB'NİN TANINMASI İÇİN NE GEREKİYOR 
     Aytekin, laboratuvarın hayata geçmesi gerekli olan süreci ise şöyle anlattı 
     ''Yapacağımız başvurunun ardından, AB uzmanları gelerek bize numune verecek. Buradaki laboratuvarda incelemelerimizi yaptıktan sonra, aynı numune bir de AB'nin tanıdığı bir başka laboratuvarda testlerden geçirilecek. Eğer bizim verdiğimiz sonuçlarla, bu laboratuvarın verdiği sonuç aynı çıkarsa, bizim varlığımız da AB tarafından tanınacak.'' Bütün aşamaların tamamlanabilmesi için en az 6 aylık süreye ihtiyaçlarının olduğunu bildiren Aytekin, laboratuvarın hizmete girmesiyle birlikte ihracatın artacağını, üreticinin de rahatlayacağını söyledi. 
     Alaittin Aytekin, laboratuvarın kurulması amacıyla Kumluca Belediyesi'nin kendilerine 500 metrekarelik bir yer tahsis ettiğini sözlerine ekledi. 
     





</TEXT>
</DOC>
