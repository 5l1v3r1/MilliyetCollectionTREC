<DOC>
<DOCNO> 73419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sondun18.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da PKK alarmı... Göstericiler sınıra yürüyecek... 
</HEADLINE>
<TEXT>

     Sofya Belediye Başkanlığı terör örgütü PKK tarafından yarın başkentte düzenlenmesi planlanan gösterinin kent merkezinde yapılmasına izin vermedi. 
     Sofya Belediye Başkanlığı Basın Ateşesi Tsvetana Bojinova, terör örgütünün Bulgaristan'daki paravan kuruluşu olarak bilinen ''Kürt Kültür Derneği''nin Sofya'daki Milli Kültür Merkezi NDK önünde gösteri yapmak üzere müracaatta bulunduğunu, ancak bu müracaatın Belediye Başkanı Stefan Sofiyanski tarafından kabul edilmediğini açıkladı. 
     Bojinova, gösterinin merkeze uzak bir yerde bulunan Güney Parkı'nda yapılacağını ve Romanya ile Yugoslavya üzerinde ülkeye gelmesi beklenen göstericilerin otobüslerinin de aynı yerde tutulacağını bildirdi. 
     
     İçişleri Bakanlığı alarmda 

     Terör örgütü yanlılarının gösterisi dolayısıyla, Bulgarisan İçişleri Bakanlığı da alarma geçti. 
     Sınır kontrollerini artıran bakanlık, Avrupa Birliği vatandaşları olmayanların ülkeye toplu girişlerine izin vermiyor. 
     Terör örgütü yanlılarının yarın sabah Sofya'da düzenlenecek gösterinin ardından, otobüslerle topluca Türkiye sınırındaki Kaptan Andreevo gümrük kapısına gideceği bildirildi. Burada 4 veya 5 temsilcinin Kapıkule'ye geçerek, Türk yetkililerine taleplerini içeren bir mektup vereceği öne sürüldü. Terör örgütü yanlılarının Kaptan Andreevo sınır kapısında da ayrıca bir gösteri yapması bekleniyor. 
     
     Remzi Osman'ın sözleri 

     Bu arada üyelerinin çoğunluğunu Türklerin oluşturduğu ve koalisyon hükümetinin ortağı olan Hak ve Özgürlükler Hareketi HÖH milletvekili Remzi Osman, yaptığı açıklamada, Avrupa ve ABD'de yasak olan terör örgütlerinin Bulgaristan topraklarında faaliyet göstermesine izin verilmemesi gerektiğini söyledi. 
     Nevruz bayramının tüm Türk dünyasında kutlandığını ifade eden Osman, ''Ancak terör örgütü PKK, bu güzel bayramı siyasi alana çekmeye çalışıyor'' dedi. 
     PKK'nın eli kanlı bir terör örgütü olduğuna dikkati çeken Osman, ''Bu terör örgütü, Bulgaristan vatandaşlarının ölümlerinden de sorumludur. Çünkü Bulgaristan'dan Türkiye'ye göç etmiş çok sayıda gencimiz, PKK teröristleri tarafından şehit edilmiştir'' diye konuştu. 
     






</TEXT>
</DOC>
