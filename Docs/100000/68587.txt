<DOC>
<DOCNO> 68587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/spor/spo01.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Filozof Daum 
</HEADLINE>
<TEXT>

Alman hoca, yenilgilerden güçlenerek çıktıklarını söyledi. Daum, "Hatalarımız, ev ödevlerini oluşturur. Kim ki, kendini yenilmez sanır, kim ki, büyük işler başaramayacağını sanır, yanılır" dedi 
     BİLAL MEŞE 

     "Stres yok" 
     BEŞİKTAŞ Teknik Direktörü Daum, şampiyonluk yarışının gerilimli geçeceğine işaret etti. Alman hoca "Bu oyunun tüm aktörlerinin sinirlerine hakim olması gerekiyor. Bunu kaybeden, görüş açısını ve hedefini de kaybedecektir. Kendinden çok emin olmak, gevşekliğe ve puan kaybına yol açar. Tüm oyuncularımız ve takımımız için tek geçerli yol kendi doğrultusunda olmak ve başkalarını dinlememekten geçer. Sözlerle bir yere varılmaz" diye konuştu. 
     
     "Omuz, omuzayız" 
     FİZİKSEL ve ruhsal gücün, başarıyla yoğrulması halinde hedefin yakalanabileceğine de kaydeden Daum şöyle devam etti "Yenilgilerimizden daima daha kuvvetlenmiş olarak çıkmaktayız. Aynı durum son yenilgi için de geçerlidir. Hatalarımız, ev ödevlerimizi oluşturmaktadır. Kim ki, kendini yenilmez sanır, kim ki büyük işler başaramayacağını sanır, yanılır. Beşiktaş kendini, elde ettikleri ile ispat edecektir. Başarı için omuza omuzayız." 
     
     "Lorant, başarılı olur" 
     ALMAN hoca Fenerbahçe’nin, Lorant’la eski gücüne döneceğini söyledi. vatandaşını öven Daum, "Kişisel yeteneklerden bir takım oluşturması gerektiğini anladı. Lorant, daima en fazlasını istediğinden onun ve takımının birçok şeyi yapabileceğine inanıyorum. Galatasaray’ın şansı bizim gibi önemli bir maç kaybetmiş olmasına rağmen, ne daha az, ne de daha fazla. Deneyim ve rutin işleriyle zor durumlarla mücadele edecek güçtedir" dedi. 
     
Adalet çağrısı      Günay Yurtgülü-Koblenz 

     CHRİSTOPH Daum aleyhine kokain kullandığı gerekçesiyle açılan davaya Koblenz’de dün devam edildi. Alman hocanın avukatları, Koblenz Başsavcılığı’na, soruşturmayı yürüten savcılık hakkında, görevi kötüye kullandığına ilişkin bir şikayet dilekçesi verdiler. 
     AVUKATLAR, savcılığın, Daum’un kokain kullandığını iddia eden bir tanığı zorladığını ve mahkeme önüne çıkartmadığı için, davanın adil bir şekilde yürümesine engel olduğunu iddia ettiler. Bu arada izleyiciler Daum için pankart açtılar. 
     
Hasret bitecek’      BEŞİKTAŞ’IN forvet oyuncularından Ahmet Dursun, gol suskunluğuna Kocaelispor maçında son vereceğini ileri sürdü. Yıldız futbolcu, "Bu kadar gollere ara vermek bende müthiş stres yarattı. Eğer istediğim pasları alabilirsem, işim daha da kolay olacak" dedi. Menacer Sinan Engin ise Ahmet Dursun’a "Eski günlerine dönmen, takımın gücüne güç katar. Senin gollerine ihtiyacımız var" ifadesini kullandı. 
     
İdman sürprizi      BEŞİKTAŞ Teknik Direktörü Christoph Daum’un yardımcısı Roland Koch, dün sürpriz bir kararla antrenman saatini değiştirdi. Daha önce 15.30’da yapılması planlanan normal çalışma, saat 10.00’a alındı. Koch’un bu kararının temelinde, bazı futbolcuların geç saatlere kadar dolaşması gösterildi. 
     SİYAH - Beyazlı ekibin Menajeri Sinan Engin ise "Bu tür duyumlar aldık. Ama biz, her futbolcuyu kontrol altında tutuyoruz. Kimse merak etmesin" diye konuştu. Öte yandan Ümraniye’de yapılan taktik ağırlık çift kale maçında, Myhre’nin yine A takımında oynaması dikkat çekti. 
     
Kartal’da bir acı daha      BEŞİKTAŞ’TA İbrahim’in kardeşinden sonra dün de savunma oyuncularından Ali Eren’in yeğeni vefat etti. 16 yaşındaki yeğeninin ölüm haberiyle sarsılan Ali Eren, cenaze törenine katılmak üzere Ankara’ya gitti. Önceki gün ağabeyi vefat eden İbrahim ise dünkü çalışmaya izinli olduğu için katılmadı. 
     



 SPOR 


























</TEXT>
</DOC>
