<DOC>
<DOCNO> 79648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sonspo18.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe galip 
</HEADLINE>
<TEXT>

     Birinci Süper Futbol Ligi'nde Fenerbahçe ile Trabzonspor arasında yapılan maç Fenerbahçe'nin 3 - 0 galibiyeti ile sona erdi. Fenerbahçe'nin gollerini 55 ve 83. dakikalarda Revivo, 62. dakikada da Serhat kaydetti. 
     
     Dakika dakika maç 

     8. dakikada Johnson'ın pasıyla ceza alanı içinde savunmanın arkasına sarkan Revivo, sağ çaprazdan uygun durumdaki Andersson'a pas verdi. Bu futbolcunun altıpas içinde vuruşunda, top kaleci Bülent'ten döndü. Dönen topu savunma uzaklaştırdı. 
     11. dakikada sol çaprazdan ceza alanına giren Yusuf, arka direkteki Revivo-Serhat ikilisine topu ortaladı. Ancak kaleci Bülent zamanında çıkarak topa sahip oldu ve tehlikeyi önledi. 
     15. dakikada Fatih'in uzun pasıyla sağ kanatta topla buluşan Revivo'nun altıpas içinden sert vuruşunda, kaleci Bülent'den dönen top Andersson'a çarptı. Boşta kalan topu savunma uzaklaştırdı. 
     19. dakikada Revivo'nun soldan kullandığı serbest atışta, Johnson topa kafayla vurdu. Yerden seken topu kaleci Bülent köşeden kornere çeldi. 
     21. dakikada Gökhan'ın pasıyla solda topla buluşan Aurelio'nun şutunda, meşin yuvarlak kaleci Oğuz'da kaldı. 
     26. dakikada Revivo'nun sağdan yaptığı ortada Andersson topu kafayla Serhat'ın önüne bıraktı. Kaleci ile karşı karşıya kalan bu futbolcunun sert vuruşunda, kaleci Bülent meşin yuvarlağı kornere çeldi. 
     28. dakikada serbest atış kullanan Revivo'un kale içine ortaladığı topa Johnson kafayla sert vurdu. Meşin yuvarlak üstten auta çıktı. 
     34. dakikada ceza alanı sol çaprazından Andersson'un kafa vuruşunda, meşin yuvarlak direğin yanından az farkla auta çıktı. 
     37. dakikada Ali Güneş soldan ortaladı. Ceza alanı içinde topla buluşan Serhat'ın vuruşunda top yandan auta gitti. 
     38. dakikada sağ kanattan hareketlenen Yusuf, altıpas içindeki Serhat'ı gördü. Bu futbolcunun yakın mesafeden vuruşunda meşin yuvarlak auta çıktı. 
     39. dakikada ceza alanı içinde Yusuf'un yaptığı ortaya müsait pozisyonda yükselen Andersson, kafayla yaptığı vuruşta topu auta attı. 
     45. dakikada ceza alanı içinde Erman ile paslaşan Da Silva'nın solda müsait durumda sert şutunda, top direğin yanından auta gitti. 
     İlk yarı 0-0 sona erdi. 
     47. dakikada Trabzonspor'dan Gökhan sarı kart gördü. 
     50. dakikada Trabzonspor'da Gökhan'ın yerine Cem x oyuna dahil 
     oldu. 
     55. dakikada Fatih'in pasıyla solda topla buluşan Yusuf, kale 
     önüne kadar inerek, meşin yuvarlağı kale içine ortaladı. Müsait durumdaki Revivo, uçarak yaptığı kafa vuruşunda meşin yuvarlağı filelere gönderdi 1-0 59. dakikada sağdan ceza alanına giren Revivo, topa sert vurdu. 
     Meşin yuvarlak direğin üstünden auta çıktı. 
     61. dakikada Fenerbahçe'de Hakan'ın yerine Mustafa xx oyuna 
     girdi. 
     62. dakikada Fenerbahçe ilginç bir golle farkı ikiye çıkardı. Bu 
     dakikada Fatih'in sağdan pasında, Trabzonspor savunmasında Göngür'den seken top, Serhat'ın önüne düştü. Serhat'ın sağ çaprazdan sert şutunda, topa yatarak müdahale eden kaleci Bülent'in üzerinden meşin yuvarlak aşarak filelere gitti 2-0 66. dakikada Fenerbahçe'de Yusuf'un yerine Simao x oyuna dahil 
     oldu. 
     69. dakikada Fenerbahçe'den Andersson sarı kart gördü. 
     76. dakikada Fenerbahçe'de Andersson'un yerine Abdullah x oyuna 
     girdi. 
     83. dakikada Fatih, sağdan getirdiği topu ceza alanı içinde boş 
     durumdaki Revivo'ya verdi. İsrailli futbolcunun şutunda meşin yuvarlak 3. kez Trabzonspor filelerine gitti 3-0 
     Bu dakikada Trabzonspor'da Somers'in yerine Bushaj x oyuna girdi. 
     87. dakikada karşılaşmanın hakemi Kuddusi Müftüoğlu, 
     taraftarların sahaya yabancı madde atması üzerine oyunu durdurarak anons yaptırdı. 
     Maçın kalan dakikalarında başka gol olmadı ve Fenerbahçe Trabzonspor'u 3-0 yendi. 
     
     Maçtan notlar 

     Birinci Süper Futbol Ligi'nde şampiyonluk iddiasını sürdüren Fenerbahçe'de, yönetim kurulu, Alman çalıştırıcı Werner Lorant ile önümüzdeki sezon da birlikte çalışma kararı aldı. 
     Fenerbahçe Kulübü Asbaşkanı ve Dış İlişkiler Sorumlusu Sadettin Saran, Trabzonspor maçı öncesinde yaptığı açıklamada, Werner Lorant ile yeni sezonda da birlikte çalışacaklarını kaydederek, ''Aynı hocayla önümüzdeki sezon daha da başarılı olacağımıza inanıyoruz'' dedi. 
     
     YILDIZ PROTESTOSU 

     Fenerbahçe'de, Futbol Federasyonu ile ligde şaibe iddiaları nedeniyle sürtüşme sürerken, futbolcular Trabzonspor maçına her tarafı yıldızlarla dolu formayla çıktı. 
     Sarı-lacivertli oyuncuların maça üzerinde yıldızlar bulunan beyaz bir formayla çıkması, protestonun devam ettiği şeklinde yorumlandı. 
     
     MAÇA BÜYÜK İLGİ 

     Trabzonspor ile oynanacak önemli maç öncesi takımlarını yalnız bırakmayan Fenerbahçeli taraftarlar, stadı tıklım tıklım doldurdu. 
     Öğlen saatlerinde itibaren Fenerbahçe Şükrü Saracoğlu Stadı önünde toplanmaya başlayan futbolseverler, 52 bin kişilik statta boş yer bırakmadı. 
     Karşılaşmayı izlemek için gelen yaklaşık 400 kişilik Trabzonsporlu taraftar grubu ise numaralı tribünün sağında, konuk takım taraftarlarına ayrılan bölümden ekiplerine destek verdiler. 
     
     ABDULLAH, MUSTAFA, HAMİ VE BUSHAJ YEDEK 

     Fenerbahçe Teknik Direktörü Werner Lorant, Trabzonspor karşısında Abdullah ve Mustafa'ya yedekler arasında yer verirken, geçen hafta oynanan derbi maçta uzun bir süre sonra ilk 11'e dahil ettiği Ali Güneş ile Yusuf'a bu maçın ilk 11'inde de görev verdi. 
     Fenerbahçe'de ayrıca, sakatlığı nedeniyle Almanya'da tedavisi süren Rüştü, kırmızı kart cezalıları Ümit ve Ceyhun ile Alman teknik adamın maç kadrosuna almadığı Lazetiç, Ali Akdeniz ve Uche 18 kişilik kadroda bulunmadı. 
     Trabzonspor'da ise Teknik Direktör Hans Peter Briegel, takım kaptanı Hami ile Arnavut futbolcu Alban Bushaj'a yedekler arasında yer verdi. 
     
     PAF LİGİ'NDE FENERBAHÇE GÜLDÜ 

     İki takımın PAF takımları arasında Dereağzı Tesisleri'nde oynanan maçı, Fenerbahçe 4-0 kazandı. 
     Fenerbahçe Kulübü Başkanı Aziz Yıldırım, maç öncesi, sarı-lacivertli kulübe katkılarından dolayı Aria firmasının genel müdürüne plaket verdi. 
     Takımlar sahaya, ''23 Nisan'da 1 milyon çocuk kampanyasını destekliyoruz'' pankartıyla çıktılar. 
     





</TEXT>
</DOC>
