<DOC>
<DOCNO> 92023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo13.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, hala hakeme kızgın... 
</HEADLINE>
<TEXT>

     İspanya Futbol Federasyonu Başkanı Angel Maria Villar, hakem hataları yüzünden şu anda İspanya'nın Dünya Kupası'nda bulunmadığını söyledi. 
     İspanya'nın Güney Kore'ye cumartesi günü penaltı atışları sonunda 5-3 yenilerek elenmesinden bir gün sonra FIFA Hakem Komitesi 
     üyeliğinden istifa eden Villar, İspanya'nın hakem hataları sonucu kupa dışı kalan birkaç takımdan biri olduğunu belirtti. 
     Aynı zamanda FIFA Asbaşkanı olan Villar, ''Marca'' gazetesine yaptığı açıklamada, ''İspanya, şu anda yarı finallerde olabilirdi. 
     Dünya Kupası'nda hakem hataları ilk kez olmuyor. Bundan sonraki turlarda bunun önüne geçilebilir'' dedi. 
     İspanya'nın 5 golünün verilmediğini savunan Villar, ''Güney Kore maçındaki 2 golümüzün neden iptal edildiğini anlamış değilim'' diyerek, hakemlerin belirli bir standarda uygun olmasını istedi. 
     Angel Maria Villar, girişimlerinin hataları azaltacağına ve takımların kendileri gibi zor durumlara düşmesine engel olacağına, hakem komitesinin yeni kararlar alarak eskileri tekrarlamayacağına inandığını kaydetti. 
     





</TEXT>
</DOC>
