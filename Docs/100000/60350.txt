<DOC>
<DOCNO> 60350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/yazar/sazak.html </URL>
<DATE> 2002/01/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Üç kapı üç kilit 
</HEADLINE>
<TEXT>

     F tipi cezaevlerinde ölüm oruçlarını sona erdirmek üzere yeni bir aşamaya gelindi. 
     Üç kapı ve üç kilitin açılmasıyla cezaevlerinde mimari bir değişikliğe gidilmeden 265 gündür süren ve 83 kişinin ölümüne yol açan eylemlere son vermek mümkün olacak. 
     Baroların girişimiyle sağlanan bu yeni uzlaşının hayata geçmesi Adalet Bakanlığı'nın da uygulamaya 'evet' demesine bağlı. Ancak baro başkanlarının uzun süredir ölüm orucundaki kişileri ve ailelerini ikna konusunda sürdürdükleri çabaların cezaevlerinde somut bir öneriye dönüşmesi eylemlerin bitme olasılığını yükseltiyor. 
     Ankara Barosu Başkanı Sadık Erdoğan, Antalya Barosu Başkanı Gürkut Acar, İstanbul Barosu Başkanı Yücel Sayman ve İzmir Barosu Başkanı Noyan Yiğit tarafından geliştirilen yeni uzlaşı formülü bugün kamuoyuna açıklanacak. 
     Baro başkanları şu çağrıyı yapıyor 
     "Üç kapı, üç kilit ve üç kapının, üç kilidin açılması ölümlere sonun başlangıcı olsun." 
     Bu duyuru yapıldığında dün Kırklareli F Tipi Cezaevi'nden Ali Çamyer'in ölüm haberi de geliyordu. 
     265 günde tam 83 ölüm. Onlarca sakat ve ölüm döşeğinde onlarca insan. 
     Adalet Bakanlığı'na iletilen yeni öneride barolar, cezaevi mimarisinde, altyapısında, güvenlik sistemlerinde değişiklik ve yasal düzenleme gerektirmeyen pratik bir çözüm bulmuşlar. 
     F tipi cezaevinde bir koridor üzerinde 3 oda bulunuyor. 
     Bu odaların her birinin ayrı kapısı var, hücrelerin açıldığı koridor ise ayrıca tek kapıya sahip. Baro başkanları bu üç kapının gündüzleri açılması sonucu aynı koridora açılan 3 koğuştaki toplam 9 kişinin birbiriyle iletişim kurabileceklerini savunuyor. 
     Böylece hücre psikolojisi kalkıyor, bu uygulama sadece gündüz saatleriyle sınırlandığı için, gece - gündüz birbirini gören kişi ya da grupların eskisi gibi koğuşları 'kurtarılmış bölge'ye çevirmesi riski de oluşmuyor. 
     Baro başkanları gelinen aşamayı bugün kamuoyuna açıklayacaklar. Dün gönderilen bilgi notunda şöyle deniyordu 
     "Bizler, Ankara, Antalya, İstanbul, İzmir baroları yönetim kurulları kamuoyunun, toplumun demokratik kesimlerinin isteğini dile getirerek, Adalet Bakanlığı'nı, açlık grevindekileri, ölüm orucundakileri, ölüm oruçlarını sona erdirmeye çağırdık. 
     Üç kapının, üç kilidin açılması ölümlere sonun başlangıcı olsun diyerek bir çözüm önerdik. 
     Açlık grevindekiler, ölüm orucundakiler önerinin Adalet Bakanlığı'nca da benimsenmesi halinde ölüm orucuna son vereceklerini açıkladılar." 
     Umarız Adalet Bakanlığı da çözüme olumlu bakar. 
     2002 yılında AB ile müzakelere başlamaya hazırlanan Türkiye'de cezaevlerindeki koşullar nedeniyle insanların ölüyor olmasına artık bir son verilir ve bu ayıptan kurtuluruz. 
     Dünyanın en saygın pazar eklerinden The New York Times Magazin'de kapak konusu olan ölüm oruçlarında insancıl bir çözüme ulaşılması Başbakan Ecevit'in ABD gezisi öncesinde Türkiye'nin insan hakları sicilindeki eksilerini de giderecektir. 
     
     







Kürtler nereye 


Çalışkanlar 


Derviş'ten güvence "Hortumcuya destek yok" 


Siyaset 2002’de yeni yüzler... 


Alafranga yılbaşından alaturkaya nasıl döndük 


Çok dansözlü dönem 


2002 para programının getirdikleri 


AB'nin gücü ve... zaafı 


Çanlar demokrasi için çalıyor 


Filiz Akın’ın yeni filmi Türkiye tatili 


Çocuklar ve dehşet dengesi 


Ahmet Hamdi'nin keşfi ve kış aşkı... 


Üç kapı üç kilit 


Devletin para koyacağı bankanın canlı şirketleri 


Tekstilbank Nuri Akın’ın bankası idi 


Çevreyi kirleten 6 ay hapis yatacak 


</TEXT>
</DOC>
