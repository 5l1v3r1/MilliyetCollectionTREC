<DOC>
<DOCNO> 66589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sondun16.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'tan Şaron'a mesaj "Size kalpten selam" 
</HEADLINE>
<TEXT>

     Filistin Devlet Başkanı Yaser Arafat, ''kendisinden kurtulmak isteyen'' İsrail Başbakanı Ariel Şaron'a ''kalpten barış çağrısı'' yaptı. 
     Arafat, İsrail'in Maariv gazetesine verdiği mülakatta, İsrail hükümetiyle 1 yıl önce kesilen temelli barış temaslarının yeniden başlamasına hazır olduklarını belirtti. 
     Arafat, Şaron'a hitaben, ''Şaron'u affediyorum. Şaron'a kalpten selam... Sayın Şaron, lütfen, geliniz masaya birlikte oturalım'' dedi. 
     Arafat, Batı Şeria-Ramallah kentindeki bürosunda iki aydır İsrail tanklarının kuşatmasında. Öyle ki tanklar zaman zaman Arafat'ın evine 30 metre mesafede bulunuyor. İsrail hükümeti, Arafat'ın terörist 
     militanların tümünün tutuklanmasını, 17 Ekim'de öldürülen sağcı Turizm Bakanı Rehavam Zeevi'nin katillerinin yakalanması koşuluyla Ramallah'taki tank kuşatmasını kaldıracağını belirtiyor. 
     
     Yediot Ahronot 
     İsrail'in Yediot Ahronot gazetesi de, Arafat'ın demecine dayanarak, Filistin Ulusal Özerk Yönetimi FÖY liderinin Ramallah'ta kuşatılmış olmayı hiç umursamadığını yazdı. 1982'de İsrail'in Lübnan'ı işgali sırasında İsrail ordusunca kıstırılmış olan Arafat, 40 yıllık çileli mücadelesinde bugün için, ''Ramallah'ta pencerimin dışındaki birkaç tanktan mı korkacağım'' diyerek okkalı bir kahkaha patlattı. 
     
     Barak'ın bıraktığı yerden 
     Arafat, Şaron'un selefi, dönemin İşçi Partisi Genel Başkanı, eski Genelkurmay Başkanı ve Başbakan Ehud Barak'ın bıraktığı son öneri planıyla barış müzakerelerine devam etmek istediklerini anlattı. 
     Bağımsız Filistin devletini desteklemiş olan Barak, tüm Batı Şeria, tüm Gazze Şeridi'nde bağımsız Filistin devleti ve statüsü en zor konu olan Kudüs'te de Filistin için ''sağlam bir temsilcilik'' önermişti. 
     Likud Birleşik Parti lideri Şaron, 6 şubat 2001'de İsrail'de ilk kez yapılan ''özel başbakanlık'' genel seçiminde Barak'ı büyük farkla yenilgiye uğratınca, ABD'nin önceki Başkanı Bill Clinton'ın himayesindeki barış görüşmeleri tamamen kesildi. 
     
     Mülteciler 
     1967 Arap-İsrail savaşında yurtlarından sürülen Filistinli 
     mültecilerin dönüşü konusunda Arafat, İsrail gazetelerine, bunun sanıldığı kadar büyütülecek bir sorun olmadığını hatırlatarak, ''Suudi Arabistan veya Güney Afrika'daki zengin Filistinliler asla geri dönmez. Olsa olsa Ürdün'de yaşayan yoksul 200 bin insan barış kurulduktan sonra Filistin topraklarına döner'' dedi. İsrail, ''aile birleşimleri için'' sınırlı sayıda Filistinli mülteciyi kabul edebileceğini, büyük kitlelerin Filistin topraklarına yerleşmesi veya Ürdün gibi bulundukları ana toprakta kalmasını yeğliyor. Arafat, İsrail gazetelerine bugünkü açıklamalarında terörü bir kez daha kınadı ancak İsrail devletinin, yani ordusunun da ''terörist tarzda'' girişimleri olduğunu söyledi. Arafat, ''Terör her yerde suçtur. Sizin İsrail bebeklerinizle bizim bebeklerimiz arasında ayrım yok'' dedi. 
     
     Silah stokum yeterince var 
     Arafat, geçen ay Kızıldeniz'de ''Karine A'' şilebinde İsrail komandolarının yakaladığı silahlarla ilgilerinin olmadığını da yineledi. Arafat, ABD'de Başkan George Bush yönetimini kendisine muhalif hale getiren durum için de, bu silah yüklü gemi konusunun İsrail gizli servisi Mossad'ın oyunu olduğunu belirtti. 
     Silah yüklü geminin kaynağı gösterilen İran'ın, kendisine tek kurşun bile koklatmayacağının üstüne basan Arafat, ''Silah stokum yeterince var. Rusya'ya son gidişimde bir seferde 45 zırhlı araç aldım. Depolarımızda yeterince silah var. Başka nakliye gemilerine ihtiyacımız yok'' diye noktaladı. 
     






</TEXT>
</DOC>
