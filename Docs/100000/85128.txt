<DOC>
<DOCNO> 85128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur23.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Cezaevi'nde tutukludan rüşvet alan Binbaşı tutuklandı... 
</HEADLINE>
<TEXT>

     Kartal Özel Tip Cezaevi'nde bir tutuklunun naklini durdurmak için rüşvet alırken yakalandıkları bildirilen bir binbaşı ile infaz koruma memuru, çıkarıldıkları mahkemece tutuklandı. 
     Alınan bilgiye göre, Kartal Özel Tip Cezaevi'nde tutuklu bulunan Yaşar Kandemir'in eşi İkbal Kandemir, eşinin Çankırı'ya naklini durdurmak için Maltepe'de emlakçılık yapan tanıdığı Metin Şirin'den yardım istedi. 
     Şirin, İkbal Kandemir'e, İçişleri Bakanlığı'nda bir tanıdığı bulunduğunu ve 10 bin dolar karşılığında bu nakli durdurabileceğini belirtti. 
     Bu arada, Şirin'in arkadaşı, İstanbul 2. Zırhlı Tugay Komutanlığı'nda görevli binbaşı Faruk Demir de devreye girerek, İkbal Kandemir'e, İçişleri Bakanlığı'ndaki kişiyle kendisinin görüşeceğini belirterek, paranın bir kısmını vermesini istedi. 
     Bunun üzerine şüphelenen İkbal Kandemir, durumu polise bildirdi. 
     Önlem alan emniyet güçleri Kandemir parayı Demir'e verirken suçüstü yaptı. O sırada Demir'in yanında bulunan ve cebinden daha önce seri numaraları alınmış paralar çıkan Kartal Özel Tip Cezaevi'nde görevli İnfaz Koruma memuru Ömer Toksoy da gözlem altına alındı. 
     Kartal Adliyesi Nöbetçi Sulh Ceza Mahkemesi'ne çıkarılan Binbaşı Demir, ''devlet memurlarına yakınlığını söyleyerek rüşvet almak'', İnfaz Koruma Memuru Toksoy da, ''rüşvet almak'' suçundan tutuklanarak, Maltepe Askeri ve Metris cezaevlerine gönderildiler. 
     





</TEXT>
</DOC>
