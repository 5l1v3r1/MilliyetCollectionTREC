<DOC>
<DOCNO> 64206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/ekonomi/aeko.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük patronlardan newline demokrasi çağrısı 
</HEADLINE>
<TEXT>

TÜSİAD Başkanı Özilhan, Anayasa’ya uyum çerçevesinde hazırlanan tasarının düşünce özgürlüğünün sınırlarını daha da daraltmasını eleştirdi 
     EKONOMİ SERVİSİ 

     Türk Sanayicileri ve İşadamları Derneği TÜSİAD Başkanı Tuncay Özilhan, siyasal sistemin daha demokratik, saygın, kendini yenileyebilen ve istikrarlı yapıya kavuşturulması gerektiğini söyledi. 
     TÜSİAD’ın 32’nci Genel Kurulu’nda konuşan Özilhan siyasi reformların önemli bir parçasının da Anayasa değişiklikleri uyum yasaları olduğuna dikkat çekerek şöyle devam etti "Hükümet bu amaçla bir yasa tasarısını Meclis’e gönderdi. Bu mini paket, ne yazık ki düşünce özgürlüğünün sınırlarını daha da daraltan, Anayasa değişikliklerinin etkisini sıfırlamaya çalışan bir yapı taşıyor. Bu anlayış, daha demokratik bir Türkiye isteyen Türk halkının taleplerini de dünya kamuoyunun beklentilerini de karşılamamaktadır." 
     
     Böyle başa böyle traş dedirtmeyelim 
     Türkiye’nin Mehter takımı gibi iki ileri, bir geri yürüdüğünü belirten Özilhan, zihniyet değişikliğinin zorunlu olduğunu söyledi. Özilhan, "Oturup ekmeğinin eline verilmesini bekleme devri bitti. Şimdi tam anlamıyla demokratik katılım zamanı. Kafalarımızı değiştirmek için çaba sarf edelim ki, kimse bize Ne yapalım, böyle başa böyle tıraş’ diyemesin" 
     TÜSİAD’ın Genel Kurul Bildirisi’nde de siyasal partiler ve seçim yasalarının değiştirilmesi, ekonomide sürdürülebilir büyümeye geçilmesi ve Kopenhag Kriterleri ile AB müktesebatı konusunda mesafe kaydedilmesi gerektiği belirtildi. 
     
İp cambazlığıyla ekmek kazanamayız      TÜSİAD Yüksek İstişare Konseyi Başkanı Muharrem Kayhan, Türkiye’nin uluslararası politikalarda meydana gelen değişikliklere göre önem kazanan veya kaybeden bir ülke olmaktan kurtulması gerektiğini söyledi. 
     TÜSİAD’ın 32. Genel Kurulu’nun açılışında konuşan Kayhan, "Yurtta sulh, cihanda sulh’ şiarını benimsemiş bir ülkenin çocukları ilelebet çevresindeki ateş çemberinin yarattığı politik - stratejik dengesizlikler üzerinde cambazlık yaparak ekmeğini kazanmayı benimseyemez" dedi. İp cambazlığından’ kurtulmamızın tek yolunun gelişmiş ülkeler arasında yer almak olduğunu belirten Kayhan, Türkiye’nin aynı anda birden fazla konuyla ilgilenmek zorunda olduğunu belirterek, şöyle devam etti 
     
     Türk’ün ateşle imtihanı 
     "Krizle mücadele edeceğiz. Ekonomiyi yeniden büyüme sürecine sokacağız. Sosyal dengeleri koruyacağız. Siyaseti yeniden yapılandıracağız. AB’ye üyelik sürecini hızlandıracağız. Bu tam anlamıyla Türk’ün ateşle imtihanıdır. Bu sınavı vermek zorundayız." 
     
     Kimse dibi delik torbaya arpa koymaz’ 
     TÜSİAD Başkanı Tuncay Özilhan, Türkiye’nin kamu yönetiminin, yalnızca savurganlık, kadro şişkinliği ve irrasyonel örgütlenme açısından değil, yetersiz denetim, başını alıp giden yolsuzluklar ve siyasete kaynak yaratma operasyonları yüzünden de dibi delik bir torbadan farksız hale geldiğini öne sürdü. Özilhan, "Yardım, hibe, kredi ya da ekonomik işbirliği... Biçimi ne olursa olsun, hiç kimse dibi delik torbaya arpa koymak istememektedir" dedi. 
     
     Karamehmet yeniden üye 
     TÜSİAD’ın üye sayısı 40 yeni üye ile birlikte 469 oldu. TÜSİAD’ın yeni üyeleri arasında, uzun süre önce dernekten ayrılmış olan Çukurova Grubu’nun Başkanı Mehmet Emin Karamehmet, Zorlu Grubu Başkanı Ahmet Nazif Zorlu, Koç’un yeni CEO’su Bülend Özaydınlı, İş TİM Genel Müdürü Giuseppe Farina ile Yapı Kredi, Akbank, Pamukbank ve Arçelik genel müdürleri de yer aldı. TÜSİAD’ın 32. Genel Kurulu’nda, Ömer Dinçkök’ün Divan Başkanlığı’nda, vefat eden TÜSİAD üyeleri Güven Nil, Ali Rıza Çarmıklı, Ayhan Şahenk, Ayduk Çelenk, Hüseyin Özyavuz, Kamran Sertel ve Üzeyir Garih için de saygı duruşu yapıldı. 
     
     Narin ve Keçili istifa etti 
     Egebank davası ile ilgili olarak tutuklu olarak yargılanan ve Kartal Cezaevinde yatan işadamı Nail Keçili, üyesi olduğu TÜSİAD’dan istifa etti. Keçili’nin üyeliği bir süre önce askıya alınmıştı. TÜSİAD Başkanı Tuncay Özilhan, adı birtakım yolsuzluk davalarına karışan TÜSİAD üyeleriyle ilgili olarak, "Zaten bazı üyelerimiz istifa etti mesele kapandı" dedi. Bu arada Halit Narin’in de üyelikten ayrıldığı öğrenildi. Narin’in ismi 2001 sonu üye listesinde yer almadı. 
     
     Dolardaki artış TÜSİAD’ı da vurdu 
     TÜSİAD’ın 2001 yılı gelir - gider tablosuna göre, derneğin 440 milyar 255 milyon lira gider fazlası bulunuyor. TÜSİAD’ın kur farkı nedeniyle gelir ve gider arasındaki dengeyi sağlayamadığını söyleyen TÜSİAD Üyesi Bülent Şenver, "Espri yapacak olursak, bu da TÜSİAD’ın görev zararı" dedi. Genel kurulda 7 - 8 bin dolar olan TÜSİAD üye aidatlarının Türk Lirası üzerinden toplanmasını öneren Şenver’in bu önerisi oylama sonucu üyeler tarafından kabul edilmedi. 2001 yılı 4 trilyon 416 milyar lira bilanço açıklayan TÜSİAD’ın en önemli aktif kaleminin ise 3 trilyon 334 milyar lira değerindeki binaları olduğunu belirten Şenver, TÜSİAD’ın binaların alımı sırasında bankalara 1 trilyon 369 milyar lira borçlandığını anlattı. 
     
     2002 enflasyon tahmini yüzde 46 
     TÜSİAD’ın 2002 ile ilgili tahminlerinde hükümetin yüzde 4 öngördüğü büyüme hızının 2.4’te kalacağı, yine ekonomik programda yüzde 31 öngörülen toptan eşya fiyat artışının yüzde 46.9, yüzde 35 öngörülen tüketici fiyat artışının ise yüzde 46.2 olacağına yer verildi. 2002 nominal döviz kuru tahmini 1 milyon 729 bin 240 lira olan TÜSİAD, nominal bileşik faizlerin de yüzde 71.6 olacağını, cari işlemler dengesinin de 1 milyar dolar açık vereceğini öngördü. 
     



 EKONOMİ 















</TEXT>
</DOC>
