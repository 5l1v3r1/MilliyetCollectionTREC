<DOC>
<DOCNO> 68194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/guncel/agun.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucizenin fotoğrafı 
</HEADLINE>
<TEXT>

İstanbul’da hızlı tramvayın biçtiği taksi tanınmaz hale geldi. İçindeki 5 kişiden 3’ünün burnu bile kanamadı, sıkışan 2 kişiyi itfaiye kurtardı 
     ŞAKİR AYDIN İstanbul 

     Güngören’deki işyerlerinden, Recep Akar yönetimindeki taksiye binen Murat Akan, Hamdusena Kar, Şefik Bulun ve amcaoğlu Tayfur Bulun, Yedikule’deki evlerine gitmek üzere yola çıktıklarında, birkaç dakika sonra ölümden döneceklerini bilmiyorlardı. 
     Korkunç kaza, taksi saat 23.00 sıralarında Zeytinburnu, Seyitnizam Mahallesi’nde ilerlerken yaşandı. Sirkeci yönüne giden Mustafa Özcan yönetimindeki hızlı tramvay, aniden önüne çıkan taksiye çarptı ve ancak 10 metre sonra durabildi. Bu sırada tonlarca ağırlıktaki tramvay ile elektrik direği arasında sıkışan taksi hurda yığını haline geldi. 
     
     Üstüne bir de patlıyordu.. 
     Ancak mucize eseri hurda halindeki takside burunları bile kanamayan sürücü Akar, yolcular Kar ve Akan, vatandaşların yardımıyla kurtarıldı. 
     Kısa sürede kaza yerine gelen Zeytinburnu İtfaiyesi ekipleri de, LPG tüpünde sızıntı belirlenen otomobildeki Şefik Bulun’u 15 dakikada hafif yaralı kurtardı. Ayağı sıkışan Tayfur Bulun ise, Fatih İtfaiyesi, sağlık ekipleri ve polislerin yaklaşık 2 saat süren çalışmaları sonucu araçtan çıkarıldı. 
     



 GÜNCEL 











</TEXT>
</DOC>
