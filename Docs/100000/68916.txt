<DOC>
<DOCNO> 68916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/guncel/gun03.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
B-52’leri görünce kaçıyorduk 
</HEADLINE>
<TEXT>

DGM’nin tutukladığı Türk Taliban’ Aytaç Polat, İran’ın Zeydan kentinde Tebliğ Cemaati’nin misafirhanesinde kaldığını, sonra da kaçakçılar vasıtasıyla Afganistan’a geçtiğini söyledi 
     TOLGA ŞARDAN Ankara 

     Yasadışı Selefi örgütü üyesiyken, örgütün "cihad" kararı üzerine Afganistan’a giden, ancak dönüşte Esenboğa Havalimanı’nda yakalanan Türk Taliban Aytaç Polat’ın ifadesi, yasadışı "Türkiye - Afganistan hattını" ortaya çıkardı. DGM’ce tutuklanan Polat, sorgusunda ilginç bilgiler verdi. Afganistan’da eğitim gördüğünü, ABD harekatı sırasında mağaralarda saklandıklarını kaydeden Polat, "B - 52 uçakları gelince herkes bir tarafa kaçıyordu. Uçaklar gelince Yatın’ diye bağırıyorlardı. Bombardımanda her yer cehennem oluyordu. Mağaralara kaçıyorduk" dedi. Polat’ın ifadesindeki, "Bir kez uçağa ateş açtım, herkes bana kızdı" sözü de dikkati çekti. 
     Yakınlarına Pakistan veya Suudi Arabistan’a "ilim okumaya" gideceğini söyleyerek yurt dışına çıkan Polat, Gürbulak sınır kapısından çıktıktan sonra dolmuş ve taksilerle İran’ın Bezergen kentine geldiklerini, bir gece kalıp otobüsle Tahran’a geçtiklerini anlattı. Polat şunları söyledi "Afganistan’a geçmek istedik, ama İran askerleri bırakmadı. Tahran’a dönüp Zeydan kentine gittik. Burada, vize almayı beklemek için Tebliğ Cemaati’nin misafirhanesinde 4 - 5 gün kaldık. Vizeyi Pakistan konsolosluğundan Tebliğ Cemaati almak istedi, ancak vermediler. 
     15 kişiyle birlikte Afganistan’a gitmek için Zeydan’da, kaçakçılık yapan bir dükkan sahibiyle, pazarlıkla 700 - 800 dolar karşılığı anlaştık. Üç kaçakçı bizi sınır yakınında bir köye götürdü. Buradaki askerlerle para karşılığı anlaşarak sınırı geçtik." 
     



 GÜNCEL 

























</TEXT>
</DOC>
