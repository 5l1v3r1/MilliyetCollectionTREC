<DOC>
<DOCNO> 87261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur13.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da bir öğretmen öğrencileri tarafından bıçaklandı 
</HEADLINE>
<TEXT>

     Malatya'nın Pütürge İlçesi'nde bir öğretmen, öğrencilerinin bıçaklı saldırısı sonucu yaralandı. 
     Alınan bilgiye göre, Pütürge Lisesi'nde Coğrafya Öğretmeni Bilgin Saçan, sınıfta ders anlatırken, aynı okulda öğrenci M.K. 16 ve H.M.T. 17 sınıfa girerek, konuşmak için öğretmeni dışarı çağırdılar. 
     Öğrencilerden biri koridorda öğretmenin elini tutarken, diğeri karnına bıçak sapladı. Öğretmen direnmeye başlayınca, M.K, üzerindeki tabancayı çekti. Tabancanın çıkarıldığını gören yaralı öğretmen sınıfa kaçtı. Bu sırada M.K. arkadan ateş açtıktan sonra kaçtı. 
     Saçan, Malatya Devlet Hastanesi'ne kaldırılarak tedavi altına alınırken, olaydan sonra kaçan her 2 öğrencinin yakalanmasına çalışılıyor. 
     Yaralanan öğretmenin disiplin kurulunda görevli olduğu, bu öğrencilerle ilgili yürütülen disiplin soruşturması nedeniyle olayı gerçekleştirmiş olabilecekleri bildirildi. 
     
     BİR ÖĞRETMEN DE DAYAK YEDİ 
     Malatya'nın Darende İlçesi'nde 4 lise öğrencisi, öğretmenlerini sopayla dövdü. 
     Alınan bilgiye göre, Ayvalı Beldesi'ndeki Ayvalı Lisesi'nde okuyan Şahin İ. 18 , Ali D. 18 , Yakup K. 18 ve Ali Ö. 18 ile Felsefe Öğretmeni Nurettin Alkan arasında, okul dışında henüz belirlenemeyen nedenle tartışma çıktı. Tartışma sırasında öğrenciler Alkan'ı sopalarla döverek yaraladılar. 
     Alkan, Darende Devlet Hastanesi'ne kaldırılırken, 4 öğrenci de jandarma tarafından gözaltına alındı. 
     





</TEXT>
</DOC>
