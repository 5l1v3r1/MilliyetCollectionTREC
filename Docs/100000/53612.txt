<DOC>
<DOCNO> 53612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo16.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İzmir'e sıkıntılı gitti..6 futbolcu kadroda yok.. 
</HEADLINE>
<TEXT>

     Birinci Süper Futbol Ligi'nin 13. 
     hafta maçında deplasmanda yarın Göztepe ile karşılaşacak Fenerbahçe, İzmir'e sıkıntılı gitti. Geçen hafta Gençlerbirliği karşısında sakat ve cezalılar nedeniyle 6 futbolcusundan eksik mücadele eden sarı-lacivertlilerde, yarınki maç öncesinde yine 6 futbolcu kadroya alınmadı. Fenerbahçe'de bu hafta cezalı futbolcu bulunmazken, sakat olan Revivo, Rapaiç, Ogün ve Mert Meriç'in yanı sıra sakatlıkları nedeniyle Oktay ile Serkan da Göztepe maçında forma giyemeyecek. 
     
     Serhat ve Abdullah iddialı 
     Fenerbahçe'de son iki haftada Gaziantepspor ve Gençlerbirliği maçlarında attığı gollerle yeniden golcü kimliğine kavuşan Serhat, Göztepe maçı öncesi iddialı konuştu. 
     Genç futbolcu, Atatürk Havalimanı'nda yaptığı açıklamada, ligdeki galibiyet serisini sürdürmek istediklerini belirterek, '' Göztepe kendi sahasında iyi oynuyor. Ancak biz 3 puan için gidiyoruz. 
     Eksiklerimiz var ama kadromuz geniş ve formumuz yüksek. Amacımız kazanmak'' diye konuştu. 
     Abdullah ise şu anda kendi sahalarında kıracakları dünya rekorunu düşünmediklerini, ligde bundan sonraki 5 maçı da kazanmayı hedeflediklerini ve İzmir'de de galip geleceklerine inandığını söyledi. 
     
     Hedef üstüste 7. galibiyet 
     Bu sezon ilk kez cuma günü maç yapacak olan Fenerbahçe'de Göztepe karşısında hedef ligde üst üste 7. galibiyeti elde etmek. 
     Ligde en son 22 Eylül Cumartesi günü 6. haftada ezeli rakibi Galatasaray'a yenilen sarı-lacivertliler, bu tarihten sonra üst üste yaptığı 6 maçı da kazandı. 
     
     Muhtemel 11 
     Fenerbahçe'de yarınki Göztepe maçında kart cezaları sona eren Andersson ve Lazetiç forma giyebilecek. 
     Mustafa Denizli'nin sakat olan Oktay'ın yerine forvette Serhat ile birlikte Andersson'a yer vermesi bekleniyor. 
     Fenerbahçe'nin Göztepe karşısına şu muhtemel 11 ile çıkması bekleniyor 
     Rüştü, Zoran Mirkoviç, Ümit, Mustafa, Ali Güneş, Hakan Yusuf , Johnson, Abdullah, Ali Akdeniz, Serhat, Andersson. 
     Bu arada, Fenerbahçe'de 3 sarı kartı bulunan Yusuf, Göztepe maçında forma giymesi halinde sarı kart görürse, cezalı duruma düşecek. 
     İzmir Atatürk Stadı'nda yarın saat 20.00'de başlayacak Göztepe-Fenerbahçe karşılaşmasını Ali Aydın yönetecek. 
     
     Lefter ameliyat oldu 
     Fenerbahçe'nin efsane oyuncusu Lefter Küçükandiyonadis, bugün ameliyat oldu. 
     Florance Nightingale Hastanesi'nde başarılı bir ameliyat geçiren Lefter'in sağlık durumunun iyi olduğu bildirildi. 
     






</TEXT>
</DOC>
