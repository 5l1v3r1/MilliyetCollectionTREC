<DOC>
<DOCNO> 55361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sonspo08.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalı Emerson korktu "En tehlikeli takım Türkiye" 
</HEADLINE>
<TEXT>

     İtalya Birinci Ligi takımlarından AS Roma'da oynayan Brezilya Milli Takımı oyuncusu Emerson, ''Grubumuzda en tehlikeli takım Türkiye'' dedi. 
     Dünya Kupası finallerinde Brezilya'nın grubunu değerlendiren Emerson, ''Türkiye, Çin Halk Cumhuriyeti ve Kosta Rika'nın bulunduğu grupta olmamız, kolay bir grupta olduğumuzu gösteriyor ama Dünya Kupası'nda hiçbir takım değersiz gibi gösterilemez'' dedi. 
     Corriere dello Sport Gazetesi'nde yer alan değerlendirmesinde Brezilyalı futbolcu, ''Gruptaki en tehlikeli takım Türkiye. Brezilya ilk maçı ona karşı oynayacak. İyi başlamayı umuyoruz'' diye konuştu. 
     Öte yandan Dünya Kupası'nda G Grubu'nda Ekvador, Meksika ve Hırvatistan ile eşleşen İtalya da kuradan oldukça memnun gözüküyor. 
     Yapılan yorumlarda, ''İtalya'nın bu kez Dünya Kupası'nı kazanmak için herşeyi var. Şanslı bir kura. Korkulacak takım yok'' denildi. 
     İtalya Milli Takımı Teknik Direktörü Giovanni Trapattoni ise temkinli konuşarak, ''İtalya olduğumuzu düşenmeden mücadele etmek gerekiyor. İlk maç hassas olacak. Hırvatistan inatçı bir takım. 
     Meksika'nın da çok önemli bir takıma dönüşmemesini umarım. İngilizler, Danimarkalılar ve Polonyalılar ile karşılaşmadık ama Dünya Kupası'nda kolay takım yoktur'' dedi. 
     






</TEXT>
</DOC>
