<DOC>
<DOCNO> 79346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/dunya/adun.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatikan’da taciz reformu 
</HEADLINE>
<TEXT>

Papazların ayyuka çıkan cinsel tacizleri, Katolik Kilisesi’ni reformların eşiğine getirdi. Vatikan, ilk kez evlenme yasağını kaldırmayı tartışacak 
     DIŞ HABERLER SERVİSİ 

     Katolik dünyasının ruhani lideri Papa 2. Jean Paul, son dönemlerde ABD’de ayyuka çıkan din adamlarının cinsel taciz olaylarına bizzat el koydu. Özellikle küçük çocukların kiliselerde papazların cinsel tacizine uğradığı yolundaki iddialar ve bunlarla ilgili davaların çığ gibi artması üzerine, Papa önümüzdeki salı ve çarşamba günleri ABD’nin önde gelen Katolik din adamlarıyla olağanüstü bir toplantı yapacak. Toplantıda kriz masaya yatırılarak çözüm aranacak. 
     Toplantıda kiliseyi toplum karşısında mahcup duruma düşüren skandalları önlemek için çok radikal değişikliklerin gündeme gelebileceği belirtiliyor. The New York Times gazetesinin haberine göre, tarihi reform niteliğindeki değişiklikler 3 ana başlık altında toplanıyor. Bunlar din adamlarının evlenme yasağının kaldırılması, kadınlara kilisede görev verilmesi ve homoseksüel papazların kiliseden süratle ayıklanması şeklinde sıralanıyor. 
     Papa 2. Jean Paul, ABD’deki Katolik Kilisesi’nin yaşadığı sorunların ciddi boyutlarda olduğuna, geçen hafta Amerikalı din adamı heyetiyle yaptığı gizli görüşmeler sonunda ikna oldu. Bunun üzerine Papa, ABD’deki Katolik kardinalleri Vatikan’a çağırdı. 
     
     Cinsel serbestlik 
     ABD’deki en büyük Katolik cemaatinin başkanı Kardinal Roger M. Mahony ve Kardinal Francis Stafford gibi çok tanınan din adamlarının da aralarında bulunduğu çok sayıda Amerikan kilise temsilcisi, Vatikan toplantısına katılacak. 
     Kardinal Roger Mahony’nin verdiği bilgilere göre, Amerikan heyeti Papa’ya yüzyıllardan beri sürüp gelen evlenme yasağının kaldırılması konusunda bastıracak. Bek retin inanç açısından vazgeçilmez bir unsur mu yoksa 12. yüzyılda konulan bu kuralın verasetle ilgili bir uygulaması mı olduğu sorusuna cevap aranacak. Yanıtın ikinci şık olması halinde ABD’deki din adamlarına cinsel hayat konusunda daha çok serbestlik tanınması istenecek. 
     Üzerinde tartışılan konulardan biri de eşcinselllik olacak. Öncelikle sapkın eğilimleri görülen papaz ve rahiplere sıfır tolerans gösterilecek ve bunların kiliseden uzaklaştırılması kolaylaştırılacak. Bunun da ötesinde homoseksüellik modern bilimin kriterleriyle ele alınacak erkek ve kadın kimliğinin nasıl oluştuğu göz önünde bulundurulacak. 
     Amerikan kiliseleri ayrıca toplumsal reflekslerine uygun olarak daha da şeffaflaşacak ve faaliyetleriyle ilgili her gün bir kez basın açıklaması yapacak. 
     



 DÜNYA 














</TEXT>
</DOC>
