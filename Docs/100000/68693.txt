<DOC>
<DOCNO> 68693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sonspo13.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü "Şike olayına karışanlar yargılanacak" 
</HEADLINE>
<TEXT>

     Devlet Bakanı Fikret Ünlü, şike gibi sporu çirkinleştiren, sporun etik değerlerine aykırılık oluşturan bir olayın varlığının kabul edilemez olduğunu söyledi. 
     Bakan Fikret Ünlü, yaptığı yazılı açıklamada, son günlerde görsel ve yazılı basında kamuoyunu haklı olarak çok rahatsız eden futboldaki şike olaylarının gündemdeki yerini koruduğunu belirterek,'' Bu aşamada futboldaki şike iddialarına adli mercilerce el konulmuş olup, savcılıklarca çok yönlü olarak yürütülen soruşturmalar devam etmektedir'' ifadelerine yer verdi. 
     Ünlü, şöyle devam etti 
     ''Yargılama sonucuna göre, bakanlığımca yapılması gereken her türlü işlem yerine getirilecektir. Gerek bu olayda, gerekse bundan böyle sporun hangi dalında olursa olsun, şike gibi spora yakışmayan sporun ahlaki değerlerini altüst eden haklı olarak kamuoyundan büyük tepki gören bu ve benzeri olaylara hiçbir zaman müsamaha göstermeyeceğimiz bilinmelidir. Şike olayının varlığının ve olaya karışan sorumluların adli mercilerce tespiti halinde bu kişilerin spor alanlarından uzaklaştırılması için haklarında gerekli her türlü işlem için gerekeni yapacağımızdan hiç kimse kuşku duymamalıdır.'' 
     






</TEXT>
</DOC>
