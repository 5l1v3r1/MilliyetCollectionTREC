<DOC>
<DOCNO> 83140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/guncel/gun00.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’yle hayaller gerçek olacak 
</HEADLINE>
<TEXT>

Diyarbakırlı İmam hatip öğrencisi Nur Betül Gem, "AB’ye yürekten inanıyorum. Üye olabilirsek önümüzde pek çok kapı açılacaktır" diyor 
     EYLEM TÜRK 

     Türk Sanayicileri ve İşadamları Derneği TÜSİAD ile Milli Eğitim Bakanlığı’nın Avrupa Günü nedeniyle düzenlediği makale yarışmasında dereceye girenler arasında imam hatipli bir genç kız da var. Avrupa’ya Uzanan Yol’ makalesiyle 3. olan Diyarbakır İmam Hatip Lisesi’nden Nur Betül Gem, ödülünü TÜSİAD Başkanı Tuncay Özilhan’dan aldı. 
     
     Daha iyi eğitim için... 
     "Geleceğin Avrupası’nda kendinizin ve ülkenizin yerini nasıl hayal ediyorsunuz " konulu makale yarışmasında üçüncü olduğu için çok mutlu olduğunu söyleyen Nur Betül Gem, "Benim okulumdan üç kişi yarışmaya başvurdu. Ben AB’ye inandığım için bu makaleyi yazdım. Bence AB’ye üyelik, bizlere çok daha iyi eğitim olanakları sağlayacak" dedi. 
     
     Peruk takmıyorum’ 
     Diyarbakırlı gençler olarak Türkiye’nin AB’ye girmesi halinde hayallerinin gerçek olacağına inandıklarını belirten Gem, günlük hayatında türban kullandığını, okula giderken çıkarttığını, ödül törenine geldiği için de türban takmadığını belirtti. Gem, başında peruk olup olmadığı yönündeki soruyu ise "Hayır" diye yanıtladı. TÜSİAD toplantısından sonra İstanbul gezisine katılan Nur Betül Gem, türbanını yeniden taktı. 
     
     Manisa Lisesi de ikincilik ödülü aldı 
     Yarışmada birinciliği "Avrupalı Türkiye" isimli makalesi ile Trabzon Özel Alpaslan Lisesi’nden Burak Hacıahmetoğlu alırken, ikincilik ödülü işkence davası ile uzun süre gündemde yer alan Manisa Lisesi’nden Kristal Güngör’e gitti. Yarışmaya 61 ilden öğrenci katıldı. Dereceye girenler plaket, bir miktar para ve bilgisayarla ödüllendirildi. 
     
Bir başka cennettir Avrupa ’      Nur Betül Gem’e üçüncülüğü kazandıran makalede geçen bazı ifadeler şöyle Türkiye dünyada kilit rol oynayan bir ülke... Oysa bu dünyadaki gelişmelere ayak uydurmasına yetmemektedir. Hemen yanı başında onu mıknatıs gibi çeken öyle bir güç vardır ki Türkiye ona hayranlıkla bakmakta, sadece bakmakla kalmayıp koşar adımlarla o gücün içinde yer almaya çalışmaktadır. Avrupa bu gizemli ve çekici gücün adıdır. Farklı kültürler, diller ve gelenekler içeren, antik kentlere, doğal güzelliklere, temiz bir çevreye, gelişmiş sanayiye, pırıl pırıl sahillere sahip bir başka cennettir Avrupa. Bu kadar çeşitliliğe rağmen ortak değerlere sahip, sürekli kendini yenileyen ve ilerleyen bu ülkelerin oluşturduğu topluluğun adı ise Avrupa Birliği’dir. Türkiye’nin AB’ye üyeliği yıllardır hayallerimizi süsleyen arzumuz ve umudumuz olmuştur. Geleceğe uzanalım ve bakalım Avrupalı olma hayalimiz gerçekleştiğinde neler olacak Türkiye’nin çekiciliği artacak, kalkınma süreci kendiliğinden gelişecek... Enerji konusunda transit ülke olacak. Gelelim turizme. Bir Fransız, bir Alman Diyarbakır surlarında, peribacalarında, Pamukkale’de güvenle gezerken, bir Türk Eiffel kulesinde Paris’in güzelliklerini seyredebilecektir. 
     Geleceğin Avrupa’sında güçlü bir Türkiye için emin adımlarla yürümeli, elimizden gelenin fazlasını yapmalıyız, sizce başka yol var mı 
     



 GÜNCEL 






















</TEXT>
</DOC>
