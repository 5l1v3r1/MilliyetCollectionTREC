<DOC>
<DOCNO> 84196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur10.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'in eylemi başladı, sendikacılar Güvenpark'ta... 
</HEADLINE>
<TEXT>

     Türk-İş Başkanlar Kurulu'nun aldığı karar uyarınca, başta iş yasası güvencesi olmak üzere çalışanların taleplerine dikkat çekmek amacıyla Güvenpark'ta 3 gün süreyle gerçekleştirilecek oturma eylemi için sendika genel başkanları, yönetim kurulu üyeleri ve profesyonel şube başkan ve yöneticileri Güvenpark'ta buluştu. 
     Çeşitli illerden Ankara'ya gelen sendikacılar sabahın erken saatlerinde Güvenpark'ta geçerek, burada Ankaralı sendikacılarla biraraya geldi. 
     Sendikacılar burada ''İş güvencesi, hemen'', ''Söz bitti sıra eylemde'', ''direne direne kazanacağız'', ''yaşasın iş, ekmek, barış, özgürlük'', ''IMF defol, bu memleket bizim'' şeklinde slogan atarak, ellerindeki kırmızı kartlarla protesto gösterilerinde bulundular. 
     Sendikacılar türküler eşliğinde halay çektiler. 
     Türk-İş Yönetim Kurulu üyeleriyle sendika genel başkanları Anıtkabir'i ziyaret edecek. 
     Sendikacılar daha sonra sırasıyla DSP, SP, ANAP ve DYP genel merkezlerine giderek, burada parti yöneticileriyle görüşecekler. 
     Türk-İş Başkanlar Kurulu'nun yapacağı ziyaretler sırasında, diğer katılımcılar Güvenpark'ta bekleyecekler. Ziyaretler sonrasında başkanlar kurulu Güvenpark'a gelerek eylemcileri bilgilendirecek. 
     
     TÜRK-İŞ YÖNETİM KURULU BİLDİRİSİ 

     Bu arada Türk-İş Yönetim Kurulu, sendika genel merkez yöneticileri ve şube başkanları tarafından yayınlanan ''IMF'ye hayır, işsize iş, işçiye iş güvencesi'' başlıklı ortak bildiride, hükümetlerin yıllardır uyguladıkları IMF ve sermaye yanlısı politikalar nedeniyle, ülke bağımsızlığının, ulusal egemenliğin, demokrasi ve çalışanların haklarının tehdit altına sokulduğu savunuldu. 
     Türkiye'nin, Cumhuriyet tarihinin en büyük ekonomik krizini yaşadığının kaydedildiği bildiride, Türk-İş'in bu koşullarda, işçi sınıfı ile halkın umudu ve öncüsü olarak ülkenin, halkın ve tüm çalışanların çıkarları doğrultusunda ''Artık yeter, bu ülke bizim'' demekte olduğunu vurgulandı. 
     Bildiride, IMF'ye verilen niyet mektuplarıyla, IMF ile yapılan anlaşmaların yeniden gözden geçirilmesi, İş Güvencesi Yasası'nın derhal çıkarılması, emeklilikte geçiş döneminin Türk-İş'in talepleri doğrultusunda düzenlenmesi, zorunlu tasarruf fonu ve konut fonundaki paraların hak sahiplerine ödenmesi talep edilerek, ''Demokratikleşme süreci hızlandırılmalı, seçim yasası ve siyasi partiler yasasında gerekli değişiklikler yapılmalıdır. AB'ye evet ancak Sevr'e hayır. 
     AB'ye, onurlu bir biçimde, ulusal çıkarlarımıza ve bütünlüğümüze zarar verilmeden girilmelidir'' denildi. 
     





</TEXT>
</DOC>
