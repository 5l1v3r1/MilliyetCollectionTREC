<DOC>
<DOCNO> 78013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/soneko16.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilosu 43 milyon liralık meyveler zengin sofralarını süslüyor 
</HEADLINE>
<TEXT>

     Birçok kişinin adını dahi duymadığı kimi ithal meyveler, zengin sofraları süslüyor. 
     Meksika, Brezilya, Şili, Fildişi Sahilleri gibi ülkelerden ithal edilen ginger, lime, mango, papaya, yıldız, ananas, hindistan cevizi, kivi gibi tropik iklim meyveleri Türk mutfaklarına yeni tadlar katıyor. 
     Türk vatandaşlarınca damak tadına hitap etmediği için fazla talep görmeyen tropikal meyvelerin en büyük alıcısının turistik oteller ve konsolosluklar olduğu bildirildi. 
     İthal meyveler yüksek fiyatları ile de dikkat çekiyor. Hindistan cevizinin tanesi 1 milyon-1 milyon 200 bin lira, ananasın tanesi 4-5 milyon lira arasında değişirken, yıldız isimli meyvenin kolisi 30-35 milyon liradan satılıyor. 
     Diğer ithal meyvelerin fiyatları da el yakıyor. Ginger 10 milyon, lime 48 adet 30-35 milyon, mango 30-35 milyon, papaya 33-35 milyon lira kilo fiyatlarıyla piyasadan alıcı buluyorlar. 
     Tropik meyvelerin yanı sıra Türkiye'de benzerleri bulunan kimi meyveler de yüksek fiyatlarla ithal ediliyorlar. Nektarin ve erik 35-40 milyon lira, elma 30-43 milyon, muz 38-40 milyon, üzüm 16-18 milyon ve kivi 8-10 milyon lira arasındaki kilogram fiyatlarından satılıyor. İthal meyve komisyonculuğunu yapan Verita Meyve Sebze Ltd. Şti. Genel Müdürü Sedat Ata, Hollanda üzerinden ithal ettikleri bu meyvelerin sürümünün çok az olduğunu belirtti. Sedat Ata, ithal meyvelerin 5 yıldızlı oteller ve büyük gross marketlerce alındığını, ayrıca lüks semtlerdeki manavların ilgisinin çok olduğunu söyledi. İstanbul Büyükşehir Belediyesi halinde ithal meyve pazarlaması yapan bir esnaf da, Türkiye'deki toplam ithal meyve talebinin 400 ton kadar olduğunu, ancak ithalattaki sınırlama nedeniyle yeterince ürünün piyasaya sunulamadığını belirtti. Adının kullanılmasını istemeyen bu kişi, geçen yıl 7 TIR çeşitli meyve ithal ettiklerini, ekonomik sıkıntıdan dolayı bu yıl ise sadece 1 TIR getirebildiklerini kaydetti. 
     





</TEXT>
</DOC>
