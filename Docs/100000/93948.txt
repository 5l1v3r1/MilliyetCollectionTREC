<DOC>
<DOCNO> 93948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo17.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yeni tesislerini tanıttı... 
</HEADLINE>
<TEXT>

     Ümraniye'de yapımı büyük ölçüde tamamlanan ve yakında resmi açılışı yapılacak BJK Nevzat Demir Tesisleri, Beşiktaş Kulübü Başkanı Serdar Bilgili ve yöneticiler tarafından medyaya tanıtıldı. 
     Medya mensuplarına tesisleri Nevzat Demir ile birlikte gezdiren başkan Bilgili, Beşiktaş'ın 100. yılında büyük önem arz eden BJK Nevzat Demir Tesisleri'nin, Avrupa'nın sayılı tesislerinden olduğunu söyledi. 
     Bilgili, Türkiye'de bu tesisin bir eşi bulunmadığını da kaydederek, ''Tesislerimiz, 5 yıldızlı bir tatil köyü kalitesinde. Hem A takıma, hem altyapıya hizmet verecek muhteşem bir tesis'' dedi. 
     
     NEVZAT DEMİR'E TEŞEKKÜR 
     Tesislerin yapımında Nevzat Demir'in büyük maddi ve manevi desteği olduğunu anlatan Bilgili, ''Bir spor adamı olarak, Nevzat Demir'e şükranlarımı sunuyorum. Türk futbolundaki en büyük maddi ve manevi katkıyı yapmıştır. Demir, spora gönül verenlere örnek olmalı. 
     İnsanlar, konuşmak yerine Nevzat Demir gibi ellerini taşın altına sokup, güçleri ölçüsünde spora katkıda bulunmalı'' diye konuştu. 
     Nevzat Demir'le 3 yıl önce başkanlık seçiminde rakip olduklarını anımsatan Serdar Bilgili, şunları söyledi 
     ''O zaman 4 başkan adayı, Kim başkan olursa olsun, etrafında olalım, hizmet edelim diye konuşmuştuk. Bunu sadece Nevzat Demir gerçekleştirdi, hem de üst düzeyde gerçekleştirdi. Tesislere onun adının verilmesiyle gurur duyuyorum. Fazlasıyla hak etti. Kendisinin bu konuda bir teklifi olmadı. Benim özellikle ısrarımla oldu. Çünkü, hizmet etmek isteyenleri yaşarken anmak görevimizdir. Beşiktaş'a bir tek kuruş katkısı olanları bile sırtımızda taşımamız lazım. 
     Beşiktaşlılara bu yakışır.'' 
     
     HİZMET İÇİN YÖNETİCİ OLMAK GEREKMEZ 
     Tesislerin yapımında büyük katkıları bulunan eski başkan adaylarından Nevzat Demir de Beşiktaş'a hizmet etmek için mutlaka yönetici olmak gerekmediğini ifade ederek, şunları söyledi 
     ''Vatandaş olan, Beşiktaşlı olan herkesin yapması gereken, bu bilinç noktası olmalı. Beşiktaş bir çınar ağacıdır. Bir üstyapıdır. 
     Böyle bir yapıda kimse görevden kaçamaz. 
     İnanıyorum ki 2006 yılında milli takımın iskeleti Beşiktaş'ın bu kartal yuvasından çıkacaktır. 2004'te Portekiz'deki Avrupa Şampiyonası'nda da milli takım buradan çıkacaktır. Tesisler Türk sporuna hayırlı olsun.'' 
     





</TEXT>
</DOC>
