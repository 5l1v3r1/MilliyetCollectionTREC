<DOC>
<DOCNO> 79166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/dunya/adun.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aday çok, seçmen yok 
</HEADLINE>
<TEXT>

Fransızlar yeni cumhurbaşkanı için rekor adayla sandık başına gidiyor. Ama eskiyen’ politikacılardan bıkan seçmen, çareyi oy kullanmamakta görüyor... 
     MİNE G. KIRIKKANAT Paris 

     Fransız halkı, 21. Yüzyıl’ın ilk seçimlerinde, bir ay arayla hem cumhurbaşkanlarını hem de milletvekillerini seçecek. Ancak dikkatler şimdilik birinci turu 21 Nisan, ikinci turu 5 Mayıs’ta yapılacak cumhurbaşkanlığı seçimlerine odaklanmış bulunuyor. Fransa, parlamentonun beş yıl, cumhurbaşkanlığı görev süresinin ise yedi yıl olması dolayısıyla düzenli aralıklarla "cohabitation" diye anılan ve devlet başkanı ile hükümetin ayrı siyasal görüşlerle ülkeyi birlikte yönetmek zorunda kaldığı bir iktidar paylaşımını yaşadı. Seçmenler, arayla gidecekleri sandık başında, yedi yıl hüküm süren son cumhurbaşkanı merkez sağ lideri Jacques Chirac’ı yeniden ve beş yıl için ya da çoğul sol hükümet başkanı sosyalist Lionel Jospin’i seçecekler. 
     Oysa söz konusu seçimler tatsız sürprizlerle dolu. Fransızlar, cumhurbaşkanlığı seçim tarihinde ilk kez bir aday enflasyonu yaşıyor ve oylar 16 aday arasında bölünürken, en güçlü iki adayın "taze" bir siyasal öneri sunamaması seçimlere katılım oranını rekor düzeyde düşürecek. Aslında aday enflasyonu da, iktidarda "eskiyen" politikacılardan duyulan hayal kırıklığının bir sonucu. 
     
     Chirac’ın skandalları 
     Seçim kampanyasında Lionel Jospin ile Jacques Chirac’ın adeta aralarında sözleşmişler gibi aynı sloganları kullanmaları ve aynı vaatlerde bulunmaları dikkat çekiyor. Chirac’a yönelik sempati kaybında, Paris Belediye Başkanlığı sırasında yaptığı ve yeni ortaya çıkan "kayıt dışı gelir" skandalları var. Jospin ise, lekesiz dürüstlüğüne karşın karizma eksikliğinden mustarip. 
     Kamuoyu yoklamalarının birbirine zıt olması dolayısıyla başta birçok medya kuruluşu, yapılan anketleri yayımlamama kararı aldı. Üçüncü güçlü aday, her gün değişiyor. Eski savunma ve içişleri bakanı, radikal cumhuriyetçi tutumu nedeniyle halk arasında kısaca "Che" diye anılan Jean Pierre Chevenement ile aşırı sağcı ve ırkçı Jean Marie Le Pen, üçüncü adamlığa oynuyorlar. Ancak hangisinin seçimlerden üçüncü büyük oy oranıyla çıkacağı, tam bir sürpriz olacak. 
     
21 Nisan seçiminin ilginç adayları...      Troçkist Devrimci Komünist Lig adayı Olivier Besancenot, 27 yaşında, yakışıklı bir postacı. Sabahları posta dağıtıp akşamları seçim kampanyasını yürüten Besancenot, özellikle gençler arasında ilgi topluyor ve kamuoyu yoklamaları, ilk kez seçime katılan bu genç adaya, birinci turda yüzde 5 ile 7 arası oy oranı öngörüyor. Christiane Taubira, Fransız seçim tarihinin ilk "siyahi" adayı. 50 yaşında, dört çocuklu bir dul ve Fransız Guyanası milletvekili olan Taubira, yoksul ailenin onuncu çocuğu olarak Guyana’da dünyaya gelmesine karşın, matematik ve ekonomi profesörü unvanı taşıyan bir entelektüel. Sivri dili ile hemen tüm adayların baş belası, ancak güzelliği ve zek sıyla seçimlerin en renkli siması. 
     



 DÜNYA 











</TEXT>
</DOC>
