<DOC>
<DOCNO> 71056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/spor/spo15.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Blackburn silkindi      İNGİLTERE Premier Ligi’nde Blackburn Rovers, Alpay’sız Aston Villa’yı 3 - 0 yenerek 29 puanla ligde kalma umutlarını tazeledi. Rovers’ta Hakan 90 dakika forma giyerken, Tugay 65. dakikada yerini Gillespie’ye bıraktı. Hakan ayrıca 47. dakikada ilk sarı kartını gördü. 
     
Fatih Tekke 2 maç yok      PFDK, Gaziantepsporlu Fatih’e ihraç sonrası hakeme aşırı şekilde spor ahlakına ve centilmenliğe aykırı davranmaktan iki maç ceza verdi. Fatih kırmızı kart gördüğü için cezası toplam üç maça çıktı. Öte yandan Galatasaray’a 1.5, Fenerbahçe’ye 1, Yozgatspor’a 2.5, Kocaelispor’a ise 750 milyon lira para cezası verildi. 
     
Kara’ya dava      GENÇLERBİRLİĞİ yönetimi, Beşiktaş yenilgisinin ardından "Bursa ve Trabzon ile Gençlerbirliği’nin yaptıkları maçlar şikeli" suçlamasında bulunan Yimpaş Yozgatspor Teknik Direktörü Rasim Kara’yı mahkemeye veriyor. Başkan İlhan Cavcav, "Rasim Kara eğer şike yapıldığını ispatlarsa başkan olarak kulübümü Süper Lig’den çekerim. Aksi halde onu futbol camiasından silerim" dedi. 
     
Yeni başkanlar mazbata aldı      SPORDAN Sorumlu Devlet Bakanı Fikret Ünlü dün törenle yeni federasyon başkanlarına mazbatalarını verdi. Böylece Triatlon Federasyonu Başkanı Halil Kılıçoğlu, Halk Oyunları Federasyonu Başkanı Hasan Basri Canlı, Modern Pentatlon Federasyonu Başkanı Ali Gündoğan, Beyzbol Federasyonu Başkanı Kamil Kehale, Çim Hokeyi Federasyonu Başkanı Ali Aytemiz, Kano Rafting Federasyonu Başkanı Perviz Aran ve Herkes için Spor Federasyonu Başkanı Göksel Arsoy resmen görevlerine başladı. 
     



 SPOR 
























</TEXT>
</DOC>
