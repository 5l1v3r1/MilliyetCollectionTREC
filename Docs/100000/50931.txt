<DOC>
<DOCNO> 50931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo06.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınında Terim'in görevden alınmasının yankıları... 
</HEADLINE>
<TEXT>

     Teknik direktör Fatih Terim'in AC Milan'daki görevine son verilmesi İtalyan gazetelerinde manşetlere çıkartılırken, ''Beklenmeyen sonuç, şimşek karar'' yorumunda bulunuldu. 
     Corriere dello Sport Gazetesi, ''Milan Ancelotti'' başlığı altında verdiği haberinde, ''Kırmızı-siyahlıların kulübesinde beklenmeyen sonuç. Galliani, Parma'ya gidecek olan Ancelotti'yi çağırıyor. Berlusconi onay verdi'' denildi. 
     ''Terim'in kötü alın yazısı. İmparatorluk yalnızca 140 gün sürdü'' ifadesi kullanılan haberlerde, kulüp ikinci başkanı Adriano Galliani'nin, ''Hiç kimsede olmadığı kadar güçlü bir kadromuz var. Ama sahada bu süper kaliteyi asla görmedim. Ancelotti, Parma ile anlaşma imzalamak üzereydi. Onu evinde, 1 bardak şarap ve birkaç dilim salam eşliğinde ikna ettim. Ancelotti'ye 1992'de futbolu bırakıp antrenör olunca, bir gün Milan'a geleceği konusundaki sözlü anlaşmayı hatırlattım'' sözleri ön plana çıkarıldı. 
     30 Haziran 2004 tarihine dek AC Milan ile sözleşme imzalayan Carlo 
     Ancelotti'nin, sezon başına 5 milyar İtalyan Lireti yaklaşık 3.6 trilyon lira alacağı bildirildi. 
     Gazetede, ''En kısa zamanda Ümit Davala'nın AC Milan'dan yollanacağı ve SS Lazio'da oynayan Ancelotti'nin FC Juventus'taki zamanlarından tanıdığı Darko Kovaçeviç'in alınacağı'' iddia edildi. 
     Corriere dello Sport Gazetesi Genel Yayın Yönetmeni Italo Cucci de bugünkü ''Milan'ın inanılmaz düşüncesizliği'' başlıklı yazısında, AC Milan Kulübü yönetimini aldığı karardan dolayı eleştirdi. 
     İtalyan gazeteci Alessandro Rialti de Fiorentina'dan yakın tanıdığı biri , Terim ile telefonda kısa bir görüşme yaptığını ve Türk teknik adamın, ''Derinlerde bunu bekliyordum. Perşembe günü dönmem gerekiyordu. Bana çok büyük endişeler varmış gibi gelmiyordu. Ama göreceksin herşey yolunda gidecek, rahat ol'' dediğini yazdı. 
     La Gazzetta dello Sport Gazetesi'nde, ''Terim yollandı Milan Ancelotti'ye'' ifadesini menşetine taşıyarak, ''Juventus'un rızasıyla şimşek karar. Galliani'den atak, Ancelotti Milan'da'' denildi. 
     ''Terim'in anlamsız ateşlerinden sonra istikrar ve somutluk'' başlıklı yorumda, ''Daha ilk günden beri Terim kulüp olan ilişkleri, taktik ve futbolcu seçimiyle eleştiriliyordu. Milan'da uzun süre kalması çok zordu. İmparatorun tutulması için bir seri olumlu sonuçlar gerekiyordu. Perugia ve Torino'nun evlerinde kaybetmek ve Venezia ile kendi sahasında berabere kalmak affedilemez suçlardı ve ipi çekildi'' ifadeleri kullanıldı. 
     AC Milan Kulübü başkanı ve İtalya Başbakanı Silvio Berlusconi'nin ise dün öğleden sonra Carlo Ancelotti'yi arayarak kutladığı belirtildi. 
     Tutto Sport Gazetesi, ''Ancelotti Milan'da '' başlığı altında ''Torino yenilgisi sonrası beklenmeyen sonuç. Terim kovuldu, Berlusconi'nin gözbebeğiyle şimşek anlaşması. Yankılar uyandıracak devrim'' denildi. 
     Gazetede Terim'in görevine son verilmesinin FC Inter-AC Milan derbisi öncesinde alın yazısı olarak yazıldığı öne sürüldü. 
     İtalya'da diğer gazeteler de Fatih Terim'in görevine son verilmesi haberini ilk sayfalarından verdi. 
     La Repubblica, ''Milan, Ancelotti'nin zorluklardan sonraki başarısı. Milan, birşeyler kazanabilir. Ancelotti hiç olmazsa aileden, özellikle de Berlusconi'nin beğendiği biri. Takımdan da büyük kısmından iyi karşılanacak'', ''Terim aniden işinden alındı Milan'ı Ancelotti yönetecek. Parma ile sözleşmesi son anda elinden atan Ancelotti, Galliani'ye 'evet' dedi'', ''Terim'den noel çöreğine veda'' Corriere della Sera, ''Parma'nın yüzünden Terim, Milan'dan gitti'', La Stampa, ''Türk teknik adamın ikinci kez reddedilişi'', Il Giornale, ''İmparator emaneti erken teslim etti. Milan Ancelotti'ye geçiyor'' ifadelerini kullandılar. 
     AC Parma'ya gitmesi beklenen Ancelotti ise AC Milan'a gelmesini, ''Parma için üzgünüm ama yüreğimi dinleyen bir seçim yaptım'' diye yorumladı. 
     






</TEXT>
</DOC>
