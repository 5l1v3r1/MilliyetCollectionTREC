<DOC>
<DOCNO> 55792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/spor/ydanaci.html </URL>
<DATE> 2001/12/06/ </DATE>
<TIME>  </TIME>
<AUTHOR> VEDAT DANACI  </AUTHOR>
<HEADLINE>
Hepsi bir aslan 
</HEADLINE>
<TEXT>

     LUCESCU Barcelona'yı en ince ayrıntısına kadar çözüp, takımını saat gibi işleyen kurguyla sürdü sahaya... Ümit ileride tek kalmasına rağmen orta sahadan istediği desteği buluyordu. Orta sahada defansın hemen önünde hareketli set oluştururken, defans Kluievert ve Rivaldo'nun yüzünü kaleye döndürmüyordu. 
     Barcelona'nın ilk dakikalardan itibaren başlayan baskısını iyi karşılayıp, 5. dakikada Ümit Karan ile golü bulduğumuzda, hiçbir Türk Takımı'na "puan" yüzü göstermeyen Nou Camp'ı sessizlik sardı. Barcelonalı oyuncuların gözü kara baskısı birden bire tedbirli top dolaştırmaya dönüştü. 
     45 dakikalık bir başkaldırışın içine girdi Galatasaray. Her futbolcusuyla güvenli ve isyankardı sahada. Rakibin ününü önemsemeden ayağa paslarla maçın kontrolünü eline geçiren Sarı - Kırmızılı ekip, 41. dakikada ikinci golü bulduğunda, tribünler de ıslıklar başladı. Tam bir şok yaşanıyordu. İspanyolların ukala tavırlarının yerini panik ve sertlikler almaya başladı. 
     Barcelona taraftarı bu sonuç karşısında takımının aleyhine dönmeye hazırdı. İkinci yarı başladığında eğer Galatasaray 10 dakika daha gol yemeseydi tüm stadı arkasına alacaktı. Rexach iki kanat oyuncusu Overmars ve Gerard ile son kozlarını oynadı. 47. dakikada Saviola ilk golü bulduğunda, küllenmeye hazır Barcelona ateşi yeniden parladı. 61. dakikada Capone'nin kırmızı kart görmesi bir anda tüm dengeleri alt - üst etti. İki dakika sonra genç Saviola beraberliği getirdi takımına... 
     Galatasaray takım olarak müthiş bir mücadele verdi. Başta Mondragon ile Ergün olmak üzere, özellikle Kaptan Bülent öne çıkan isimler oldu. Bu inatçı direniş karşısında İspanyolların çabası, hepimizin yüreğini ağzına getiren pozisyonlardan sonra hep boşa çıkıyordu. 
     Hakan Ünsal'ın gördüğü gereksiz kart sonrasında oyundan atılmasıyla maçı dokuz kişi bitiren Galatasaray, Nou Camp'a yeni bir tarih yaftası astı 
     "Sizi Sami Yen'e bekleriz" 
     



 SPOR 
























</TEXT>
</DOC>
