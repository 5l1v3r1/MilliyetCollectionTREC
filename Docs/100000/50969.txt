<DOC>
<DOCNO> 50969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur22.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK ve KESK'in "Ankara yürüyüşü" İstanbul'da mitinge dönüştü 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK ile Kamu Emekçileri Sendikaları Konfederasyonu'nun KESK ortaklaşa düzenledikleri ''Ankara yürüyüşü'' kapsamında Edirne'den yola çıkarak bugün İstanbul'a ulaşan grubun Saraçhane Parkı'ndaki basın açıklaması, Türk-iş, bazı siyasi partiler ve öğrenci gruplarının katılımıyla mitinge dönüştü. 
     İstanbul'a ulaştıktan sonra öğle saatlerinde otobüslerle Vatan Caddesi'ne gelen grup, Türkiye İşçi Sendikaları Konfederasyonu Türk-İş , Özgürlük ve Dayanışma Partisi ÖDP , Emeğin Partisi EMEP 
     ile bir grup üniversite öğrencisinin katılımıyla kortej oluşturarak yürüyüşe geçti. Grup, taşıdıkları ''Küresel eşitlik, adalet, barış'' ve ''Haklıyız kazanacağız'' yazılı pankartlar eşliğinde, slogan atarak, kısmen trafiğe kapatılan cadde boyunca yürüyüşünü sürdürdü. Polisin yoğun güvenlik önlemleri altında Saraçhane Parkı'na ulaşan grup, burada da slogan atmaya devam etti. Daha sonra, CHP'ye ait otobüsün üzerinden gruba hitap eden DİSK Genel Başkanı Süleyman Çelebi, toplumsal muhalefet örgütleri olarak, ülkedeki yolsuzluk, yoksulluk ve savaş politikalarına karşı bu eylemi başlattıklarını söyledi. Çelebi, ''Ülkede esnafın kepenk kapatmasına, emekçinin işten atılmasına, ülkenin savaşa sürüklenmesine, cezaevlerinde binlerce insanın açlığa mahkum edilmesine seyirci mi kalacaktık'' diye konuştu. Sorunun sadece kendilerinin değil, ülkede yaşayan bütün kesimlerin sorunu olduğunu ifade eden Çelebi, mücadelelerinin, 9 Kasım'da Ankara'da bitmeyeceğini, her türlü haksız uygulamaya karşı eylemlerinin devam edeceğini sözlerine ekledi. KESK Genel Başkanı Sami Evren de, IMF politikalarına, soygun düzenine, işsizliğe, yoksulluğa ''hayır'' demek için bu eylemi düzenlediklerini kaydederek, sözlerini, ''Bilimsel eğitimi engelleyen YÖK'e ve dün Küçükarmutlu'da yapılan infaza hayır demek için Ankara'ya yürüyoruz'' şeklinde sürdürdü. Hükümetin, emekçinin taleplerine kulak vermek yerine, çözümü, IMF ve Dünya Bankası'nda aradığını ifade eden Evren, ''Ücretleri düşürmek, üretimi ve yatırımı durdurmak mı çözüm '' dedi. Bu arada, gösteriye katılan bir grup, dün Küçükarmutlu'da, ölüm orucundaki tutuklu yakınlarına yönelik müdahaleyi protesto ederken, alandaki öğrenciler de, YÖK aleyhine çeşitli sloganlar attı. Öte yandan, yürüyüş sırasında, kortejin sonunda yer alan öğrenci grubundan bazı kişiler, yasadışı bildiri dağıttıkları gerekçesiyle polis ekiplerince gözlem altına alındı. Öte yandan, yürüyüşü gerçekleştiren grup daha sonra, Okmeydanı PERPA'da yer alan Aktif Dağıtım Şirketi'nde grevlerini sürdüren işçilere destek ziyaretinde bulundu. 
     






</TEXT>
</DOC>
