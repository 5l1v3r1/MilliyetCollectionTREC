<DOC>
<DOCNO> 78230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/dunya/adun.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FKÖ lideri kendi örgütünün saldırısını eleştirdi 
</HEADLINE>
<TEXT>
Arafat şiddet eylemlerini kınadı 
Filistin lideri, İsrailli sivillere karşı girişilen şiddet eylemlerini ve özellikle de Kudüs saldırısını kınadı. Açıklama, ABD Dışişleri Bakanı Powell’ın talebinin ardından geldi 
     DIŞ HABERLER SERVİSİ 

     İsrail’in iki haftadır Ramallah’taki kararg hının iki odasına sıkıştırdığı Filistin lideri Yaser Arafat, İsrailli sivillere karşı gerçekleştirilen şiddet eylemlerini şiddetle kınadığını açıkladı. Filistin Haber Ajansı WAFA aracılığıyla duyurulan açıklamada, Arafat, "İsrailli sivillere yönelik şiddet eylemlerini ve özellikle de Kudüs’teki son eylemi şiddetle kınıyoruz" dedi. 
     Kudüs’te önceki gün genç bir kadın intihar komandosunun gerçekleştirdiği ve 7 kişinin öldümüne, 89 kişinin de yaralanmasına yol açan saldırıyı, Arafat’ın lideri olduğu El Fetih Örgütü’ne bağlı El Aksa Şehitleri Tugayları üstlenmişti. Filistin liderinin, bizzat kendisine bağlı bir örgüt tarafından gerçekleştirilen eylemi kınaması dikkat çekti. 
     
     Powell, Arafat’la buluşuyor 
     Yaser Arafat, açıklamasında, "İsrail işgal güçlerinin Nablus kenti ile Cenin mülteci kampındaki Filistinli sivillere ve Beytüllahim’deki Kutsal Doğuş Kilisesi’ne karşı giriştiği katliamları da" kınadığını söyledi. Filistin liderinin açıklaması, İsrail’de bulunan ABD Dışişleri Bakanı Colin Powell’ın kendisiyle yapmayı planladığı görüşmeyi Kudüs’teki saldırı nedeniyle ertelemesinin ardından geldi. Powell, Arafat’la dün yapacağı görüşmeyi erteleyerek, olası bir görüşme için öncelikle Filistin liderinin terör eylemlerini kınaması gerektiğini açıklamıştı. Filistin tarafı ise buna karşılık olarak, öncelikle ABD’nin, İsrail’in gerçekleştirdiği katliamları kınaması gerektiğini savunmuştu. 
     Arafat’a ilk anda yanıt vermeyen Amerikan yönetimi, açıklamayı değerlendirdiklerini duyurmakla yetindi. 
     Akşam saatlerinde ise, kınamayı olumlu bulduklarını duyuran ABD Dışişleri Bakanlığı, Powell’ın bugün Arafat’la Ramallah’ta görüşeceğini bildirdi. Arafat’ın açıklamasının "ilginç ve olumlu unsurlar içerdiğini" belirten ABD Dışişleri Söcüsü Richard Boucher, Powell’ın, kınama açıklamasının gerçeğe dönüştürülmesi için Filistin lideri Arafat’ı harekete geçmeye zorlayacağını da kaydetti. 
     
     Toplu mezara mahkeme yasağı 
     İsrail Yüksek Mahkemesi, Cenin mülteci kampındaki çatışmalarda öldürülen Filistinlilerin gömülmesini ikinci bir emre kadar durdurdu. Mahkeme bu kararını, Arap asıllı İsrailli iki milletvekilinin yaptığı başvuru üzerine aldı. Uygulamanın durdurulması kararının iki milletvekilinin sunduğu dilekçenin incelenip sonuçlandırılmasına kadar geçerli olacağı belirtildi. Arap asıllı iki İsrailli milletvekili, İsrail ordusunu Cenin kampında "katliam" yapmakla ve kanıtları yok etmek amacıyla Filistinlilerin cesetlerini toplu mezarlara gömmekle suçladı. 
     



 DÜNYA 











</TEXT>
</DOC>
