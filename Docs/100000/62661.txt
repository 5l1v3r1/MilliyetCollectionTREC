<DOC>
<DOCNO> 62661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/ekonomi/eko05.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiyat yükseldi anlaşma bozuldu 
</HEADLINE>
<TEXT>

Finansbank ile BNP Paribas arasındaki görüşmeler fiyatın iki katına çıkarılması üzerine sonuçsuz kaldı 
     KADİFE ŞAHİN 

     Avrupa’nın en büyük finans gruplarından Fransız BNP Paribas ile Finansbank arasında, banka, Finans Yatırım, Finans Leasing ve diğer mali iştiraklerinin çoğunluk hisselerinin satışı konusundaki görüşmeler olumsuz sonuçlandı. 
     Finansbank’ın büyük hissedarı Fiba Holding borsaya, BNP Paribas ise Reuters’e yaptığı açıklamada görüşmelerin sonuçsuz kaldığını duyurdu. İki kuruluş arasında sürdürülen görüşmelerin sonuçsuz kalmasında, Fiba Holding’in daha önce üzerinde anlaşılan fiyatı iki katına çıkarmasının etkili olduğu öğrenildi. İki grup arasındaki görüşmeler, 30 Haziran 2001’de başlamış, görüşmelere ilişkin gizlilik anlaşması üç kez uzatılmıştı. 
     
     Hisseler taban 
     Görüşmelerin sonuçsuz kalması, grubun halka açık şirketlerine borsada değer kaybettirdi. Grubun hisselerinden Finansbank yüzde 17.31, Finans Leasing yüzde 15.38, Finans Yatırım Ortaklığı da yüzde 8.70 değer kaybetti. Bu arada CNN Türk’ün sorularını yanıtlayan Fiba Holding Yönetim Kurulu Başkanı Hüsnü Özyeğin, kriz döneminde başlayan ve ABD’de 11 Eylül’deki terörist saldırılar sonrası zayıflayan görüşmelerin IMF’nin 10 milyar dolarlık paketi gündeme gelince ciddileştiğini söyledi. 
     Özyeğin, Fransızların ilk görüşmelerde bankanın Avrupa’daki faaliyetleriyle ilgilendiğini, sonra vazgeçtiklerini belirtti. Bankalara kaynak aktarılmasını öngören yasaya da değinen Özyeğin, yasadan yararlanmak için müracaat etmemeyi tercih ettiğini açıkladı. 
     



 EKONOMİ 














</TEXT>
</DOC>
