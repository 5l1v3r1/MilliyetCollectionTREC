<DOC>
<DOCNO> 89471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo15.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Gıda Zirvesi'nde maç pazarlığı... 
</HEADLINE>
<TEXT>

     17. Dünya Kupası finalleri, İtalya'nın başkenti Roma'da toplanan Dünya Gıda Zirvesi'nde de gündeme yerleşti. 
     Toplantıda yan yana oturan Güney Afrika Cumhuriyeti Cumhurbaşkanı Thabo Mbeki ile İspanya Başbakanı Jose Maria Aznar arasında ilginç bir diyalog geçti. 
     Güney Afrikalı lider Aznar'a, Dünya Kupası finallerinde B Grubu'nda yapılacak Güney Afrika Cumhuriyeti-İspanya maçını hatırlatarak, şakayla karışık, ''2. tura yükselmemize yardımcı olmaları için takımınıza emir verin'' ricasında bulundu. 
     Cumhurbaşkanı Mbeki, Reuters'e yaptığı açıklamada, Aznar'ın toplantı sırasında maçı hatırlattığını belirterek, ''Ben de İspanya'nın turu garantilediğini vurguladım ve Bize galibiyet veya en az 1 puan gerekiyor. Bunun için takımınıza talimat verebilir misiniz ricasında bulundum'' diye konuştu. 
     Mbeki, başbakan Aznar'ın buna ne yanıt verdiğini ise açıklamadı. 
     





</TEXT>
</DOC>
