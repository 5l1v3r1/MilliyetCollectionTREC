<DOC>
<DOCNO> 55691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo07.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tamer gelecekten çok umutlu... 
</HEADLINE>
<TEXT>

     Beşiktaş'ın büyük umutlarla Trabzonspor'dan transfer ettiği, ancak sezon başında geçirdiği ağır sakatlık nedeniyle halen takımdan ayrı kalan Tamer Tuna, gelecekten umutlu. 
     Genç futbolcu, Beşiktaş'ın gelecek haftalarda daha da başarılı sonuçlara imza atacağını vurgulayarak, ''Çok iyi bir ekip kuruldu. 
     İlerleyen dönemlerde herkes görecek ki, bu ekip sonuçsal başarılara imza atacaktır'' dedi. 
     Tamer, siyah-beyazlı kulübün resmi yayın organı Beşiktaş Dergisi'ne yaptığı açıklamada, yönetim kurulunun transfer politikasını överek, şunları kaydetti 
     ''Bana göre doğru bir transfer politikası uygulandı. Beşiktaş'ı yönetenler takıma yararlı olmayacak oyuncuları almazlar. Başarılı olmak isteyen, herşeyi Beşiktaş adına yapan bir yönetimimiz var. Gelen her futbolcunun performansı bir olmayabilir. Mesela beni transfer ettiler. Çok şeyler bekliyorlardı. Fakat sakatlığımdan dolayı bunları yaşatamadım. Fakat herkes inansın ki, çok iyi bir ekip kuruldu. 
     İlerleyen dönemlerde herkes görecek ki, bu ekip sonuçsal başarılara da imza atacaktır. Herkesin takdir edeceği bir takım olacağız. Bunu çok inanarak söylüyorum. Çünkü hem yetenekli, hem kişilikli oyuncuların buluştuğu bir takımız.'' 
     
     'İnancımı kaybetmedim' 
     Beşiktaş'a geldiği zaman aklındaki tek şeyin başarılı olmak olduğunu belirten Tamer, ''Sağlıklı olduğum sürece, bu takıma da en iyi şekilde faydalı olacağımı biliyorum'' dedi. 
     Tamer, şunları söyledi 
     ''Düşünceleri bu yönde olan bir oyuncu, başarı için her mücadeleyi verir. Bu gayretimin sonuçlarını almaya başlamıştım. Hazırlık maçlarında ilk 11'e giriyordum. Herşey yolunda gidiyordu bu sakatlık olana kadar. İnsan ister istemez psikolojik olarak kötü bir dönem geçiriyor. Çünkü büyük umutlarla geldim, herkes benden birşeyler bekliyor. Sakatlık sonrası her oyuncunun yaşadığı sorunları yaşadım. 
     Futbolda hep böyledir, oynamadığınız zaman kesinlikle gündemde değilsiniz. Fakat inancımı hiçbir zaman kaybetmedim. Kendimi iyi tanıdığım için de bu sakatlığın üstesinden geleceğimi biliyorum. 
     Kulübüm bana manevi olarak büyük destek veriyor. Bugüne kadarki iyileşme süreci çok iyi gidiyor.'' 
     
     Kazanma isteğiyle doluyum' 
     Sakatlığı nedeniyle takımdan uzak kaldığı dönemlerde bile takım arkadaşlarının yanında olduğunu anlatan Tamer Tuna, daha sonra şu ifadeleri kullandı 
     ''En önemlisi, manevi olarak sürekli takımın yanımda olduğunu biliyorum. Sahadaki arkadaşlarımla aynı inançta, kazanma isteğiyle doluyum. Fakat manevi olarak ne kadar yanlarında olsam da fiziki olarak ayrı olmam, büyük bir üzüntü. Üzüntüyü yaşıyorum ama kendimi olumsuz etkileyecek şekilde, ya da iyileşme sürecimi engelleyecek durumda değerlendirmiyorum. Olabilecek şeydi, oldu. Amaç bundan sonra daha iyi olabilmek.'' 
     
     Taraftara özlem 
     Beşiktaş'ın yeni transferi Tamer Tuna, ''muhteşem'' olarak nitelendirdiği Beşiktaş taraftarının önünde maç yapacağı günleri iple çektiğini anlatarak, şunları kaydetti 
     ''Çaykur Rizespor maçında gördük. Takımın en zor günlerinde, o soğuk havada yine muhteşem bir destek, muhteşem bir taraftar vardı. 
     İnsan zaten onu hissettiğinde içini inanılmaz duygular kaplıyor. 
     Sahanın içinde olup da o coşkuyu hissedememek üzüntü verici. En çok istediğim, taraftarın coşkusunu sahada hissedebilmek, beraber yaşayabilmek.'' 
     






</TEXT>
</DOC>
