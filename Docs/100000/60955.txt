<DOC>
<DOCNO> 60955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/spor/spo03.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’da kördüğüm 
</HEADLINE>
<TEXT>

Galatasaray’da, Abdürrahim Albayrak tarafından Antalya kampına götürülmeyen Mete Razlıklı istifa etmek istedi, ancak Başkan Cansun tarafından engellendi 
     HALİL ÖZER 

     GALATASARAY’DA, Brezilyalı Capitao yüzünden Futbol Şube Sorumlusu Abdürrahim Albayrak ile Dış İlişkiler Sorumlusu Mete Razlıklı arasında yaşanan gerginlik yeni bir kriz yarattı. Mete Razlıklı’nın, Antalya’ya götürülmemesine sinirlenen Lucescu’nun, olaya büyük tepki gösterdiği belirtildi. Rumen hocanın, "Hemen buraya gel" çağrısına olumsuz yanıt veren Mete Razlıklı’nın istifa etmek istediği öğrenildi. 
     BAŞKAN Cansun, Razlıklı’nın bu önerisini geri çevirirken, "Olayı büyütme. Salı günü kampa beraber gideceğiz" dedi. Capitao’dan haberi olan Cansun’un, olayın bu kadar büyümesine neden izin verdiği ise bir türlü çözülemedi. Mete Razlıklı yaşanan gelişmelerle ilgili "Acemi bir insan değilim. Tek başıma adam getirme yetkim de yok. Başkanın da, Lucescu’nun da haberi vardı. Sayın Albayrak’ı da aradım, ancak bulamadım" diye konuştu. 
     
Antrenmana geç kaldılar      BELEK’TE dün sabah yapılan çalışmaya, antrenman sahalarını karıştıran Mondragon, Bülent Akın, Serkan ve Murat Sözkesen yaklaşık 10 dakika geç kaldılar. Bu dört futbolcu, Lucescu’nun 10 şınav cezasından kurtulamadılar. Sert geçen idmanda Perez hafif bir sakatlık geçirdi. Batista’ya sert giren Murat da uyarıldı. Sarı - Kırmızılılar, akşam idmanını ise basına kapadı. 
     
Lucescu kızdı      LUCESCU, Belek kampının ikinci gününde adeta sıkıyönetim ilan etti. Rumen hoca, Osim’in çalıştırıcılığını yaptığı Sturm Graz’ın da aynı antrenman sahasında idman yaptığını görünce, otel görevlilerini yanına çağırarak, bu konuya bir çözüm bulunmasını istedi. Lucescu, "Burası tiyatro değil. Kimse benim taktik idmanımı izleyemez" dedi. Bu arada sezon başında Sturm Graz’dan transfer edilen Fleurquin eski arkadaşlarıyla hasret giderdi. Fotoğraflar Erol Demirkol 
     
Sergen el yakıyor      SİİRT Jetpaspor, Sergen’in bonservisini almaya çalışan Galatasaray’dan 2.5 milyon dolar istedi. Sarı - Kırmızılı yöneticiler, bu oyuncu için yaptıkları görüşmede bu astronomik rakam karşısında şaşkına döndüler. Lucescu ise "Onu ben yarattım. Futbol kalitesiyle böyle bir çıkış yapacağı belliydi. Şimdi, böyle bir ekonomik krizde 2.5 milyon dolar çok büyük para" diyerek işi yönetimin kararına bıraktı. 
     
Cim-Bom tek forvet      ERHAN TELLİ 

     GALATASARAY Teknik Direktörü Lucescu, ikinci yarıda yepyeni bir Galatasaray yaratmayı planlıyor. Rumen antrenör, yöneticilerle yaptığı görüşmede ikinci yarıda takımı tek forvetle oynatacağını açıkladı. Lucescu’nun, Ümit Karan’ı geçtiğimiz yıl forma giyen Jardel gibi forvette tek başına görevlendirmeyi düşündüğü öğrenildi. 
     TECRÜBELİ teknik adamın, sağ kanatta Vitor’u deneyeceğini, Berkant ve Erhan Namlı ikilisini de alternatifler arasına aldığı belirtildi. Orta alanda da revizyona gidecek olan Lucescu, Batista’ya "beyin" görevi verecek. Sergen, Ümit Karan’ın arkasında hem forvete destek olacak, hem de orta alanın yükünü hafifletecek. 
     



 SPOR 


















</TEXT>
</DOC>
