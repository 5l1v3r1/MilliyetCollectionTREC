<DOC>
<DOCNO> 78077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur33.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçı Mine Çayıroğlu'nun kolu niye kesildi 
</HEADLINE>
<TEXT>

     Tiyatro ve sinema oyuncusu Mine Çayıroğlu, evinde geçirdiği kaza sonucu kolunda oluşan cam kesiği nedeniyle Özel Acıbadem Hastanesi'nde ameliyat edildi. 
     Mine Çayıroğlu'nun ameliyatını gerçekleştiren Op. Dr. Ufuk Nalbantoğlu, sanatçının sabaha karşı saat 02.30 sıralarında yakınları tarafından sağ elinin üst kısmından koluna doğru 15 santimetrelik derin bir kesikle hastaneye getirildiğini söyledi. 
     Mine Çayıroğlu'nun kolundaki kesiğin kemiğe kadar dayandığını ifade eden Op. Dr. Nalbantoğlu, damarları ve dokuları hasar gören sanatçının 5 saat süren bir ameliyat geçirdiğini bildirdi. 
     Mine Çayıroğlu'nun babası Şile Belediye Başkanı İhsan Çayıroğlu, Vaniköy'de annesi Atiye Ülkü ile oturan kızının ayağının kayması nedeniyle dengesini kaybettiğini ve kolunun çarptığı kapı camının kırılması sonucu yaralandığını söyledi. 
     İhsan Çayıroğlu, kızının, annesi Atiye Ülkü tarafından hastaneye getirildiğini ifade etti. 
     





</TEXT>
</DOC>
