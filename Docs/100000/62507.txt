<DOC>
<DOCNO> 62507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/spor/spo01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baya tehlikesi 
</HEADLINE>
<TEXT>

Beşiktaş, Afrika Kupası maçlarına gittiği için gözden çıkardığı Tunuslu oyuncuya ceza vermesi ya da sözleşmesini fesh etmesi halinde, FIFA ile karşı karşıya gelecek 
     CEMAL ERSEN 

     SİYAH - BEYAZLI kulübe, Afrika Kupası maçları nedeniyle ülkesine gittiği için gözden çıkardığı Baya’ya ceza verdiği veya sözleşmesini fesh ettiği takdirde FIFA’dan büyük yaptırımlar gelecek. FIFA’nın, oyuncuların statüsü ve transferini düzenleyen 761 sayılı sirkülerinin 41. maddesine göre davranacağı ve para, kınama ile ihtar cezası verebileceği bildirildi. 
     41. MADDENİN, milli maçlar nedeniyle ülkesine giden futbolcuya izin verilmesinin karara bağlandığı ve bu gerekçeyle futbolcuya ceza uygulanamayacağını içerdiği hatırlatıldı. Aynı talimatın 42. maddesine göre kulüp ve futbolcu arasında söz konusu nedenle doğacak anlaşmazlıklarda Futbolcu Statüleri Komitesi devreye girecek. 
     
Nihat’ta geri sayım      REAL Sociedad’a transferi yılan hikayesine dönen Nihat dün sürpriz bir şekilde İstanbul’a gelen İspanyol Kulübü’nün doktoru Eduardo Escobar tarafından kontrolden geçirildi. Yıldız futbolcunun beklediklerinden çok daha iyi durumda olduğunu vurgulayan Escobar, "Sakatlığının bu kadar kısa sürede iyileşeceğini düşünmüyordum" dedi. 
     KULÜP başkanına Nihat hakkında bilgi vereceğini de belirten Eduardo Escobar, "Perşembe günü de birlikte İspanya’ya gideceğiz" diye konuştu. Nihat ise "Beklemekten sıkılmıştım. Artık herhangi bir sorunumun kalmadığı ortaya çıktı. Şuanki tek isteğim biran önce İspanya’ya transferimin sonuçlanması" ifadelerini kullandı. 
     
Vay uyanık vay      MEHMET ÇİFTÇİ 

     BEŞİKTAŞ’IN, Real Sociedad’tan sezon sonuna kadar bedavaya kiralamak için anlaşmaya vardığı Demetradze’nin, sakatlığı yüzünden değil, transfer teklifleri nedeniyle geciktiği ortaya çıktı. Gürcü futbolcuya, Rusya ve ülkesi Gürcistan’dan teklif geldiği ve Sociedad’ın bu fırsatları değerlendirebilmek için işi ağırdan aldığı öğrenildi. 
     İSPANYOL kulübü, Beşiktaş’a kiralık gidişi halinde para kazanamayacağı Demetradze için kapısını çalan Rusya’dan bir kulüp ile Gürcü forvetin eski takımı Dinamo Tiflis’ten iki milyon dolar isterken, cevap için süre kazanmaya çalıştığı bildirildi. Üç hafta önce hafif sakatlanan Demetradze’nin durumunun iyi olduğu ifade edildi. 
     
Krosa kar engeli      Beşiktaş, Belgrad Ormanları’ndaki parkurun karla kaplı olması yüzünden dünkü krosu iptal etmek zorunda kaldı. Günün ilk çalışmasını sabah Fulya Tesisleri’nde koşuyla sürdüren Siyah - Beyazlı ekip, akşam da çift kale maç yaparak hazırlıklarını noktaladı. 
     
Ronaldo kefil      RONALDO’NUN, vatandaşı Mozalli Athirson’a kefil olduğu ortaya çıktı. Holovko, Bac, Onopko ve Julio Cesar’a, pahalı olması nedeniyle sıcak bakmayan yönetimin, gözünü Athirson’a çevirdiği bildirildi. Ronaldo’nun "Havadan, yerden çok iyi. Zeki, çalışkan ve disiplinli" demesine üzerine Daum’un da bu futbolcuya sıcak baktığı ifade edildi. 
     
İlhan müjdesi      ANTALYA kampında sağ ayak bileğinden sakatlanan İlhan Mansız’ın Trabzonspor maçında forma giyeceğinin açıklanması teknik kadroyu sevindirdi. Trabzon’daki dev mücadeleyi, Ecevit’in ABD gezisine katılan Serdar Bilgili dışında tüm yönetimin izleyeceği bildirildi. 1903 Taraftarlar Derneği de Trabzonspor deplasmanına 15 otobüs kaldıracak. 
     



 SPOR 























</TEXT>
</DOC>
