<DOC>
<DOCNO> 83083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo11.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Bouazizi ve Preko tamam... Sıra Baya'da... 
</HEADLINE>
<TEXT>

     Sezonun bitmesinin ardından dış transferde ilk imzayı Tunus Milli Takımı'nın liberosu Bouazizi'ye attıran Gaziantepspor, Beşiktaş'ın serbest bıraktığı Tunuslu orta saha oyuncusu Zübeyr Baya'yı transfer etmeye çalışıyor. 
     Profesyonel Futbol Şube Sorumlusu Asım Atmaz, yaptığı açıklamada, iç transferde sorun yaşamadıklarını, ancak dış transferde aceleci olmadan, ince eleyip sık dokuduklarını söyledi. 
     Birinci Süper Lig'de FIFA talimatlarına göre 23 yaşını doldurmuş 247 futbolcunun serbest dolaşım hakkı kazandığını belirten Atmaz, ''Bu futbolcuların istedikleri kulübe gitme hakları var. Ancak, bonservisi elinde olan bu özgür futbolcular, daha önceden kulüplerin istedikleri uçuk fiyatları kendileri istiyorlar'' dedi. 
     Transfer borsasında fiyatların oturmasını beklediklerini ve aceleleri olmadığını anlatan Atmaz, Haziran ayı sonuna kadar transferleri en iyi şekilde tamamlayacaklarını ifade etti. 
     Bouazizi'den sonra diğer Tunuslu oyuncu Baya'yı transfer etmek için menajeri ile temasta olduklarını kaydeden Atmaz, ''Bu oyuncuyu da mutlaka almak istiyoruz, ancak fiyatının makul ölçülerde olması gerekiyor'' diye konuştu. 
     Preko'nun hafta sonu imza için Gaziantep'te olacağını bildiren Atmaz, Brezilya'dan antrenör Faik Demir'in getirdiği kasette yer alan oyuncuları izlediklerini, teknik direktör Samet Aybaba'nın da görüşü sonrasında karar vereceklerini sözlerine ekledi. 
     





</TEXT>
</DOC>
