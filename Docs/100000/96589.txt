<DOC>
<DOCNO> 96589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko30.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Türkiye'nin dinamik liderlere ihtiyacı var" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Türkiye'nin artık yeni bir vizyona, yeni yaklaşımlara, yeni yüzlere ve dinamik liderlere ihtiyacı bulunduğunu söyledi. 
     Sabancı, ''Çağdaş, gelişmiş, Batı'ya dönük, demokratik Türkiye hülyasını benimsemiş tüm oluşumların, sağ, sol, Ahmet, Mehmet demeden biraraya gelerek merkezde kararsızları da kucaklayacak bir işbirliği veya en azından seçim ittifakı içinde olmaları gereklidir. Kanaatimce Türkiye böyle bir yeni oluşumu arzuluyor'' dedi. 
     Politikadaki yeni gelişmeleri değerlendiren Sakıp Sabancı, Türkiye'nin Cumhuriyet tarihinin hiçbir döneminde bu kadar kritik günler yaşamadığını vurgulayarak, şöyle dedi 
     ''Bıçak sırtında bir ekonomi, titizlikle sahip çıkılması gereken bir ekonomik program, kaçırmak üzere olduğumuz Avrupa Birliği treni, sınırlarımızda savaş rüzgarları eserken Meclisin tatile çıkmasını anlamakta güçlük çekiyorum. 
     Bu nedenle, mevcut parlamentomuzun tarihi bir sorumluluğu vardır. 
     Bir an önce tatilden dönüp Türkiye'yi fakirlikten, güvensizlikten ve çözümsüzlükten kurtaracak kapıyı açmalılar, yani Avrupa ile ilgili uyum yasalarını çıkarmalılar ve ülkeyi istikrara götürecek huzurlu bir seçim ortamını sağlayarak, işsizlere iş yaratacak yeni yatırımların önünü açmalılar.'' Fransa örneğinde görüldüğü gibi Fransa'nın uçurumun kenarından döndüğüne işaret eden Sabancı, Türkiye'nin de istikbalini kurtarabilmek için bir an önce seçim ve siyasi partiler kanunlarında çağdaş düzenlemelerin yapılmasının gerekli olduğunu dile getirdi. 
     Sakıp Sabancı, parlamentodan bu iki konuyu en kısa sürede çözüme ulaştırmalarını beklediklerini kaydetti. 
     
     ''ÜLKEMİZİN YENİ YÜZLERE İHTİYACI VAR'' 
     Bugünlerde seçim tarihinin konuşulduğunu hatırlatan Sabancı, ''Maalesef, yıllardır konuştuğumuz partiler ve seçim kanunu değişikliklerini yapamadan yine bugüne geldik. Yani tekrar yumurta kapıya dayandı. Tekrar altını çizerek vurgulamak, duymak istemeyenlere duyurmak istiyorum ki bu düzenlemeleri yapmadan seçime gitmek, eski kadere razı olmaktır, bizi bir yere vardırmaz'' dedi. Sakıp Sabancı, devamla şunları söyledi 
     ''Hepimiz için, 'ben', 'ailem', 'şirketim' veya 'partim' önceliği geride kalmalıdır. Önce mutlu ve zengin bir Türkiye, daha iyi yaşamı yakalamış, işi aşı olan, morali yüksek 65 milyon Türk insanı, onun için de güçlü ve istikrarlı bir hükümet gereklidir. Bu da ancak Avrupa ile kucaklaşmanın önünü açacak düzenlemelerin yapılması ile mümkündür. Yoksa yine dağ fare doğurur. Yıllar boş yere uçar gider. 
     Ülkemizin artık yeni bir vizyona, yeni yaklaşımlara, yeni yüzlere ve dinamik liderlere ihtiyacı vardır. Çağdaş, gelişmiş, Batı'ya dönük, demokratik Türkiye hülyasını benimsemiş tüm oluşumların sağ, sol, Ahmet, Mehmet demeden biraraya gelerek merkezde kararsızları da kucaklayacak bir işbirliği veya en azından seçim ittifakı içinde olmaları gereklidir diye düşünmekteyim. Kanaatimce Türkiye böyle bir yeni oluşumu arzuluyor.'' 
     





</TEXT>
</DOC>
