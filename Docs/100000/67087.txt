<DOC>
<DOCNO> 67087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo02.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA All Star maçında Kobe şov.. 
</HEADLINE>
<TEXT>

     ABD Profesyonel Basketbol Ligi'nde NBA bu sabaha karşı yapılan ''All-Star'' maçında, Batı Karması, Doğu Karması'nı 135-120 yendi. 
     Philadelphia First Union Centre'da, 19 bin 581 kişinin izlediği karşılaşmada, Batı Karması'nı galibiyete taşıyan isim olan Los Angeles Lakers'ın oyun kurucusu Kobe Bryant, kaydettiği 31 sayıyla gecenin yıldızı olurken, ''En Değerli Oyuncu'' unvanını da elde etti. Bryant, Michael Jordan'dan sonra, bir ''All-Star'' maçında 30 sayının üstüne çıkan ikinci oyuncu oldu. 
     Batı Karması, 51'inci ''All-Star'' maçında 19'uncu galibiyetini elde ederken, Kobe Bryant, 31 sayının yanı sıra 5 ribaunt ve 5 asiste de imzasını attı. Gary Payton'ın 18 sayıyla oynadığı maçta, Tim Duncan 14 sayı ve 14 ribaunt, Kevin Garnett ise 14 sayı ve 12 ribauntla maçı tamamladılar. 
     Batı Karması'nda forma giyen Steve Nash, bir All-Star maçında ilk kez yer alan Kanadalı unvanını elde ederken, sahadan 8 sayıyla ayrıldı. 
     Batı Karması karşısında ''All-Star'' tarihinde 32 galibiyeti bulunan Doğu Karması'nda, sahanın yıldızı, Orlando Magic'ten Tracy McGrady oldu. 24 sayıyla oynayan McGrady, 23 dakika kaldığı sahada yaptığı hareketlerle de, Kobe Bryant'dan sonra gecenin bir diğer yıldızı oldu. 
     Doğu Karması'nda Paul Pierce 19 sayı kaydederken, Ray Allen sahadan 15 sayıyla ayrıldı. 
     Doğu Karması'nda ortaya koyacağı oyun merakla beklenen, Michael Jordan ise 23 dakika sahada kaldığı maçta rakip potaya gönderebildiği 8 sayıyla, hayal kırıklığı yarattı. 6 NBA şampiyonluğu gören, 5 kez ''En değerli oyuncu'' seçilen, NBA tarihinde 30 binden fazla sayı kaydeden ve bir ''All-Star'' maçında ''Triple-double'' yapan ilk ve tek oyuncu olan Jordan, maçın ilk yarısında bomboş pozisyonda kaçırdığı smaçla da eski günlerini arattı. 
     Doğu Karması'nda hayal kırıklığı yaratan bir diğer isim de, geçen yılın ''En değerli oyuncu'' unvanının sahibi Allen Iverson oldu. Geçen yıl oynanan All-Stars maçından 25 sayıyla ayrılan Iverson, 25 dakika sahada kaldığı maçta, sadece 5 sayı kaydedebildi 
     






</TEXT>
</DOC>
