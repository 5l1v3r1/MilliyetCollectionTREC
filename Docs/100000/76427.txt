<DOC>
<DOCNO> 76427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko31.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporluların fındık paketine yansıyan fanatizmi 
</HEADLINE>
<TEXT>

     Fiskobirlik Yönetim Kurulu Üyesi Salih Erdem, Fiskobirlik tarafından Galatasaray, Fenerbahçe, Beşiktaş Kulüpleri'nin renklerini kapsayan fındık paketleri hazırlanırken, Trabzonspor'un renklerine ait poşetin yapılmamasını duygusal bir karar olarak karşıladıklarını söyledi. 
     Erdem, bunların bölgede satışa çıkarılmasına izin vermeyeceklerini bildirdi. 
     Erdem, Trabzon Gazeteciler Cemiyeti'nde düzenlediği basın toplantısında, Fenerbahçe Rüştü Saraçoğlu, İnönü ve Ali Sami Yen Stadı'nın etrafındaki büfecilerin talepleri üzerine, böyle bir projenin Konya'da bir firmaya hazırlatıldığını belirtti. 
     Erdem, ''Bu durum bizi üzmüştür. Türkiyenin 3 büyük takımının renklerine ait poşetler yapılırken, Türkiye'nin 4 büyük takımından biri olan Trabzonspor asla unutulmamalıydı. Bunun yanı sıra Anadolu takımlarının da renklerine ait poşetler üretilmeliydi'' dedi. 
     Konu ile ilgili Fiskobirlik Genel Müdürlüğü'ne yazdığı yazıyla, durumu ilettiğini ifade eden Erdem, şunları söyledi 
     ''Fiskobirlik'in İstanbul kulüplerinin reklamını yapması, bölgemizde birliğimiz aleyhine tepki yaratacaktır. Yapılan bu fındıkların, şimdilik Karadeniz illeri dışında özellikle İstanbul'da piyasaya sürülmesi, Karadeniz takımlarının renklerine ait poşetlerle, fındıklar yapıldıktan sonra her ilin renkleriyle üç takıma ait poşetlerin birlikte piyasaya sürülmesinin daha uygun olacağını düşünüyorum.'' Trabzon'da iki Fiskobirlik marketine ürünlerin gönderildiğini, bunların depolarda bekletildiğini de belirten Erdem, hepsi geldiğinde satışa sunacaklarını, aksi takdirde Trabzon'da bu fındıkları sattırmayacaklarını kaydetti. 
     






</TEXT>
</DOC>
