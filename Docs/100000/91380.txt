<DOC>
<DOCNO> 91380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/yazar/pulur.html </URL>
<DATE> 2002/06/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İstanbul'un karma mahalleleri... 
</HEADLINE>
<TEXT>

     BİR zamanlar İstanbul'da "karma semtler" vardı Hıristiyan, Musevi, Müslüman, Türk, Rum, Ermeni, Yahudi birlikte yaşarlardı. 
     Hüseyin'in karşı komşusu Yani, kapı komşusu ise Agop'tu, Mişon'un evi de sokağın başındaydı. Oturanlar gibi esnaf da karmaydı, "Rum bakkal"ın yanında "Laz bakkal" varsa "Abbas Efendi"nin karşı komşusu da "Kolacı Yorgo"ydu, karşılıklı sataşmalar, laf atmalar bu yaşamın tuzu, biberiydi. 
     Şavaş yıllarında karaborsa alıp yürümüş, babaannemiz piyasada bulunmayan her malın sorumlusunun "Bakkal Tanaş" olduğunu söyler, babamız da "Bırak anne, paranın dini imanı yoktur" diye "Laz Bakkal"ı, "Tanaş Efendi"nin suç ortağı ilan ederdi. 
     
     HAYAT paskalyalarla, bayramlarla, yortularla, merhabalarla kalimeralarla sürüp gider, onların paskalyasında boyalı yumurta tokuşturulur, bizim bayramlarda şeker ikram edilir, hele "Madam Marika"nın sakız tatlısına doyum olmazdı. 
     Gümüş tepsi içinde, gümüş çanak, içi macun kıvamında tatlı, kaşıkla alacaksın, kaşığı küçük bir kaba koyup üstüne bir bardak su içeceksin... 
     Bir tarafta kilisenin çan sesleri duyulur, karşıdan ezan - ı Muhammedi'nin sesi gelirdi. 
     
     MAHALLEDE bir cenaze oldu mu, Müslümanlar kiliseye, Hıristiyanlar, Yahudiler de camiye koşar, başsağlığı dilerlerdi. Doğum da aynı biçimde kutlanır, herkes gücüne göre hediye alıp "Allah analı babalı büyütsün " demeye koşardı. 
     
     BU ortak yaşam "6 7 Eylül faciası"na, gaddarlığına, vahşetine, yağmasına kadar sürdü, Kıbrıs'ı bahane edip, halkı kışkırtan siyasetçiler, alnımızdan kolay kolay silinmeyecek bir leke bırakıp, "27 Mayıs" askeri darbesiyle gittiler. 
     Ama onlarla birlikte İstanbul'un "süsü" olan, "rengi" olan güzel insanlar da çekip gittiler. 
     Hele arkadan 1964 Kıbrıs olayları da gelince... 
     
     BU ortak yaşamın İstanbul'da belirli semtleri vardı, Samatya gibi, Kadıköy gibi, Çengelköy gibi, Ortaköy gibi... 
     Ortaköy'ü sanat ve kültür mahallesi haline getirmek için uğraşan Beşiktaş'ın eski Belediye Başkanı Ayfer Atay, törene Ortaköy'ün imamını, papazını, hahamını alarak gelmiş ve ne demek istediğini, amacını anlatmıştı. 
     Lakin heyhat, onun görevinin son günlerinde Ortaköy "barlar, meyhaneler, restoranlar" mahallesi oldu çıktı, sanat barlarda yapılıyor, kültür meyhanelerde geliştiriliyordu. 
     
     ZATEN bu yazıyı yazmamıza da geçenlerde Milliyet'te çıkan Ortaköy'le ilgili bir haber neden oldu ya 15 Haziran 2002 
     Ortaköy Camii'nin yakınında bir bar açılmış, tabii bar açılınca hoparlörler de sonuna kadar açılmış, camide yatsı namazını kılan cemaat barın önüne gelmiş, "Ayıptır bu, namaz kılamıyoruz " demişler. 
     
     İŞTE, yukarıda anlata anlata geldiğimiz o "karma mahalleler"de ortak yaşamda böyle şeyler olmazdı. 
     Çünkü o mahallelerde sevgi vardı, saygı vardı, "ev alma komşu al " deyimi vardı. 
     Bunların hepsi, güzel insanlar gibi gitti, ne varsa dün de kaldı. 
     
     







Avrupa ve milliyetçilik 


Merhaba ey 76 


Vapura selam 


Çiller Kürtçe dahil anadilde yayın yapılsın 


1 trilyona ne yapılır 


İflasın eşiğine gelmeden olmuyor 


Yeni "üç" mü 


Vakıf üniversitelerinin vizyon arayışı 


Sevilla fırsatı kaçtı, ama... 


Başarıya başarı demem sanatla taçlandırılmayınca... 


Bodrum’da aile zirvesi 


İstanbul'un karma mahalleleri... 


Senegal anıları 


Dünyanın en manzaralı müzesi 


Tercih sizin 


Üçüncü büyük üniversite rektör seçiyor 


</TEXT>
</DOC>
