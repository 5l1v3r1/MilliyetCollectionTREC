<DOC>
<DOCNO> 71329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo04.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar uyarıyor... Kalbi olanlar bu derbiyi izlemesin 
</HEADLINE>
<TEXT>

     Ligde şampiyonluk için büyük önem taşıyan hafta sonunda yapılacak Galatasaray-Beşiktaş derbisi, ''kalpleri zorlayacak'' bir heyecan fırtınası şeklinde geçmeye aday. 
     İstanbul Memorial Hastanesi kalp uzmanlarından Dr. Erdoğan Aygar, Galatasaray-Beşiktaş maçının yüksek tansiyonunun, kalp hastaları için büyük tehlike oluşturabileceğine dikkat çekti. 
     Özellikle, yakın zamanda kalp krizi geçiren hastaların dikkatini çeken Aygar, ''Eğer 6 hafta içinde anjiyo ve by-pass olmuşsanız, maçın sonucunu dahi duymayın. Bu çok tehlikeli olabilir'' dedi. 
     
     "İlaçların dozu arttırılmalı" 
     Dr. Aygar, maçta insanların büyük heyecan yaşadığını kaydederek, kalp hastası olan kişilerin karşılaşmanın oynanacağı gün ilaçlarını daha yüksek dozda almasının gerekliliğini vurguladı. 
     Bu ilaçların kalbin hızını yavaşlattığını söyleyen Dr. Erdoğan Aygar, şöyle devam etti 
     ''Kalp, maç sırasında yaşanan heyecan nedeniyle normalden çok daha fazla yüksek hızla atar. Televizyon başındaki insanlar, maça gidenler mutlaka yanlarında dil altı ilaçlarını almalı. Hatta, bu tür heyecanı yüksek maçlarda hastalar, ilaç dozlarını en az yüzde 50 artırmalı.'' 
     
     35 yaş üstü dikkat 
     Dr. Aygar, hastalığı bilinenlerin yanı sıra 35-40 yaş üzerindeki insanların da maç sırasında dikkatli olmalarının gerektiğini ifade etti. 
     Bu kişilerin bilinmeyen hastalar olduğuna dikkat çeken Dr. Aygar, ''Hiçbir hastalığı olmayan, sapasağlam denilen insanlar dahi maç sırasında yaşadığı heyecan nedeniyle, ani bir damar tıkanıklığı nedeniyle kalp rahatsızlığı yaşayabilir. Özellikle 35 yaş üstü insanlar dikkatli olmalı ve duygularını kontrol altına almalılar. Risk grubunda bulunanlar fazla heyecan yaşamamalı'' diye konuştu. 
     
     "Sevinç daha tehlikeli olabilir" 
     Dr. Erdoğan Aygar, derbi maçlarda yaşanacak olan üzüntünün yanı sıra sevincin dahi kalp krizini tetikleyebileceğini açıkladı. 
     Kalp krizinin sadece üzüntü ile gelmeyeceğini belirten Aygar, duygusal çalkalanmaların, aşırı sevinmenin kalp krizinin yaşanmasına neden olabileceğini vurguladı. 
     Aygar, maç sırasında göğüs ağrısı yaşayan insanların hemen bir yere oturtulması ve ambulans çağrılması gerektiğini belirterek, ''Başka yapılacak bir şey yok. Burada ilk 5 dakika çok önemli. Hemen ambulans çağrılıp ilk müdahale yapılmalı'' diyerek sözlerini tamamladı. 
     






</TEXT>
</DOC>
