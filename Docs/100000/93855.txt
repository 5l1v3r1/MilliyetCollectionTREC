<DOC>
<DOCNO> 93855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/yazar/zbirand.html </URL>
<DATE> 2002/07/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Fogg'un tek suçu takiyye bilmemesiydi... 
</HEADLINE>
<TEXT>

     Karen Fogg'a çok haksızlık ettik. 
     Bunu söylediğimden dolayı, kimlerinin beni diri diri yakmaya çalışacaklarını da gayet iyi biliyorum. Zerre kadar da korkum yok. Zira artık bu toplum doğruların söylenmesini istiyor. Doğruları söyleyenleri de koruyor. Artık şirretlikle prim kazanma ve insanları susturma dönemi bitti. 
     Bundan önceki bir yazımda da anlatmıştım. Karen Fogg benim ve eşim Cemre'nin 30 yıllık arkadaşıdır. Bununla da gurur duyarım. Karşılıklı birbirlerimizin evimizde kaldık. Birlikte tatil yaptık. 
     Yani ben, Karen'i en yakından tanıyanlardan biriyim. 
     Derinliği olan, son derece bilgili, insanları dinlemesini bilen, özellikle itilip kakılanların yanında duran, sosyal adalete çok inanan, müthiş çalışkan kaliteli ve yetenekli bir insandır. 
     Eğer mutlaka bir eksikliğini arıyorsanız, onun için tek söyliyebileceğiniz şey, bildiğimiz anlamda klasik bir "diplomat" olmadığıdır. Görüşlerini evirip çevirip dolaştırmaz. Hiçbir anlama gelmeyen cümleler kurmaz. Bir fikri varsa açıkça ve direkt olarak söyler. 
     Eğer bu bir hata ise, evet hatalıdır. 
     Karen Fogg'un başına gelenler aslında, abuk sobuk bir grubun sansasyon yaratan girişiminden başka bir şey de değildir. Milliyetçilik, Atatürkçülük, Türkiye'nin egemenliğini koruma adına, tamamen kişisel çıkarını düşünen bir garip politikacı ve onun peşine takılmış bir grubun yaygarasından başka bir şey değildir. Oysa bu grubun lideri, zamanında Öcalan'ı yüceltmiş, Kürtlerle federasyon yapılması için kampanyalar açmış, Öcalan'ı kampında çiçeklerle ziyaret edip, partisine katılmaya çağırmıştır. Bundan dolayı partisi kapanmış, Avrupa Mahkemesi'ne başvurup astronomik tazminatlar istemiştir. 
     Ancak "Dün dündür, bugün bugündür" dedikleri için, şimdi tam tersi politikaları destekliyorlar. Ağızlarını açtıkları anda, daha neler neler yaptıklarını zabıtlarla anlatmaya da hazırım. 
     Bunun dışında, Fogg tutumuyla, bazı diplomatlarımızı rahatsız etmiş, derin devleti kızdırmış, AB'ye soğuk bakan grup veya kurumları son derece sinirlendirmiş, medyanın bazı büyük isimlerinin dahi mesafeli durmalarına yol açmıştır. 
     Bütün bunları bilerek yapmamıştır. 
     O Karen Fogg olduğu, bizler de biz olduğumuz için bu noktaya gelmişizdir. 
     Karen Fogg'un nasıl bir insan olduğunu anlatmıştım. Biraz da kendimizden söz edelim. 
     
     Bizler aldatılmak isteriz, takiyyeden hoşlanırız 
     Toplum olarak aldatılmaktan hoşlanırız. 
     "Ben erkek adamımdır. Dobra dobra söylerim" deriz, oysa hiçbir zaman gerçekleri tam olarak duymak istemeyiz. İslamcıları takiyye yapmakla suçlarız, oysa en büyük takiyyeyi laik olanı da, politikacısı da, bilim adamı, hatta gazetecisi de uygular. "Canım doğruları söylemenin de bir yolu yordamı vardır" lafının altında bu gerçekler yatar. 
     Eğer, ister kişisel ister ülkenin geneli için, hele bir yabancı bir şey söyleyecekse, önce sırtımızın okşanmasını, inanmamamıza rağmen ne kadar büyük bir insan veya bir millet olduğumuzun söylenmesini, dünyanın en önemli ülkesi olduğumuzun vurgulanmasını arzularız. 
     Bütün bunları duyduktan sonra, eleştirileri kabul edebiliriz 
     İşte Karen Fogg böyle bir dünyanın insanı olmadığından dolayı kaybetti. 
     PKK'yı en çok eleştiren insandı, PKK'lı olarak nitelendi. Türkiye'nin bölünme anlamına gelecek karar veya söylemlere karşı mücadele etti, bir bölen muamelesi gördü. 
     Eğer Karen Fogg, Ankara'nın sivil- asker koridorlarında sırt sıvazlayıp dolaşşa, Anadolu'da dolaşmak ve daha çok muhabirler ve bir şeyler öğrenmek isteyen muhabirler, köşe yazarlarıyla birlikte olmak yerine, İstanbul'un medya krallarıyla sık sık birlikte olsa başına hiçbir şey gelmezdi. 
     Yalan mı 
     Farklı düşüneniz varsa, hadi yazın bana... 
     Karen Fogg bugünlerde ülkemizden ayrılacak. 
     Bir daha onunla belki de hiç karşılaşmayacağız. Üstelik Avrupa Birliği Komisyonu'ndan da ayrılıyor. İsveç'in en prestijli sivil toplum örgütlerinden birinin başına geçiyor. Belki de gerçek yerini buluyor. İnandığı fikirleri, hiçbir kısıtlamayla karşılaşmadan, daha da özgür şekilde açıklayabilecek. 
     Bu konuda benim görüşlerimi paylaşanlar adına da Karen Fogg'a, Türkiye- AB ilişkilerine katkılarından, bir grup insanı aydınlattığından ve bu ülkeye verdiği önemden dolayı teşekkür etmek isterim. 
     Goodbye Karen and goodluck... 
     







Yetmez mi, ananın içtiği pekmez mi 


Durmuş Vakfı 2 


Odalar Birliği’nin önerileri 


Hükümetle DSP’de geçiş dönemi ve seçim 


DMG yaklaşımı 


Yurtdışı eğitim ille de gerekli mi 


Kim haklı 


AB niyeti lafta, reformlar rafta 


Gazetenin doğum sancısı 


Bankalar Fon’a, holdingler Yaklaşım’a 


Basın ve kamuoyu... 


AB, Kıbrıs, Alman deneyimi 


Para karşılığı haber dediğin böyle olur 


Tarih uçar, insan kalır 


Muhasebe hilesi Ayşe Hanım Teyzemi de etkiliyor 


</TEXT>
</DOC>
