<DOC>
<DOCNO> 82381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun13.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız siyasetinde yeni dönem. Jospin istifa ediyor 
</HEADLINE>
<TEXT>

     Fransa'da Jacques Chirac'ın 2. kez cumhurbaşkanlığına seçilmesiyle siyaset dünyası da yeni bir döneme giriyor. 
     Cumhurbaşkanlığı seçimlerinin birinci turunda büyük hezimete uğrayan Lionel Jospin'in bugün Elyseee Sarayı'na giderek, Chirac'a istifasını sunması bekleniyor. 
     Chirac'ın yine bugün, 9 ve 16 Haziran'daki genel seçimlere kadar görev yapacak bir başbakan atayacak. 
     Jean-Pierre Raffarin, François Fillion, Nicolas Sarkozy, Philippe Douste-Blazy ve Antoine Rufenacht, Chirac'ın başbakan olarak atayacağı adaylar arasında yer alıyor. 
     Chirac'ın, başbakanı tayin etmesinden hemen sonra hükümet üyelerinin de açıklanması bekleniyor. Chirac'ın dört adaydan birini başbakanlık görevine getirirken, diğer üç adaya ise bakanlar kurulunda önemli görevler vereceği tahmin ediliyor. 
     
     ASALA AVUKATI, ADALET BAKANI OLABİLİR 
     Öte yandan, terör örgütü ASALA'nın bir dönem avukatlığını yapan ve Türk düşmanlığı ile tanınan Ermeni asıllı Patrick Deveciyan'a yeni hükümette Adalet Bakanlığı görevi verilme şansının yüksek olduğu bildirildi. 
     Jacques Chirac, seçim sonuçlarının açıklanmasından sonra yaptığı açıklamada, yeni atanacak kabinenin ''görev hükümeti'' olacağını belirtmiş ve seçimlere kadar özellikle güvenlik ve asayiş konusunda gerekli tedbirlerin alınacağı mesajını vermişti. 
     Öte yandan, Sosyalist Parti'nin, Lionel Jospin'in siyaseti bırakma kararından sonra ciddi bir lider arayışı içine girdiği bildirildi. 
     Fransa'nın eski Çalışma Bakanı Martine Aubry, parti liderliği için en fazla şans tanınan adaylar arasında yer alıyor. 
     Öte yandan, Sosyalist, Yeşil ve Komünist Parti'den bir grup milletvekili, seçimlere kadar sol partilerin tekrar toparlanabilmesi için yeni girişim başlattı. 
     
     GENEL SEÇİMLER 
     Sofres araştırma merkezinin, cumhurbaşkanlığı seçimlerinin birinci turunda elde edilen sonuçları dikkate alarak yaptığı tahmine göre, genel seçimler sonucu sağ partilerin mecliste 301, sol partilerin ise 252 sandalyeye sahip olması bekleniyor. 
     Yine aynı tahmine göre, 1988 yılından bu yana meclise giremeyen aşırı sağcı parti, genel seçimlerden sonra iki sandalye ile temsil edilme imkanına sahip olacak. 
     Merkez sağ partilerin genel seçimleri alması halinde, Fransa'da sağcı bir cumhurbaşkanı, merkez sağ üye sayısının fazla olduğu bir meclis ve yine sağ sandalye sayısının fazla olduğu bir senato görev yapıyor olacak. 
     Cumhurbaşkanının önemli yetkileri bulunduğu, bir anlamda yarı başkanlık sisteminin geçerli olduğu Fransa'da, hükümet ve cumhurbaşkanının farklı eğilimlerden olması nedeniyle ortaya çıkan anlaşmazlıklar, kamuoyunda eleştirilere hedef oluyordu. 
     Jospin, cumhurbaşkanı ve hükümetin aynı eğilimden olmasını bir anlamda garanti altına alabilmek için, iki seçimin de aynı zamanda yapılması önerisini getirmişti. Jospin'in önerisi üzerine, 2000 yılında düzenlenen bir referandumla cumhurbaşkanlığının süresi 7 yıldan 5 yıla indirilmişti. 
     





</TEXT>
</DOC>
