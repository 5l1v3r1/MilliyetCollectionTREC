<DOC>
<DOCNO> 83944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/soneko26.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay "Acı reçetenin siyasi faturasını üzerimize aldık" 
</HEADLINE>
<TEXT>

     Devlet Bakanı Tunca Toskay, Türkiye'nin zor günlerden geçtiğini belirterek, bu sıkıntıların giderilmesi için uygulanan politikaların da acı reçete niteliğinde olduğunu söyledi. Toskay, acı reçete kavramının siyasi faturasını hükümetin üstlendiğini kaydetti. 
     Devlet Bakanı Toskay, Manisa'nın Salihli İlçesi'nde bu yıl dördüncüsü düzenlenen Tarım Teknolojileri ve Hayvancılık Fuarı'nın açılışına katıldı. Tunca Toskay, düzenlenen törende yaptığı konuşmada, Türkiye'nin sıkıntılı günlere bir günde gelmediğini, bunun yılların birikimi olduğunu söyledi. Hükümet olarak sıkıntıların çözümlenmesi için program uyguladıklarını anlatan Toskay, şöyle devam etti 
     ''İcraatlarımızın bir kısmının acı reçete olarak adlandırılğını biliyoruz. Ama acı reçetenin riskini ve siyasi faturasını hükümet olarak biz üstümüze aldık. Piyasaları yakından takip ediyoruz. 
     Üreticilerimizin mağdur olmaması için örneğin ayçiçeği fiyatlarının Türkiye'de yükselmesini, gümrük vergilerini indirerek durdurduk. 
     Mısırda da gümrük vergisini gerektiğinde yükseltiyor, gerektiğinde sıfırlıyoruz. Çiftçilerimize yeni bir destekleme sistemi başlattık.'' MHP Manisa Milletvekili Ali Serdengeçti ise tarım fuarlarının üreticileri yeni teknolojilerle buluşturduğunu bildirdi. 
     Ziraat Odası Başkanı Ahmet Can da, tütüne alternatif ürün çalışmalarında yol alındığını, hayvancılığı teşvik için de damızlık koç dağıttıklarını kaydetti. 
     Devlet Bakanı Toskay, fuarın açılışını yaptıktan sonra katılımcı 65 firmanın standlarını gezdi. Toskay, fuar kapsamında düzenlenen damızlık hayvan yarışmasında dereceye giren ''Betül'' isimli buzağıyı yetiştiren Abdül Özkalan'a da bir plaket verdi. 
     Salihli Tarım Teknolojileri ve Hayvancılık Fuarı'nın dört gün süreceği belirtildi. 
     Toskay, açılışın ardından MHP Salihli İlçe örgütünü de ziyaret etti. 
     





</TEXT>
</DOC>
