<DOC>
<DOCNO> 60009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko20.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 1 yaşında... 
</HEADLINE>
<TEXT>

     Avrupa Birliği'nin ortak para birimi Euro, tedavüldeki birinci yılını bugün doldurdu. 
     1 Ocak 2002 tarihinde kullanılmaya başlanan Euro, Avrupa ile saat farkı nedeniyle dünya ticaretinde resmi olarak ilk kez Avrupa'dan da önce Avustralya'da kullanıldı. 
     Euro'ya ulaşılan yolda ilk adım, 1950 yılında Avrupa Ödeme Birliği'nin kurulmasıyla atıldı. Avrupa Topluluğu'nun AT Avrupa Birliği'ne AB dönüşmesiyle Ecu'nun yerini Euro aldı. 
     l Ocak 1999'da, katılımcı devletlerin kendi aralarında geçerli döviz kurlarının yerini bir daha geri alınamaz bir biçimde belirlenen kambiyo kurları aldı ve o tarihten sonra Avrupa Merkez Bankası, Avrupa Birliği'nde para ve kurlarla ilgili tüm siyasi kararları alan yetkili organ haline geldi. 
     Euro'nun dolaşıma sokularak, tarihin en büyük para takas operasyonunun gerçekleşmesi ise hem organizasyon hem de lojistik açıdan zor bir görev olarak Avrupa'nın karşısında bulunuyordu. 
     Bu operasyonda 640 milyar Euro değerinde 4.5 milyar banknotun, 50 milyar adet madeni paranın basımı gerçekleştirildi. Euro banknotları birbirine uzunlamasına yapıştırılması durumunda bu kağıttan köprüyle aya dört kez gidilip gelinmesi mümkün olabilecekti. 
     Sadece Almanya'da toplam değeri 150 milyar Euro olan 2.5 milyar Euro banknotu dolaşıma sokuldu. Dolaşıma sokulması gereken 15.5 milyar adet madeni paranın toplam değeri 4.8 milyar euro, toplam ağırlığı ise 70 bin tondan fazlaydı. 
     
     MALLAR YENİDEN ETİKETLENDİ, SÖZLEŞMELER YENİLENDİ 
     12 AB ülkesinin ulusal para birimlerini dolaşımdan kaldıran operasyonda, Hollanda Florini 28 Ocak 2002, İrlanda Lirası 9 Şubat 2002 ve Fransız Frangı 17 Şubat 2002 tarihlerinde Alman Markı, Avusturya Şilini, Belçika Frangı, Fin Markkası, İspanyol Pezetası, İtalyan Lireti, Lüksemburg Frangı, Portekiz Esküdosu ve Yunan Drahmisi ise 28 Şubat 2002 tarihinde tedavülden kaldırılarak müzede yerlerini aldı. 
     Perakende ticarette de bütün mallar yeniden etiketlendi, şirketler muhasebelerini, fiyat listelerini ve maaş bordrolarını yeniden düzenledi, resmi daireler yeni formlar bastırdı, sigorta kurumları ve ev sahipleri sözleşmeleri yeniden hazırladı. 
     Almanya, markından, Fransa, Belçika ve Lüksemburg frangından, Hollanda florininden, İrlanda lirasından, İspanya pezetasından, Portekiz esküdosundan, İtalya liretinden, Yunanistan drahmisinden, Finlandiya markkasından ve Avusturya şilininden kendi hür iradeleriyle vazgeçerek ortak bir para birimi yarattılar. 
     1 Ocak 2002'den itibaren 300 milyon Avrupalı tarafından kullanılmaya başlanan Euro, Avrupa ile saat farkı nedeniyle dünya ticaretinde resmi olarak ilk kez Avustralya'da kullanıldı. 
     
     SERBEST PİYASA EURO'YA ''YUMOŞ'' DEDİ 
     Türkiye'de ise dolaşıma çıktığı ilk gün Avrupa'nın tek para birimini satın almak ya da fiyatını öğrenmek isteyenler yoğun talep yarattılar. 
     İstanbul serbest piyasada ''Yumoş'' adı verilen Euro'nun ilk günlerde döviz büfeleri ve ayaklı borsadaki alış satışı çok sınırlı seyretti ancak daha sonraki günlerde derinlik kazandı. 
     Böylece, ayaklı borsada Dolar'ın tam, Mark'ın çeyrek, İngiliz Sterlini'nin kraliçe, Hollanda Florini'nin gül, İsviçre Frangı'nın çikolata gibi takma adlarla anıldığı piyasanın yeni üyesi, ''Yumoş'' adıyla Euro oldu. 
     





</TEXT>
</DOC>
