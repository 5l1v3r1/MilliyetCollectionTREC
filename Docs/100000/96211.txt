<DOC>
<DOCNO> 96211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/siyaset/siy06a.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoparka geçit yok 
</HEADLINE>
<TEXT>

Çiçeği burnunda Kültür Bakanı Suat Çağlayan, Ortaköy’de yanan Gaziosmanpaşa İlköğretim Okulu’nun asla otopark olamayacağı’ şeklinde karar alındığını açıkladı 
     ÖMER ERBİL İstanbul 

     Kültür Bakanı Suat Çağlayan, İstanbul 3 Numaralı Kültür ve Tabiat Varlıklarını Koruma Kurulu’nun, Ortaköy’de yanan Gaziosmanpaşa İlköğretim Okulu’yla ilgili olarak, "O bölgenin hiçbir zaman otopark gibi başka amaçla kullanılmaması gerektiği" yönünde karar aldığını bildirdi. 
     Çağlayan, kurulun "restitüsyon, restorasyon projelerini bekleme ve gelecek projeye göre gerekli çalışmaları yapma" kararı aldığını belirterek, bununla birlikte zarar görmemiş olan eserlerin olduğu gibi korunacağını vurguladı. Çağlayan, "Çok önemli bir karar daha alındı. O bölgenin hiçbir zaman başka amaçla, otopark gibi kullanılmaması gerektiği kararı aldılar" dedi. 
     
Herkesin dikkatine      Kararın bir uyarı niteliği taşıdığına işaret eden Çağlayan, sözlerini şöyle sürdürdü "Başka kurumların kullanımına verilmiş tarihi eserlerimizin veriliş amaçları dışında hiçbir şekilde kullanılmaması konusuna özen gösterilmesine dikkat çekiliyor. Okula verdiğiniz bir kültür varlığını, aynı zamanda otopark yeri olarak kullanmamak gerektiği gibi. Türkiye’nin çeşitli yerlerinde, okulların kullanımına verilen tarihi eserler yaz aylarında gelir amacıyla otopark olarak kullanılabiliyor. Elbette bu bir gereksinimden doğmaktadır, ama sonuçları bazen çok acı olabilmektedir." 
     
Yetki kurulun elinde      Koruma kurullarının, tarihi eserlerin korunmasını izlemekle görevli olduğunu vurgulayan Bakan suat Çağlayan, bu kurulların, aksine bir uygulama gördükleri takdirde tahsisi kaldırma yetkisine sahip olduklarını kaydetti. 
     Yanan okulu önceki akşam ziyaret ettiğini belirten Çağlayan, izlenimlerini de şöyle aktardı 
     
Eskisinden güzel olacak      "Tavan çökmüştü. En alt kat sular içindeydi. Maalesef epey zarar görmüş kısım var. Şükür ki, 3 No’lu kurulumuz bu işin düzeltilebileceği, en azından zarar görmemiş kısımların aynen korunarak, binanın restore edilebileceği kararına varmıştır. Bu da eski haline gelebileceği anlamını taşıyor. Bu nedenle bekleyeceğiz. Belki eskisinden daha güzel ortaya çıkacaktır. İçeri girdiğimde bir piyano gördüm. Herhalde eski bir piyanoydu. Hiç zarar görmemişti. Bu nedenle bir şey olur mu diye tedirgin oldum. Ama polisler orada nöbet tutuyorlardı. Bugün alınacaktır zannediyorum." 
     
Çağlayan’dan Hazinses’e ziyaret      ÖMER ERBİL İstanbul 

     Kültür Bakanı Suat Çağlayan, Göztepe’deki Semiha Şakir Huzurevi Yaşlı Bakım ve Rehabilitasyon Merkezi’nde kalan sanatçı Sami Hazinses’i ziyaret etti. Çağlayan, elini öptüğü ve kendisine her türlü yardımın yapılacağını söylediği Hazinses’e "Siz gençliğimizin neşesisiniz. Sizin filmlerinizle büyüdük" dedi. Evlatlığı Mehmet Hazinses ise, babasının Beyoğlu’nu görmeden yapamadığını, bu nedenle sık sık huzurevinden kaçtığını, sağlık sorunları nedeniyle toplam 2-3 bin dolar borçları olduğunu, bunun kapatılması halinde rahat edeceklerini dile getirdi. Bunun üzerine Çağlayan borçların ödenmesi için yetkililere talimat verdi. Çocuk doktoru olan Çağlayan, huzurevi sakinlerine tavsiyelerde bulundu. 
     



 SİYASET 

















</TEXT>
</DOC>
