<DOC>
<DOCNO> 83578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/soneko05.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alt - üst memur arasındaki uçurum büyüdü.... 
</HEADLINE>
<TEXT>

     Kamuda alttakiler ile üsttekiler arasındaki maaş uçurumu giderek büyüyor. Geçen yıl sonunda en düşük memur ile genel müdür arasında 6.1 kat olan maaş farkı, günümüzde 7.1 kata yükseldi. 
     Maliye Bakanlığı verilerine göre, geçmişte uygulanan düşük dereceli memura yüksek, daha üstteki memura düşük oranlı zam politikalarıyla bir miktar kapanan maaş farkı makası, son yıllarda yeniden açılmaya başladı. Bu yıl bazı kamu görevlilerine verilmeye başlanan görev tazminatları da farkın büyümesine yolaçtı. 
     Sadece son 5 ayda genel müdür ile 15'in 1'indeki en düşük dereceli bir devlet memuru arasındaki maaş farkı 6.1 kattan 7.1 kata çıktı. 
     Bu dönemde genel müdür ile üniversite mezunu olup da işe yeni başlayan 9'un 1'indeki bir devlet memuru arasındaki maaş farkı da 5.8'dan 6.8 kata ulaştı. 
     Aynı şekilde genel müdür ile bir öğretmen arasında geçen yıl Aralık'da 4.2 kat olan maaş farkı 4.9 kata, genel müdür ile polis memuru arasında 3 kat olan fark da 3.5 kata yükselirken, genel müdür ile doktor arasında 2.9 kat olan fark da bu ay 3.4 kat olarak gerçekleşti. 
     Bu arada üniversitelerde bir profesör ile araştırma görevlisi arasındaki maaş farkı da 2.4 kat seviyesinden 3.3 kata çıktı. 
     Öte yandan memur maaşlarına enflasyon nedeniyle yapılan yüzde 2.5'luk zam, 15 Mayıs Çarşamba günü Mayıs ayı maaşlarıyla birlikte 
     memurlara ödenecek. Söz konusu zam, en alttaki bir memura 6 milyon 810 bin, genel müdüre ise 48 milyon 780 bin lira maaş artışı getirecek. 4 aylık enflasyonun yüzde 10.7'ye ulaşması ve böylece memur maaşlarındaki yüzde 10'luk zammı geride bırakması sonrasında, yüzde 2'lik refah payıyla birlikte memurlara verilen yüzde 2.5'luk zam, toplam zam oranını yüzde 12.7'ye yükseltecek. Mayıs ayı maaşlarında, aylık katsayı 31 bin 60, taban aylık katsayısı 202 bin 800, yan ödeme katsayısı da 9 bin 865 olarak alınacak. Yeni düzenleme sonrasında en düşük memur maaşı 279 bin 100 lira, genel müdür maaşı da 1 milyar 994 milyon 110 bin lira olacak. Yüzde 2.5'luk zam sözleşmelilerin yanısıra memur emeklilerine de aynen yansıyacak. Zam sonrası 7'nin 9'undan maaş alan bir memur emeklisinin eline 302 milyon 260 bin lira, genel müdür emeklisinin eline de 1 milyar 541 milyon 310 bin lira geçecek. 
     





</TEXT>
</DOC>
