<DOC>
<DOCNO> 72326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun01.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi ilk kez "Filistin ve İsrail devleti" dedi 
</HEADLINE>
<TEXT>

     Birleşmiş Milletler Güvenlik Konseyi dün gece Ortadoğu hakkında 1397 sayılı kararı kabul ederken ilk kez ''Filistin ve İsrail diye iki devlet'' ifadesini kullandı. 
     ABD tarafından sunulan, 14 ülke tarafından kabul edilen ve daimi üye olmayan Suriye'nin çekimser kaldığı kararda ''Filistin ve İsrail tanınmış ve güvenli sınırlar içinde yan yana yaşayan iki devlet'' ifadesi kullanılırken, ''terörün, provokasyonun ve yıkımın her türlüsü dahil, bütün şiddet eylemlerinin acilen son bulması'' isteniyor. 
     Kararda ''İsrail ve Filistin tarafları ve yöneticileri, siyasi çözüm bulmak amacıyla müzakerelere dönmek için Tenet planının ve Michell raporundaki tavsiyelerin uygulanmasına yönelik işbirliği yapmaya'' davet edilirken, ''bölgede şiddetin durdurulması ve barış sürecinin yeniden işlerlik kazanması için taraflara yardım edenler ile Genel Sekreter Kofi Annan'ın çabalarına destek verildiği'' ifade ediliyor. 
     Kararda, İsrail'in işgal ettiği topraklardan çekilmesi karşısında Arap ülkelerinin İsrail'i tanıyacağı konusundaki planı sunan Suudi Arabistan veliaht prensi Abdullah Bin Abdülaziz'in katkılarından duyulan memnuniyet ifade edildi. Kararda, ABD'nin Ortadoğu özel temsilcileri, AB ve BM özel koordinatörü ve Ortadoğu'da adil ve kalıcı barış için çaba sarfeden ve buna ön ayak olan diğer ülkelerin diplomatik çabalarının da taktirle karşılandığı belirtiliyor. 
     Kararda, Konsey'in ''dosyanın takibinde olacağını'' ifade ettiği belirtildi. Kararın önsözünde, Konsey'in Eylül 2000'den bu yana bölgede tırmanan trajik şiddet olayları, kısa bir süre önce meydana gelen saldırılar ve ölenlerin sayısının giderek artmasından duyduğu ciddi endişe ifade edildi. Sivillerin yaşamlarının güvence altına alınmasının gerekliliğinin altının çizildiği kararda, uluslararası toplum tarafından tanınan insan haklarına saygı gösterilmesi konusunda ısrar ediliyor. 
     Konsey'in daimi üyesi olmayan Suriye'nin oylamaya katılması için gizli pazarlıkların son ana kadar sürdüğü belirtilirken Suriye temsilcisi Mikhail Vehbi, ülkesinin çekimser kalmasını, ''kararın zayıf olması ve İsrail işgali meselesinin kararda yer almaması'' olarak açıkladı. 
     






</TEXT>
</DOC>
