<DOC>
<DOCNO> 57537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur19.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karısını ve kızını döven sarhoşu cezaevi arkadaşı öldürdü 
</HEADLINE>
<TEXT>

     Antalya'da, alkol aldıktan sonra karısını ve kızını döven pazarlamacı, olaya şahit olan cezaevi arkadaşı tarafından bıçaklanarak öldürüldü. 
     Alınan bilgiye göre, Antalya'nın Fatih Mahallesi'ndeki evinde, cezaevi arkadaşı Ramazan Baki Özdemir 28 ile alkol aldıktan sonra, önce karısı Lütfiye Sipahioğlu'nu ve ardından üvey kızı Yaprak'ı döven Muhammet Feiz Sipahioğlu 35 , olaya sinirlenen Özdemir tarafından bıçaklandı. 
     Sipahioğlu, vücuduna aldığı derin bıçak darbeleri sonucu olay yerinde hayatını kaybederken, olaydan sonra kaçan Ramazan Baki Özdemir, Cinayet Bürosu ekiplerince yakalandı. 
     Temizlik malzemeleri pazarlamacılığı yaptığı bildirilen Muhammet Feiz Sipahioğlu'nun, daha önce de 2 kez evlenip boşandığı öğrenildi. 
     Polis, Sipahioğlu'nun darp, Özdemir'in ise ruhsatsız silah taşıma suçundan 1999 yılında Antalya Cezaevi'nde kaldıklarını bildirdi. 
     






</TEXT>
</DOC>
