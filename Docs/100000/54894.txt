<DOC>
<DOCNO> 54894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko06.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın üçüncü çeyreğinde ekonomi yüzde 8.5 küçüldü 
</HEADLINE>
<TEXT>

     Bu yılın ikinci üç aylık döneminde yüzde 11.4 gibi rekor bir düzeyde küçülerek "dibe vuran" Türkiye ekonomisindeki, küçülme hızı temmuz-eylül aylarını kapsayan üçüncü çeyrekte yüzde 8.5'e kadar geriledi. Yılın ilk dokuz aylık döneminde, geçen yılın aynı dönemine göre yaşanan küçülme ise yüzde 8.3 düzeyinde hesaplandı. 
     DİE, 2001 yılının üçüncü üç aylık dönemi ve yılın ilk dokuz aylık dönemine ilişkin gayri safi milli hasıla gelişmelerini açıkladı. 
     Buna göre, bu yılın ocak-mart aylarını kapsayan birinci çeyreğinde yüzde 4.4, nisan-haziran aylarını kapsayan ikinci çeyreğinde yüzde 11.4 olan küçülme, üçünçü üç aylık dönemde yüzde 8.5 olarak gerçekleşti. 
     Yılın üçüncü çeyreğinde, cari fiyatlarla 61 katrilyon 787 trilyon liralık, 1987 yılı fiyatlarıyla ise 35 trilyon 
     11 milyar liralık gayri safi milli hasıla oluştu. Reel 
     olarak bir önceki yılın aynı dönemine göre yüzde 8.5 küçülen milli gelirde cari fiyatlarla artış ise yüzde 52.5 olarak hesaplandı. 
     Üçüncü çeyrekte, tarım sektörü sabit fiyatlarla yüzde 4.5, sanayi sektörü yüzde 9.2, inşaat sektörü yüzde 8.8, 
     ticaret sektörü yüzde 7.3, ulaştırma ve haberleşme sektörü yüzde 4.5, mali kuruluşlar yüzde 9.2, serbest meslek ve hizmetler sektörü yüzde 7.6, ithalat vergisi yüzde 27.9 oranında daralırken, konut sahipliğinde yüzde 2.1, devlet hizmetlerinde ise yüzde 2.3 oranında büyüme yaşandı. Üçüncü çeyrekte sektörlerde yaşanan bu gelişmelerden sonra gayri safi yurt içi hasıla bir önceki yılın aynı dönemine göre yüzde 7.1 oranında küçüldü. Ülkeden yaşanan sermaye çıkışının sürmesi ve işçi dövizi girişlerindeki düşüş nedeniyle GSMH'deki küçülme ise yüzde 8.5'i buldu. 
     
     Dokuz aylık küçülme 

     Bu yılın ilk dokuz aylık döneminde ise gayri safi milli hasıla cari fiyatlarla 125 katrilyon 290 trilyon lira düzeyinde gerçekleşti. 1987 yılı fiyatlarıyla ise 82 trilyon 182 milyar liralık gayri safi milli hasıla yaratıldı. Ocak- 
     Eylül döneminde gayri safi milli hasıla cari fiyatlarla yüzde 8.3 oranında küçülürken, cari fiyatlarla büyüme ise yüzde 40 olarak hesaplandı. Ortalama fiyat artışlarını gösteren zımmi fiyat deflatörü yüzde 52.8 olarak gerçekleşti. 
     
     Sektörlerdeki gelişmeler 

     Ocak-Eylül döneminde tarım sektörü geçen yılın aynı dönemine göre yüzde 3.2 oranında küçülürken, sanayi sektöründeki küçülme yüzde 6.7, inşaat sektöründeki küçülme yüzde 7.5 ticaretteki küçülme yüzde 7.3 oldu. Bu dönemde ulaştırma ve haberleşme sektörü yüzde 5,5, mali kuruluşlar yüzde 8.2, serbest meslek ve hizmetler yüzde 6.5, ithalat vergisi ise yüzde 23.9 oranında küçülme yaşadı. Konut sahipliği yüzde 2.1, Devlet hizmetleri yüzde 2.9 ve kar amacı olmayan kuruluşlar yüzde 0.3 oranında büyüme kaydetti. 
     Sektörlerdeki bu gelişmelerden sonra Türkiye'nin gayri safi yurt içi hasılası yılın ilk dokuz ayında geçen yılın eş dönemine göre yüzde 6.4 azaldı. Yine yoğun sermaye çıkışı ve işçi dövizi gelirlerindeki azalma nedeniyle gayri safi milli hasıladakı küçülme ise yüzde 8.3'ü buldu. 
     Yılın üçünçü çeyreğinde külüçleme yaşanan nispi azalmanın ticaret, serbest meslekler ve mali kuruluşlardaki küçülmenin yavaşlamasından kaynaklandığı gözleniyor. 
     
     Yılın tümündeki küçülme 

     Yılın ilk dokuz ayında yaşanan bu gelişme, yılın tümünde hükümetin öngördüğü gibi yüzde 8.5'e yakın bir küçülme yaşanacağını gösteriyor. Bu ölçüde bir küçülme İkinci Dünya Savaşı yıllarından sonra Türkiye ekonomisinin bir yılda kaydedeceği en yüksek küçülmeyi oluşturacak. 
     Türkiye son olarak 1994 ve 1999 yıllarında yüzde 6.1 oranında küçülmüştü. 
     Yılın üçüncü çeyreğinde devlette, özel sektöre oranda çok daha hızlı bir küçülme yaşandı. 
     DİE'nin harcamalar yöntemiyle belirlediği gayri safi yurt içi hasıla GSYİH verilerine göre anılan dönemde özel sektörün nihai tüketim harcamaları geçen yılın eş dönemine göre sabit fiyatlarla yüzde 9.4 azalırken, devletin nihai tüketim harcamalarındaki küçülme yüzde 14.3'e ulaştı. 
     
     Devlet daha çok küçüldü 

     Ekonomik krizin tüm kesimleri olumsuz etkilediği bu yılın ilk yarısında özel sektörde harcamaların kısılması yoluyla kamuya oranla çok daha hızlı bir küçülme yaşanmıştı. 
     İkinci çeyrekte devletin nihai tüketimi geçen yılın aynı dönemine oranla yüzde 6 daralırken, özel nihai tüketim harcamalarındaki daralma yüzde 11.6'ya ulaşmıştı. İlk çeyrekte de özel nihai tüketim harcamaları yüzde 3 azalırken, kamu nihai tüketim harcamalarında yüzde 0.6'lık bir küçülme olmuştu. 
     Ocak-eylül dönemi itibariyle bakıldığında ise özel nihai tüketim harcamalarındaki küçülmenin yüzde 8.2, kamu nihai tüketimindeki daralmanın yüzde 7.8 olduğu belirlendi. 
     
     Yurttaş dayanıklı tüketimden vazgeçti 

     Ocak-eylül döneminde özel nihai tüketim harcamaları içinde en hızlı küçülme yüzde 29.5'le dayanıklı tüketimde yaşandı. Hizmetlere yönelik özel nihai tüketim harcamalarının yüzde 8.4, yarı dayanıklı tüketim mallarına yönelik harcamaların yüzde 6 azaldığı bu dönemde, gıda ve içkiyle ilgili harcamalar yüzde 3, ulaştırma ve haberleşme harcamaları yüzde 0.3 geriledi, konut sahipliği harcamalarında ise yüzde 2.1 artış gözlendi. 
     Anılan dönemde devletin nihai tüketim harcamaları içinde maaş ve ücret ödemeleri geçen yılın eş dönemine göre sabit fiyatlarla yüzde 2.9 artarken, devletin diğer cari harcamaları yüzde 20.7 geriledi. 
     
     Yatırımlar bıçak gibi kesildi 

     Gayri safi sermaye oluşumundaki gerileme ise yüzde 28.2'ye ulaştı. Bu kapsamda dokuz aylık dönemde devletin 
     yatırımlarında yüzde 23, özel sektörün yatırımlarında yüzde 29.7 gerileme yaşandı. Yatırımlarda en hızlı gerilemenin 
     kamuda yüzde 42 ve özel sektörde de yüzde 43.5'le makina ve teçhizatta olduğu belirlendi. 
     Dalgalı kura geçilmesinin etkisiyle TL'nin değer kaybına bağlı olarak mal ve hizmet ihracatının yüzde 7.6 arttığı ocak-eylül döneminde, mal ve hizmet ithalatında ise yüzde 24.5 gerileme yaşandı. 
     Bu gelişmeler sonucunda gayri safi yurt içi hasıla GSYİH dokuz aylık dönemde geçen yılın eş dönemine göre sabit fiyatlarla yüzde 6.4 küçüldü. 
     
     Sektör payları 

     Bu arada DİE, 2000 yılı itibariyle Gayri Safi Yurt İçi Hasıla GSYİH içinde sektör paylarını da hesaplayarak açıkladı. Buna göre 2000 yılında GSYİH'de işgücü ödemeleri yüzde 19.2 pay aldı. Sabit sermaye tüketiminin payı yüzde 6.6, üretim ve ithalat vergilerinin net payı yüzde 13.5 
     olurken en büyük payı yüzde 50.8'le işletme artığı aldı. 
     Katma değerden net dolaylı vergiler, sabit sermaye tüketimi ve işgücü ödemelerinin düşülmesiyle bulunan artık değer anlamına gelen "işletme artığı" karı ifade ediyor. 
     GSYİH'yı oluşturan bu kalemlerden işgücü ödemelerinin önceki yıla göre yüzde 53.1 artarken, işletme artığındaki gelişme hızı ise yüzde 59 olarak hesaplandı. İktisadi faaliyet kolları itibariyle işgücü ödemeleri sonuçlarına göre toplamda en büyük paya sahip devlet hizmetleri ve imalat sanayii payları ise sırasıyla yüzde 33.8 ve yüzde 19.9 olarak tahmin edildi. 
     






</TEXT>
</DOC>
