<DOC>
<DOCNO> 79571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/spor/spo06.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar'a kaçtı 
</HEADLINE>
<TEXT>

Kıbrıslı sporcuların yabancı sayılması nedeniyle Türkiye’ye gelemeyen Binatlı Kulübü’nün 21 yaşındaki futbolcusu Sabri Selden, ailesiyle Rum Kesimi’ne gitti 
     MURAT AĞCA 

     KUZEY Kıbrıs Türk Cumhuriyeti’nin yıldız futbolcusu Sabri Selden, Güney’in ünlü takımı Anorthosis Famagusta’da oynamak için ailesiyle birlikte Rum Kesimi’ne kaçtı. KKTC’nin Binatlı takımının gözbebeği olan genç oyuncu, Kıbrıslı Türk futbolcuların yabancı sayılması nedeniyle Türkiye’den kendisine gelen teklifleri değerlendiremeyince, dünyaya yeteneğini ispatlamak için çözümü Rum Kesimi’ne geçmekte buldu. 
     KKTC’de yayınlanan Yeni Düzen gazetesinde de yer alan habere göre Türkiyeli annesi ve Kıbrıslı babası ile birlikte gizlice Rum Kesimi’ne geçen ve deneme antrenmanlarında beğenilen 21 yaşındaki Sabri’ye, dolgun transfer ücreti, maaş, ev ve araba teklif edildi. Anorthosis Teknik Direktörü tarafından "Kıbrıslı Beckham" benzetmesi yapılan Sabri’nin birkaç yıl içinde Avrupa’da oynayabileceği de iddia edildi. 
     SABRİ’NİN Rum takımına transferi, Ada’yı da karıştırdı. KKTC Futbol Federasyonu Başkanı Ömer Adal, bu oyuncunun gidişini bir saatli bombanın patlamasına benzeterek, "Yeteneklerimizi Türkiye’de oynatamadığımız için kaçıyorlar. Sabri, Rum’a geçen ilk oyuncu ama böyle giderse korkarım son olmayacak" dedi. Sabri’nin KKTC’ye dönmesi halinde yasa gereği tutuklanarak cezaevine konacağı bildirildi. 
     



 SPOR 




























</TEXT>
</DOC>
