<DOC>
<DOCNO> 93941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo10.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Akın Galatasaray'dan niye ayrıldı 
</HEADLINE>
<TEXT>

     İngiltere Premier Ligi takımlarından Bolton Wanderers ile sözleşme imzalayan Galatasaray'ın eski futbolcusu Bülent Akın, geçirdiği sakatlık sonrası kimsenin kendisiyle ilgilenmemesi nedeniyle sarı-kırmızılı camiadan koptuğunu açıkladı. 
     Kendisine ait ''www.bulentakin.com'' adlı web sitesinde yaptığı açıklamada, yeni sezonda Bolton Wanderers'ta forma giyeceğini belirten Bülent, şunları kaydetti 
     ''Geçtiğimiz sezon henüz maçlar devam ederken, Galatasaray yönetimi sözleşmesi sona erecek futbolculara karşı, nedeni bilinmez katı bir tutum içersine girdi. Bize 'Ya yeni sözleşme imzalayın ya da kadro dışı kalacaksınız' şeklinde pek de demokratik olmayan bir istekle geldiler. Bu öneriye şiddetle karşı çıkan Hakan Ünsal'ın başına gelenlere hepiniz şahit oldunuz. Yıllarını Galatasaray'a vermiş olan Hakan bir kalemde silindi ve takımdan ayrılmak zorunda bırakıldı. Bana da o dönem çok ciddi ve önemli kulüplerden teklifler vardı. Bunları yöneticilere ilettiğimde, blöf yaptığımı düşündüler. Açıkçası dikkate almadılar ve önemsemediler. Benimle de henüz sözleşmem bitmemiş olmasına rağmen masaya oturuldu. Karşılıklı olarak bazı şartlarda anlaştık ve bir ön protokol yaptık. Aynı şekilde bu protokolün benzeri Sergen ile de yapıldı. Bu protokolde yer alan bir madde, sezon sonunda öncelikli olarak bizimle masaya oturulacağı ve bu protokolde yazılı şartlarla resmi mukavele imzalanacağı şeklindeydi.'' 
     
     ''KİMSE İLGİLENMEDİ'' 
     Protokolü yapmasının hemen ardından, ciddi biçimde sakatlandığını anlatan Bülent Akın, Belçika'da, kulübün bilgisi dahilinde ameliyat olduğunu, sarı-kırmızılı kulüpten kimsenin kendisiyle ilgilenmediğini anlattı. Genç futbolcu, şöyle devam etti 
     ''Bu süre içinde beni ne arayan, ne de soran oldu. 'Durumun nasıl, bir şeye ihtiyacın var mı ' diye merak edip benimle ilgilenen herhangi bir yönetici olmadığı gibi, tüm bu tedavi masraflarını da cebimden ödedim. Nitekim ameliyat sonrası kulübü aradığımda hiçbir yönetici ile görüşemedim. Takımın başına getirilen Fatih Terim'i arayarak, 'Hayırlı olsun' dileklerimi illettim. Ama ne Fatih hoca, ne de bir başkası, yapılması gereken resmi sözleşmeden bahsetmedi. Sözleşme yapmak için randevu vermedi. Kısacası kimse ilgilenmedi. Ben de bu gelişmeler üzerine bana gelen tekliflerle ilgilenmeye başladım ve Bolton'ın teklifini değerlendirdim.'' 
     
     FIFA VE UEFA'YA ŞİKAYET KONUSU 
     Galatasaraylı yöneticilerin kendisini FIFA ve UEFA'ya şikayet edecekleri yönünde duyumlar aldığını ifade eden Bülent Akın, şöyle dedi 
     ''Niçin şikayet edeceklerini aslında pek anlayamadım. Çünkü resmi sözleşme yapmak için uğraşan ve çırpınan bendim. Yaptığım protokol ile ilgili bir şikayet olacaksa, Sergen de benimle aynı protokolü imzalamıştı. Onu da şikayet etmeleri lazım o zaman. Aynı şekilde İstanbulspor'dan Galatasaray'a gelen Murat da Galatasaray'dan önce benim imzaladığım protokolün benzerini Beşiktaş ile imzalamıştı. Yani anlayacağınız protokoller centilmenlik anlaşmasından ileriye gitmiyor. Tabii bu centilmenlik her iki taraf için de geçerli. Sırf kulüpler için avantaj sağlayacak bir kağıt parçası değil.'' Galatasaray'ın yeni sezonda da çok başarılı olacağı inancını taşıdığını anlatan Bülent Akın, şöyle devam etti 
     ''Türkiye Ligi'nde şampiyon olacağını umuyorum. Avrupa'da ise çok daha iyi noktalara geleceğini, Şampiyonlar Ligi'ne damga vuracağını tahmin ediyorum. Sarı-kırmızılı kulüpte çok iyi günlerim geçti. 
     Galatasaray benim evim gibiydi. Tüm arkadaşlar bir aileydik. Bunları çok özleyeceğim.'' 
     
     TARAFTARLA ARASINDAKİ SORUN 
     Galatasaray forması altında oynadığı maçlarda kendi taraftarı ile arasındaki gerginliğe de değinen Bülent Akın, şunları kaydetti 
     ''Aslında problemi tribündeki taraftarlarla değil, bir amigo ile yaşamıştım. İsmini burada vermeyeceğim bu amigo, paralı amigoluğu Türkiye'de en iyi şekilde uygulayan, tam anlamıyla profesyonel, ama gerçek Galatasaraylı olmayan bir taraftardı. Liderliği altındaki tribünü de benim üzerime kışkırtmıştı. Taraftarların sevgisini bu noktadan sonra kazanmak da epeyce bir zaman aldı.'' 17. Dünya Kupası'nda Türkiye'nin üçüncülüğünü de kutlayan Bülent, ''Amacım Türk futbolcusunu İngiltere'de en iyi şekilde temsil etmek ve yakın bir gelecekte ay-yıldızlı formayı giymek'' dedi. 
     





</TEXT>
</DOC>
