<DOC>
<DOCNO> 67135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur25.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM'de otobüsü soydular 
</HEADLINE>
<TEXT>

     Çorlu'dan İstanbul'a gelen otobüsü TEM Otoyolu üzerinde durduran silahlı 3 kişi, yolcuların para ve ziynet eşyalarını alarak kaçtı. 
     Çorlu Havaalanı'ndan aldığı 45 yolcuyu TEM Otoyolu'nu takiben İstanbul'a getiren otobüste bulunan 
     bir kişi, Silivri'de inmek istediğini söyledi. 
     Daha sonra fikrini değiştirerek otobüsten inmekten vazgeçen bu kişi, Çatalca gişelerine yaklaşıldığı sırada sürücüye yeniden inmek istediğini bildirdi. 
     Çatalca gişeler yakınında duran otobüsün önü, bir otomobil tarafından kesildi. Otomobilden inen 2 kişi ile otobüsten ineceğini belirten yolcu, yanlarındaki silahlarını çıkardılar. 
     Büyük bölümü Rus uyruklu 45 yolcunun, yaklaşık 80 bin dolar tutarındaki para ve ziynet eşyasını alan soyguncular, daha sonra olay yerinden kaçtılar. 
     Jandarma yetkilileri, olayla ilgili soruşturmanın sürdürüldüğünü bildirdiler. 
     






</TEXT>
</DOC>
