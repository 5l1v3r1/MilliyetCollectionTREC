<DOC>
<DOCNO> 99331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun10.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pashington Post "Saddam için yönetimde görüş ayrılığı var" 
</HEADLINE>
<TEXT>

     ABD'nin en saygın gazetelerinden Washington Post, Irak lideri Saddam Hüseyin'in nasıl devrileceği konusunda sivil ve askeri yetkililer arasında görüş ayrılığı bulunduğunu yazdı. 
     Gazetenin bugünkü haberinde, sivillerin Irak'a müdahale sırasında iyi hazırlanmış bir planla az sayıda askerin kullanılmasını istediği, askeri yetkililerin ise olası harekat sırasında büyük miktarda askeri gücün kullanılmasını arzuladıkları belirtildi. 
     Washington yönetiminde Irak konusundaki tartışmalara katılan kişilere dayanarak verilen haberde, Başkan Yardımcısı Dick Cheney ve Savunma Bakanı Donald Rumsfeld'in, tartışmalarda Irak liderinin bir an önce devrilmesi için saldırgan tutum izledikleri ve Saddam Hüseyin'nin varlığını ciddi bir tehdit olarak gördükleri kaydedildi. 
     Washington Post'un haberinde, üst düzey askerlerden çoğunun yakın zamanda Irak ile savaşa girilmesine muhalif olduğu, Dışişleri Bakanı Colin Powell ile Merkezi Haberalma Teşkilatı'nın CIA Başkanı George Tenet'in ise askeri operasyon ve Saddam sonrası dönem konusunda şüpheci tavır takındığı bildirildi. 
     Irak'a olası operasyonla ilgili planlar yapan yetkililerin masaya birçok farklı plan ve savaşın türüyle ilgili varsayımlar getirdikleri belirtilen haberde, plan ve varsayımların çokluğunun, harekat sırasında hangi ülkelere güvenileceğinin ya da harekatın bölgedeki sonuçlarının ne olacağı konusunda bilinmezliğe yol açtığı ifade edildi. 
     





</TEXT>
</DOC>
