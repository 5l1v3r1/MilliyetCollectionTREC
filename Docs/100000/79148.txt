<DOC>
<DOCNO> 79148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur18.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Filistin topraklarında insanlık faciası var" 
</HEADLINE>
<TEXT>

     DSP Genel Başkanı ve Başbakan Bülent Ecevit, Filistin halkına karşı baskılar ve işgallerin tüm şiddeti ve acılığı ile sürdüğünü bildirerek, ''Filistin topraklarındaki insanlık faciasına derhal son verilmelidir'' dedi. 
     Başbakan Ecevit, partisinin grup toplantısının açılışında yaptığı konuşmada, İsrail Hükümeti'nin yaygın işgal eylemleri yüzünden binlerce insanın günlerdir yiyecek gereksinmelerini bile karşılayamadığını söyledi. 
     Bu durumun son derece üzücü olduğunu belirten Başbakan Ecevit, şöyle konuştu 
     ''Türk Kızılay'ı, işgal altındaki Filistin bölgeleri halkına her türlü gıda ve ilaç yardımını göndermeye hazırdır. Ancak İsrail makamları yardım örgütlerini engellemektedir. Bu engelin derhal kaldırılması bir insanlık görevidir. Dışişleri Bakanlığımız da Kızılay'la birlikte gerekli girişimleri yapmaktadır. Filistin topraklarındaki insanlık faciasına derhal son verilmelidir. İsrail'le Filistin arasında hakça bir barış sağlanması, bölgemizde huzurun güvencesidir. 
     Türkiye bu konuda elinden geleni yapıyor ve yapacaktır.'' 
     





</TEXT>
</DOC>
