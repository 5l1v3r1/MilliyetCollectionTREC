<DOC>
<DOCNO> 55602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/spor/aspo.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu topa tuttu 
</HEADLINE>
<TEXT>

Galatasaray Teknik Direktörü, gerginleşen ortama tuz-biber ekti. Rumen hoca özellikle Fenerbahçe’ye sert mesajlar gönderdi 
     HALİL ÖZER 

     "Herkes bizi izliyor" 
     SARI - Kırmızılı ekibin hocası Lucescu, Barcelona uçağında MİLLİYET’e verdiği özel demeçte, Fenerbahçe’yi bombardımana tuttu. Rumen Teknik Direktör, Fenerbahçe’nin, Beşiktaş maçı sonrası yaptığı açıklamaları "Bunların hepsi masal. Hem de çocuk masalı. Türkiye’de tek bir gerçek var o da Galatasaray" diye yorumladı. İspanyol gazetelerinin, Cim - Bom’a üç sayfa ayırdığını, herkesin kendilerini konuştuğunu söyleyen Lucescu "Önemli olan bu. Bırakın onlar masala devam etsin, hakemleri tartışsın" ifadesini kullandı. 
     
     "Bizimkileri hatırlayın" 
     LUCESCU, Galatasaray’ın bugüne kadar elde ettiği başarıları kimsenin hatırlamadığını da ileri sürdü. Rumen hoca, "Buralara kadar hakemlerle mi geldik Süper Kupa’yı hakemlerle mi aldık Şampiyonlar Ligi’nde çeyrek finale çıkmadık mı Ligi son haftaya kadar götürmedik mi Bu sene Şampiyonlar Ligi’nde sıfır puan mı aldık Şu anda lider değil miyiz " diye konuştu. Rumen hoca, Fenerbahçe’nin hakemlerden yakınmasına "Bursa ve Erzurum maçlarımızı, Beşiktaş maçında sayılmayan golümüzü unutmadık" göndermesinde bulundu. 
     
     "Kırmızı kart doğru" 
     GALATASARAY’IN teknik patronu tartışmalı pozisyonlarla ilgili ise şu yorumları yaptı "Herkes, İstanbulspor maçında Petkov’a gösterilen kırmızı karttan söz ediyor. Bunları kimse izlemiyor mu Arif orada son adam. Petkov, onu düşürmek için uğraşıyor. Belki başaramıyor, ama müdahalesi ve niyeti var. Hakem kesinlikle haklı. Ortalık neden bu kadar ayağa kalkıyor, anlamıyorum. Fenerbahçe maçında atılan ilk gol yan hakem için çok zor. Ortanın Fenerli’ye mi, Beşiktaşlı’ya mı çarptığı belli olmuyor. Hakem gol olarak görmüş olabilir." 
     
     "Korku için yaratılmış" 
     FENERBAHÇE Stadı’nın iyi olduğunu vurgulayan Lucescu şöyle noktaladı "Ama bu stat, futbolu, futbol için izleyen ülkeler için. Akdeniz ve Balkan ülkeleri açısından tehlikeli. Bu stat, terör kültürü üzerine kurulmuş. Rakip takımlara korku yaratmak için yapılmış. Daha kapıdan girerken olaylar başlıyor. Sürekli bağıranlar, insanları itip kakan bodyguardlar, hepsi orada. Çıkış tüneli bile korkutmak için uzatılmıyor. Kale arkalarına hala file koymadılar. Ama bunları Şampiyonlar Ligi’nde yapamıyorlar. Çünkü orada ağır cezalar var." 
     



 SPOR 





















</TEXT>
</DOC>
