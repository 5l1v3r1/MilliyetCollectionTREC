<DOC>
<DOCNO> 85295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo09.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin, 10 numaralı forma tartışmalarına noktayı koydu.. 
</HEADLINE>
<TEXT>

     Beşiktaş Futbol Takım Menajeri Sinan Engin, Sergen Yalçın'ın Beşiktaş'a dönmesiyle ortaya çıkan 10 numaralı forma sorununu futbolcuların kendi aralarında çözeceklerini söyledi. 
     Engin, şu an Ahmet Dursun'un giydiği 10 numaralı forma konusunu fazla speküle edilmemesi gerektiğini belirterek, ''Şu an 10 numaralı forma Ahmet'indir. Sergen de onun ağabeyidir. Eğer Ahmet bu formayı ağabeyine verirse olur, vermezse de kendi giyer. Ancak çok polemik olursa bu formayı ikisine de giydirmeyiz. Ben onların bunu aralarında halledeceğine inanıyorum'' dedi. 
     Ahmet Dursun'un Florya'daki Galatasaray tesislerine gitmesine değinen Sinan Engin, bunun doğal olduğunu ifade ederek, ''Ahmet'in orada arkadaşları var. Gitmesi normaldir. Ben Ahmet ile de konuştum. Herhangi bir problemimiz yok. Ayrıca Ahmet, isterse Galatasaray'a da imza atabilir. Onunla 1 yıllık daha sözleşmemiz var. Ahmet, bana oraya arkadaşları için gittiğini söyledi. Başka da birşey yok'' diye konuştu. 
     Engin, Ahmet Dursun'un kendileriye olan 1 yıllık sözleşmesini parasal olarak boş bıraktıklarını da hatırlatarak, ''Ben geçen yıl bilerek para hanesini boş bıraktım. Çünkü şampiyon olursak daha fazla hak ederler diye düşündüm. Yine de futbolcumuzun transfer ücretini bu yıl arttıracağız'' şeklinde konuştu. 
     
     ''LİSTEMİZDE ÇOK İYİ YABANCILAR VAR'' 
     Yerli transferini yarın Kaan Dobra, perşembe günü de Gençlerbirliği futbolcusu Tolga ile sözleşme imzalayarak tamamlayacaklarını anlatan Engin, bundan sonra yabancı futbolcu transferine ağırlık vereceklerini kaydetti. 
     Şu an prensip anlaşmasına vardıkları çok önemli yabancı futbolcular bulunduğunu anlatan Engin, ''Ancak bu konuda acele etmeyeceğiz. Daha basında ismi çıkmamış iyi futbolcularla görüşüyoruz. Ayrıca Dünya Kupası'nda forma giyecek olan bazı futbolcular da listemizde. Bu nedenle acele etmiyoruz'' dedi. 
     
     MONDRAGON KONUSU 
     Galatasaray ile aralarında sorun olan keleci Mondragon'un transferine de değinen Sinan Engin, şunları söyledi 
     ''Mondragon, Metz Kulübü'nün futbolcusu. Biz de bu nedenle ona talip olduk. Yoksa Galatasaray'la aramızda bir problem yok. Örneğin bir Galatasaray'lı Ergün ve Hasan Şaş'ı da istiyoruz, ancak sözleşmeleri devam ettiği için herhangi bir girişimde bulunmuyoruz. Bu Galatasaray ile aramızda bir sorun varmış gibi gösterilmesin. Mondragon şu an Metz Kulübü'nün futbolcusu. Kim daha fazla para verirse o alır. Daha fazla para verdiğimiz için Mondragon'un bonservisi konusunda şansımız yüzde 51'dir. Galatasaray'ın şansı ise yüzde 49'dur. Bu konu kısa sürede açıklığa kavuşacaktır.'' 
     





</TEXT>
</DOC>
