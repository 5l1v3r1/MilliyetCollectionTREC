<DOC>
<DOCNO> 90917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/yazar/bila.html </URL>
<DATE> 2002/06/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İdam konusu ertelenebilir 
</HEADLINE>
<TEXT>

     İdam cezasının kaldırılması olasılığı giderek azalıyor. Partilerin birbiriyle uyumsuz biçimde verecekleri tekliflerden şimdilik sonuç alınamayacağı anlaşılıyor. 
     Başlangıçta, muhalefetin desteğiyle idam cezasının kaldırılabileceği yönünde bir hava oluşmuştu. MHP’nin sert bir tutum alarak hükümetin bu yönde hazırlayacağı bir tasarıya imza atmayacağını açıklamasından sonra başlayan muhalefetten destek arama girişimi, olumlu sonuç verecek gibi gözükmüyor. 
     DSP’nin yasa teklifi hazırlığına muhalefetten destek gelmedi. 
     İdamın kaldırılmasını savunan AK Parti, bunun ancak Anayasa düzeyinde bir düzenleme ile yapılmasında ısrar ediyor. İdamın kaldırılmasından yararlanacakların aftan yararlanmayacakları yönünde bir Anayasa hükmü konulmasını istiyor. 
     Anayasa düzeyinde düzenleme yapılabilmesi için, anamuhalefet partisi DYP’nin de destek vermesi şart. Ancak, DYP lideri Çiller, idam konusunun acil olmadığı savıyla bu desteği vermeyeceğini ortaya koydu. "AB mi Apo mu, derseniz AB derim" açıklamasını yapan Çiller, idamdan önce Kıbrıs, anadilde yayın ve öğrenim konularının çözüme bağlanmasını ve idamın kaldırılması halinde AB ile müzakere tarihinin belirlenmesi koşullarını öne sürdü. 
     SP ise gelişmeleri izlemekle yetindi ve kendini bağlamadı. 
     Bu tablo karşısında idam cezasının yasa düzenlemesiyle kaldırılmasını isteyen ve bu yönde girişimde bulunan iki parti kaldı DSP ve ANAP. Bu iki partinin Meclis’teki sandalye sayısı ise Anayasa ve yasa düzeyinde bir düzenleme yapmaya yetmiyor. 
     Böylece, MHP’nin, "Bu konuyu muhalefetin desteğiyle Meclis’te hallederseniz, bunu hükümet sorunu yapmam" sözünden yola çıkılarak başlatılan girişimin sonuca ulaşması umudu yok denecek kadar azaldı. 
     Buna karşılık, Çiller’in Ecevit’e, "önce diğer konulara bakalım, idam sonraya kalsın" biçiminde özetlenebilecek önerisi öne geçebilir. Bu koşullarda idamın kaldırılması konusu ertelenebilir. 
     Bu tablo karşısında Meclis’ten Anayasa veya yasa düzeyinde tatil öncesi bir düzenleme yapılmasını beklemek gerçekçi değil. Nitekim ANAP lideri Mesut Yılmaz da, "umudum azalıyor" diyerek, bu gerçeğe işaret etti. 
     İdam konusundaki gidiş yeniden başlangıç noktasına dönüleceğini gösteriyor. 
     
     







İran’da değişim 


Sakıncasız çiftleşme, şiiri öldürdü mü 


FT’nin hakkı... 


İdam konusu ertelenebilir 


Unutmayın, top artık ekonomide değil siyasette 


Eşdeğer ilaçların fiyat farkı korkunç 


Otomatik şiir makinesi 


Ankara İran konusunda AB gibi düşünüyor 


Bankacılık sistemimiz güçlüdür mü acaba 


Çukurova Holding nereye koşuyor 


Amerika’daki El Kaide militanı Bursa’yı işaret etti 


Ufak tefek, ıvır zıvır... 


İyi ki futbol var 


Karamehmet neden sermaye koymadı 


Mevduat garanti’ olan kredi’ye oluyor 


</TEXT>
</DOC>
