<DOC>
<DOCNO> 66931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/soneko01.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece 10 il kendi kendine yetiyor... 
</HEADLINE>
<TEXT>

     Türkiye'deki 81 ilden sadece 10'u kendi kendine yetiyor. 71 ilin bütçeleri ise büyük boyutlarda açık veriyor. 
     Kamu Hesapları Bülteni verilerine göre, 2001 yılında devlet, sadece 10 il için yaptığı yatırımı fazlasıyla geri aldı. Geçtiğimiz yıl, Türk ekonomisini sırtlanan iller de İstanbul, Ankara, İzmir ve Kocaeli olarak belirlendi. 
     2001'de 51 katrilyon 812 trilyon 542 milyar lira olarak 
     gerçekleşen bütçe gelirlerinin 17 katrilyon 100 trilyon 48 milyar liralık bölümünü İstanbul karşıladı. Böylece Hazine'nin kasasına giren her 100 liranın 33 lirası İstanbul'dan geldi. Devletin bu kent için yaptığı harcama ise toplam bütçe giderleri içinde sadece yüzde 4.9 oldu. 80 katrilyon 379 trilyon liralık harcamalardan İstanbul'a sadece 3 katrilyon 960 trilyon 804 milyar lira düştü. Bu şekilde devlet İstanbul için 1 verip karşılığında 4.3 aldı. Geride bıraktığımız yıl Hazine'ye 7 katrilyon 65 trilyon 211 milyar lira gelir aktaran Ankara'ya ise 4 katrilyon 635 trilyon 365 milyar lira harcandı. Böylece bütçeden 1 alan başkent, karşılığını 1.5 olarak verdi. İzmir'in bütçe gelirlerine katkısı 2 katrilyon 422 trilyon 384 milyar lira, harcamalardan aldığı pay ise 1 katrilyon 325 trilyon 160 milyar lira olarak hesaplandı. İzmir'e de 1 veren devlet, karşılığını 1.8 olarak geri aldı. 
     
     Bütçenin 3'te 2'si 4 ilden 
     Devletin 1 verdiği Kocaeli ise Tüpraş'ın da etkisiyle bunu 15.3 olarak iade etti. 2001'de bu ilimizin Hazine'ye katkısı 6 katrilyon 3 trilyon 281 milyar, devletin buraya yaptığı harcama da 426 trilyon 
     470 milyar lira oldu. 
     Söz konusu 4 il, geçen yıl 33 katrilyon 120 trilyon 924 milyar liralık katkı ile toplam gelirlerin yüzde 63.9'unu üstlendi. Devletin bu illere yaptığı toplam harcama ise 10 katrilyon 347 trilyon 799 milyar lirada kaldı. Bu ise genel bütçe harcamalarının yüzde 12.9'luk bölümünü oluşturdu. 
     2001 yılında Ankara, İstanbul, İzmir ve Kocaeli'nin yanısıra kendi 
     ayakları üzerinde durabilen diğer iller ise Bursa, Hatay, İçel, Tekirdağ, Zonguldak ve Yalova olarak sıralandı. 
     
     En fazla açık Hakkari'de 
     Bu arada gelirleri giderlerini karşılayamayan 71 il içinde bütçesi en fazla açık veren il Hakkari olarak ortaya çıktı. 
     Bu ile 118 trilyon 134 milyar lira harcayan devletin, Hakkari'den sağladığı gelir 8.6 trilyon lirada kaldı. Böylece Hakkari'ye 13.7 veren devlet, bunu 1 olarak geri alabildi. 
     Bingöl de, devlete 9 trilyon 205 lira kaynak aktarırken, buraya yapılan harcama tutarı 93 trilyon 105 milyar lirayı buldu. 
     Gelir ve gider dengesi çok bozuk olan diğer iller ise Bitlis, Diyarbakır, Kars, Muş, Siirt, Tunceli, Van, Bayburt ve Ardahan olarak sıralandı. 
     






</TEXT>
</DOC>
