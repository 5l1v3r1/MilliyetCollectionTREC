<DOC>
<DOCNO> 95961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/spo08.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa için yumruk yumruğa 
</HEADLINE>
<TEXT>

Zonguldak’ta düzenlenen futbol turnuvasını kaybeden Saltukova’lı oyuncular olay çıkardı. Ödül olarak verilen boğa güçlükle yakalandı 
     ZONGULDAK’IN Çaycuma İlçesi’nde düzenlenen Karapınar Belediyesi Futbol Turnuvası’nda, final maçına ödül olarak konulan boğayı kazanamayan takımın başlattığı kavgada, çok sayıda kişi yaralandı. Saltukova ile Karapınar Esnaf’ın karşılaştığı finalin normal süresi 1 - 1 bitti ve direkt penaltı atışlarına geçildi. Esnaf 6 - 5’lik skorla şampiyon olurken, Saltukovalı futbolcular ile taraftarların sahaya girmesi ile kavga çıktı. 
     KADINLARIN da karıştığı kavgaya müdahale eden jandarma, olayları yatıştırmaya çalışmasına rağmen birçok kişi yaralandı. Gergin anların yaşandığı sırada, sahanın içinde kazanan takıma verilmek üzere bekletilen boğa ürkerek ipini kopartıp kaçtı. Sahanın çevresi tellerle çevrili olduğundan, kazanan takımın taraftarlarınca yakalanan boğa, tören düzenlenmeden futbolcular tarafından alınarak götürüldü. Şampiyon ekip boğayı keserek şenlik yapacak. 
     



 SPOR 

























</TEXT>
</DOC>
