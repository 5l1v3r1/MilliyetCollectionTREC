<DOC>
<DOCNO> 98202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo09.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin rakibi Feyenoord... 
</HEADLINE>
<TEXT>

     Fenerbahçe Şampiyonlar Ligi 3. ön eleme turunda Hollanda'nın geçtiğimiz sezon UEFA kupasını kazanan takımı Feyenoord ile karşılaşacak. 
     İki takım arasındaki ilk maç deplasmanda 2. maç ise İstanbul'da oynanacak. 
     3. ön eleme turunda birinci maçlar 13-14 Ağustos, rövanşları 27-28 Ağustos tarihlerinde yapılacak. 
     
     Feyenoord'u tanıyalım... 

     1908 yılında Rotterdam'da kurulan ve Hollanda'nın köklü kulüplerinden olan Feyenoord, geçen yıl tarihinin en büyük başarılarından birini yakalayarak UEFA Kupası'nı müzesine götürdü. 
     Feyenoord Hollanda liginde ise umduğu başarıyı yakalayamayınca 3. oldu ve Şampiyonlar Ligi'nde ön eleme turu oynamak durumunda kaldı. 
     Fenerbahçe'nin, Avrupa Şampiyonlar Ligi 3. ön eleme turunda eşleştiği Hollanda'nın Feyenoord takımının Avrupa Kupaları macerasında, 2 UEFA Kupası, 1 de Şampiyon Kulüpler Kupası şampiyonluğu bulunuyor. 
     Geçen sezon Şampiyonlar Ligi'nde yer alan ancak grup maçları sonunda 2. tura çıkamayarak, UEFA Kupası'nda mücadele eden Feyenoord, kupayı 1974 yılından sonra 2. kez müzesine götürdü. 
     Hollanda ekibi, Şampiyon Kulüpler Kupası'nda da 1970 yılında şampiyon oldu. 
     
     İlk kez Türk takımıyla karşılaşacak 

     1908 yılında kurulan kırmızı-beyazlı renklere sahip Feyenoord, Fenerbahçe ile oynayacağı 3. ön eleme turu maçıyla birlikte, Avrupa Kupalarında ilk kez bir Türk takımıyla karşılaşacak. 
     Hollandalı teknik direktör Bert Van Marwijk'in çalıştırdığı Feyenoord, maçlarını Rotterdam'daki 51 bin 177 kapasiteli De Kuip Stadı'nda oynuyor. 
     
     İyi ve kötü haberler... 

     Kulübün geçen yılkı başarısının 2 mimarından biri olan Danimarkalı golcü Tomasson Milan'a transfer oldu. Bu Fenerbahçe için iyi haber. Kötü haber ise UEFA Finali'nin yıldızı, penaltı gibi frikik atan Pierre van Hooijdonk'un aylar süren sakatlığını atlatıp idmanlara başlaması... 
     Takımın bir diğer yıldızı Brett Emerton'ın ise durumu kritik. Transferi düğüme dönen Avusturalyalı oyuncu, Leeds United ve Liverpool gibi futbol devlerini peşinden koşturuyor. Orta saha virtüözü Japon Ono da Fenerbahçe'nin iki maçta da dikkat etmesi gereken oyunculardan... 
     

     Feyenoord'un kadrosu... 
     

No Oyuncu Pozisyonu 1 Edwin ZOETEBIER kaleci 2 Christian GYAN stoper 3 Tomasz Rzasa bek 4 Pieter Collen bek 5 Ramon van Haaren bek 6 Paul Bosvelt orta saha 7 Bonaventure Kalou forvet 8 Kees van Wonderen defans orta saha 9 Pierre van Hooijdonk forvet 10 Anthony Lurling forvet 11 Leonardo orta saha 14 Shinji Ono orta saha 15 Johan Elmander forvet 16 Eusebiusz Smolarek kanat 17 Patrick Paauewe orta saha 18 Dos Santos orta saha 19 Thomas Buffel forvet 20 Ferry de Haan stoper 22 Robin van Persie orta saha 23 Brett Emerton stoper bek 27 Glenn Loovens defans 28 Civard Sprockel defans 29 Brian Pinas orta saha      Fenerbahçe sevindi .. 
     Fenerbahçe Kulübü Asbaşkan ve Kulüp Sözcüsü Atilla Kıyat, Avrupa Şampiyonlar Ligi 3. ön eleme turunda eşleştikleri Hollanda'nın Feyenoord takımını geçerek, Şampiyonlar Ligi'ne kalacaklarına inandığını söyledi. 
     Eleme turunda herhangi bir rakibin çıkması yönünde tercihlerinin olmadığını vurgulayan Kıyat, geçen sezonun UEFA Kupası şampiyonu Feyenoord karşısında turu geçen taraf olacaklarını kaydederek, ''Feyenoord çıktığına göre, Fenerbahçe Şampiyonlar Ligi'nde diyebiliriz'' diye konuştu. 
     Kıyat, ''Kura çekilişinden önce şu çıksın, bu çıksın diye bir tercihimiz yoktu. Herhalde diğer takımlar 'İnşallah Fenerbahçe çıkmaz' diye düşünmüştür'' dedi. 
     

     
</TEXT>
</DOC>
