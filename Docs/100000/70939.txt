<DOC>
<DOCNO> 70939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko34.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatifbank "Yabancı ortağa olumlu bakıyoruz" 
</HEADLINE>
<TEXT>

     Anadolu Grubu kuruluşlarından Alternatifbank, yabancı ortaklığa olumlu baktığını açıkladı. 
     Alternatifbank Yönetim Kurulu Başkanı Tuncay Özilhan'ın bir televizyon kanalına yaptığı açıklamaya dayanarak bir gazetede yer alan yabancı bir banka ile ortaklık görüşmeleri yapıldığı izlenimini veren habere ilişkin olarak Alternatifbank Borsa'ya açıklama gönderdi. 
     ''Grubumuz, finans sektöründeki gelişmeler dahilinde Türkiye'de holding bankacılığı döneminin sona erdiği görüşündedir'' denilen açıklamada, bankacılık sektörünün yeni bir yapılanmaya gitmek zorunda olduğu vurgulandı. 
     Toptan bankacılık yapmayı planlayan bankaların, önümüzdeki dönemde Türkiye'de etkinliklerini arttırması beklenen yabancı bankalarla rekabet edecek sermaye yapısına ve bilgi birikimine ulaşmalarının gerekeceğine işaret edilen açıklamada, bankaların izleyebilecekleri diğer bir yolun da uzmanlaşmaya giderek faaliyet alanlarını daraltmak, ancak bu dar alanda en başarılı ve etkin bankalar arasına girmek olacağı kaydedildi. 
     Alternatifbank açıklamasında, ''Anadolu Grubu, faaliyet gösterdiği tüm alanlarda, ileri gelen uluslararası kuruluşlarla başarılı ortaklıklar yapmaktadır. Bu doğrultuda, bankamız bir yabancı ortaklık düşüncesine, gerek yukarıdaki değerlendirmeler, gerek grup kültürü açısından olumlu bakmaktadır'' denildi. 
     Açıklamada, bununla birlikte bu konuda banka yönetim kurulu tarafından alınan bir karar bulunmadığı bildirildi. 
     






</TEXT>
</DOC>
