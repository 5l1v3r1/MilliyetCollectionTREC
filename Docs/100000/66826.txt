<DOC>
<DOCNO> 66826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/dunya/dun01.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-Rus üs kavgası 
</HEADLINE>
<TEXT>

     Cenk BAŞLAMIŞ - MOSKOVA 

     Türkiye Büyük Millet Meclisi TBMM Başkanı Ömer İzgi’nin, Rusya’nın Azerbaycan’daki Gebele radar üssünü uzun süreli kiralamasını eleştirmesi Moskova’nın tepkisini çekti. 
     Rus haber ajanslarına göre, resmi bir ziyaret için Bakü’de bulunan İzgi, Gebele üssünün kiralanmasıyla Moskova’nın bölgedeki etkinliğinin güçlendiğini, Ankara’nın bu durumdan rahatsız olduğunu söyledi. İzgi, bu üs yardımıyla Rusya’nın Türk ordusunu da izleyebileceğini belirtti. Rusya, yaklaşık 70 milyon dolar karşılığında Gebele radar üssünü 10 yıllığına kiralamıştı. 
     
     Türkiye’ye davet 
     Azerbaycan Meclis Başkanı Murtuz Aleskerov ise, Gebele’nin Rusya’ya kiralanmasının öncelikle ekonomik nedenlerden kaynaklandığını, gelecekte benzer bir anlaşmanın Türkiye ile de imzalanabileceğini belirtti. 
     Rusya Savunma Bakanlığı yetkilileri, İzgi ve Aleskerov’un açıklamalarına hemen bir kaç saat içinde tepki gösterdi. Üst düzeyde bir yetkili İnterfaks Ajansı’na yaptığı açıklamada, Gebele üssünün güney yarım küredeki bütün füze atışlarını izleyebildiğini, bu nedenle Kafkasya bölgesindeki istikrara katkıda bulunduğunu söyledi. 
     Rus Savunma Bakanlığı yetkilisi, Azeri topraklarında Türk üsleri kurulması konusunda ise, "Azerbaycan egemen bir devlet olarak topraklarını istediği gibi kullanabilir. Ancak, Moskova’nın böyle bir gelişmeyi olumlu karşılayabileceği düşünülemez" dedi. 
     



 DÜNYA 













</TEXT>
</DOC>
