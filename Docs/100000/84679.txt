<DOC>
<DOCNO> 84679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/siyaset/siy05.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Davulsuz kongre 
</HEADLINE>
<TEXT>

Bugünkü kongreyle DTP’nin başkanlığına gelecek Mehmet Ali Bayar, kurban kesilmesini, gürültülü müzik yayını yapılmasını, salona şarkıcı getirilmesini istemedi 
     AYDIN HASAN Ankara 

     Merkez sağın yeni lider adayı Mehmet Ali Bayar’ın, bugün yapılacak kongrede, DTP genel başkanlığına gelmesi bekleniyor. DTP 2. Olağan Büyük Kongresi, bugün Ahmet Taner Kışlalı Spor Salonu’nda yapılacak. Bir günde tamamlanması planlanan kongrede 852 delege oy kullanacak. Kongreye, il kongrelerini tamamlayan 45 ilin delegeleriyle doğal delegeler katılacak. Delege seçimini yapamadığı için 36 il kongrede temsil edilemeyecek. 
     Bayar, kongre salonuna İsmet Sezgin ve kurucu Genel Başkan Hüsamettin Cindoruk ile birlikte girecek. Cindoruk, kongrede doğal delege sıfatıyla oy da kullanacak. DTP il başkanları dün yaptıkları toplantıda GİK listesini Bayar’ın belirlemesi konusunda karar aldı. Listede 40 kişiden yaklaşık 30’unun yeni isimlerden oluşması bekleniyor. 
     Bayar, dün çalışmalarını Göreme Sokak’taki büroda yürütürken, liste gece yarısına kadar çoğu DTP’li yöneticiden bile gizlendi. Bayar’ın listede kadınlara da ağırlık vereceği belirtildi. 
     
     Davul - zurna yasak 
     Bayar’ın kurmaylarından Pars Kutay da, salonun şovdan uzak, yüksek teknolojinin kullanıldığı, klasik tarzda, sade ve kongrenin siyasi boyutunu öne çıkaracak şekilde hazırlanacağını söyledi. Bayar da kurmaylarına, kongrelerdeki alışıldık görüntülerden hoşlanmadığını belirterek, şu isteklerini iletti Kurban kesilmeyecek. Gürültülü ve sürekli müzik yayını yapılmayacak. Şarkıcı getirilmeyecek, konser verilmeyecek. Davul - zurna alınmayacak. Salonda sigara içilmeyecek. 
     



 SİYASET 


















</TEXT>
</DOC>
