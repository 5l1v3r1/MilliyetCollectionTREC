<DOC>
<DOCNO> 88878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sontur04.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yücelen "Satanizm Türkiye'de internet ile yayıldı" 
</HEADLINE>
<TEXT>

     İçişleri Bakanı Rüştü Kazım Yücelen, internetin günlük hayatta kullanılmasıyla Türkiye'ye giren ve yayılan satanizmin, ''sağlam aile ve toplum yapısı nedeniyle taban bulamayacağını'' belirtti. 
     Yücelen, AK Parti Karaman Milletvekili Zeki Ünal'ın soru önergesini yanıtlarken, satanizm ile ilgili bilgi verdi. Amerikalı ''Kara Para'' lakaplı Anton Szandor Lavey'in kurduğu Satanizmin, Türkiye'de ilk olarak İstanbul Ataköy'de bir apartmanda 21 Haziran 1998 tarihinde el ele tutuşarak atlayan iki gencin intiharı ile gündeme geldiğini kaydeden Yücelen, ''Satanizmin ülkemize gelişine ve yayılmasına destek sağlayan bir ülke veya örgütün varlığına dair bir bilgi bulunmamaktadır'' dedi. 
     Satanizmin Türkiye'ye gelişi ve yayılmasının internetin günlük hayata girmesi ve yaygınlaşmasıyla başladığına işaret eden Yücelen, özellikle yurtdışında değişik ülkelerde faaliyet gösteren satanistler tarafından internet ortamında hazırlanan web sayfalarının, hareketin tanınması ve yayılmasında öncü olduğunu, ayrıca satanistlerin yayın organı olan ve Türkiye'de fotokopi ile çoğaltılan ''Probabilite'' adlı derginin de etkisi olduğunu kaydetti. 
     Yücelen, sayıları tam olarak tespit edilmemekle birlikte satanist örgüt ile ilgili olarak ülke genelinde çalışmaların sürdürüldüğünü belirterek, Aksaray, Bursa, Giresun, Çorum, Aydın, Samsun, Antalya, Ankara ve İstanbul'da satanist faaliyet gösteren grupların tespit edildiğini ve bugüne kadar 123 kişinin gözaltına alınarak adli makamlara sevkedildiğini bildirdi. 
     
     TÜRKİYE'DE SATANİSTLER... 
     Yücelen, Türkiye'de satanistlerin sayısına ilişkin net bir rakam bilinmemekle birlikte, ''satanizmin sağlam aile ve toplum yapısı itibariyle geniş bir taban bulamayacağı'' görüşünü savundu. Türkiye'de satanizme taraftar olan kişileri, 13-25 yaş arası ergenlik çağında, kimlik bunalımı yaşayan gençlerin oluşturduğuna dikkati çeken Yücelen, başta cinsellik, alkol ve uyuşturucu olmak üzere aile ve topluma tepki, problemli aile ortamı, bilgi yetersizliği, eğitim eksikliği ve yanlış arkadaşlıkların satanizme zemin hazırladığını savundu. 
     Satanizme ilgi duyan gençlerin çoğunluğunun lise ve üniversiteli, genellikle yabancı dil bilen, bilgisayar ve internet aracılığıyla konu hakkında bilgi edinme imkanına sahip, maddi açıdan sıkıntısı olmayan kişiler olduğunun gözlendiğini ifade eden Yücelen, ''Satanist gruplar içerisinde bulunan şahısların, genelde boşanmış veya sorunlu ailelere mensup oldukları, maddi ve manevi durumlarından dolayı psikolojik sorunlar yaşadıkları, genelde anti sosyal kişilik sahibi oldukları anlaşılmaktadır'' dedi. 
     Yücelen, değişiklik isimler altında ortaya çıkan bu tür ideolojilerin polisiye tedbirlerle engellenmesinin yanında, bu konuda en büyük görevin ailelere düştüğünü belirtti. 
     





</TEXT>
</DOC>
