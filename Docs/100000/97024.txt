<DOC>
<DOCNO> 97024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur15.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den istifa edenlere ağır eleştiri... 
</HEADLINE>
<TEXT>

     DSP Genel Merkezi'nden yazılı açıklama yapılarak, Türkiye çok kritik bir süreçten geçerken, 57. Hükümet'in yıkılması için iç ve dış odakların çeşitli senaryolar üretmeye çalıştığı ifade edildi. Açıklamada, ''Uluslararası boyutlara ulaşan bir 'kundaklama hareketi' ile partimizi çökertmek istediler, ama başaramadılar'' denildi. 
     DSP Genel Başkanı ve Başbakan Bülent Ecevit'in başkanlığında, parti genel merkezinde yapılan Parti Meclisi toplantısı sürerken, ''Değerli Demokratik Solcular'' başlıklı yazılı bir açıklama yapıldı. 
     Açıklamada, Türkiye'nin çok kritik bir süreçten geçtiği ve bu dönemde 57. Hükümet'in yıkılması için, iç ve dış güç odaklarının çeşitli senaryolar üretmeye çalıştıkları belirtildi. Açıklamada şöyle devam edildi 
     ''Bunlar, hükümeti yıkamadılar, ama bunlarla işbirliği yapan içimizdeki bazı kimseler, partimizin bölünmesi için çeşitli vaatlerle sayısı azımsanmayacak kadar milletvekilimizin istifa etmesine ve ülkemizin çok zamansız bir seçime sürüklenmesine sebep olmaktadırlar. 
     Eğer bu olaylar yaşanmasaydı, Başbakanımız Sayın Bülent Ecevit, hem seçimlerin zamanında yapılmasını sağlayacaktı, hem de bir kurultay toplayarak partimizin geleceğiyle ilgili düzenlemenin önünü açacaktı. 
     Ancak gelişmeler beklendiği gibi olmadı. Ülkemiz ve partimiz üzerinde oynanan oyunlar, bütün gücümüzle erken seçime hazırlanmamızı gerekli kıldı. Buna karşın, bazı arkadaşlarımız, kurgulanan oyunun farkına varmaksızın, olağanüstü kurultayın toplanması için kamuoyu baskısı oluşturmaya çalışıyorlar. Bu arkadaşlarımızın talepleri demokratik bir haktır. Ancak, içinde yaşadığımız koşullar, böyle bir talebin karşılanmasına uygun değildir.'' 
     
     ''İNSANLIK DIŞI KAMPANYALAR'' 

     Açıklamada, başta bazı medya organları olmak üzere, yerli ve yabancı tüm güç odaklarının, Başbakan Ecevit ile DSP Genel Başkan Yardımcısı Rahşan Ecevit aleyhinde ''insaf dışı, insanlık dışı, kampanyalar'' ile DSP'yi çökertmek için çeşitli senaryolar uydurdukları ifade edildi. 
     DSP'nin, gücünü haktan ve halktan alarak, her seçimde katlanarak büyüdüğü belirtilen açıklamada, bu büyümenin, ''güç odaklarını'' son derece rahatsız ettiği kaydedildi. Açıklamada, şöyle denildi 
     ''Bu nedenle, önce sahte anketlerle gücümüzü kırmaya çalıştılar, başaramayınca da uluslararası boyutlara ulaşan kundaklama hareketiyle partimizi çökertmek istediler, ama başaramadılar. Bundan sonra da başaramayacaklardır. Kundakçılar hüsrana uğrayacaklardır. 
     Genel Başkanımız Sayın Bülent Ecevit ile Genel Başkan Yardımcımız Sayın Rahşan Ecevit, bu çevrelerin sinsi planlarını bozarak, DSP'nin gücünü bir kere daha bütün dünyaya göstermişlerdir. DSP'nin tüm örgütleri de bu mücadelede güç odaklarına karşı, geçmişte olduğu gibi bugün de büyük bir ders vermiştir. 
     DSP'den yürekleri mücadeleye yetmeyen bazı insanları koparabilirler, ama sadece bu kadarını yapabilirler. Çünkü hiçbir güç, bizi yolumuzdan döndüremez. Birlik ve beraberliğimizi sürdürdüğümüz sürece bundan sonraki oyunları, planları, tezgahları da etkisiz hale getireceğiz.'' 
     
     ''KURULTAY YAPILMASI OLANAKSIZ'' 

     Böyle bir dönemde partinin gücünü, olağanüstü kurultay çalışmalarıyla zafiyete uğratmak yerine, yaklaşan seçime hazırlanarak harcamasının zorunlu olduğu vurgulanan açıklamada, Yüksek Seçim Kurulu'nca seçim takviminin açıklanmasıyla olağanüstü kurultay yapılmasının da hukuken olanaksız hale geleceğine işaret edildi. 
     Açıklamanın sonunda şunlar kaydedildi 
     ''Türkiye'nin geleceği, 'ulusal sol' ve 'inançlara saygılı laikliği' ilke edinen DSP'li iktidarlarla daha aydınlık olacaktır. Bu aydınlık geleceğin temellerini, yaptığımız 'sessiz devrim' ile attık. 
     Bu sessiz devrimin devam edebilmesi ve ulusumuzun hak ettiği hakça düzene tam erişebilmesi için tuzaklara düşmemeliyiz.'' 
     





</TEXT>
</DOC>
