<DOC>
<DOCNO> 51335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur09.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Genel Sekreteri ''Derviş ABD'den bayan bakan da getirsin'' 
</HEADLINE>
<TEXT>

     SP Genel Sekreteri Suat Pamukçu, Türkiye'nin, uygulanan ekonomik program nedeniyle krizlere girdiğini savunarak, sadece Başbakan'ın değişmesinin işleri düzeltmeyeceğini söyledi. 
     Pamukçu, TBMM'de düzenlediği basın toplantısında, yurtdışına asker gönderme kararının iptali için Anayasa Mahkemesi'ne dün başvuru yaptıklarını hatırlattı. Yüksek Mahkeme'nin, kısa sürede ve istemleri doğrultusunda karar vermesini temenni eden Pamukçu, ''Resmen asker istenmediği halde gayri resmi talepleri, ekonomik kaygılarla'' kabul ettiğini ileri sürdüğü Başbakan Bülent Ecevit'in de karar çıkmadan çekilmesini istedi. 
     ANAP'ın açıkladığı ekonomik ve sosyal öneriler paketini de eleştiren Pamukçu, ''Araba devrilince yol gösteren çok olurmuş. Şimdi arabayı devirenler yol gösteriyor. Eğer koalisyon ortakları ANAP'ın bu önerilerini kabul etmezlerse ki, etmediklerini söylüyorlar, Sayın Yılmaz o koltukta oturmaya devam edecek mi ANAP'ın çıkışı, bitmiş olan bu hükümetin ömrünü biraz daha uzatmaya yöneliktir'' diye konuştu. 
     Hükümetin ömrünün Kasım ve Şubat krizleriyle zaten bittiğini, biraz uzatmak için Kemal Derviş'in ABD'den getirilerek Devlet Bakanlığı'na atandığını savunan Pamukçu, sözlerini şöyle sürdürdü 
     ''Mister Derviş, enflasyonun düşeceğini söyledi ama Şubat krizinde yüzde 26 olan enflasyon oranı şimdi yüzde 81. Dolar kurunun yıl sonunda 1 milyon 200 bin lira olacağını söylemişti, daha şimdiden 1 milyon 560 bin lira. 15 Yasa çıkınca ülkenin düzlüğe çıkacağını iddia ediyordu. Çıkardıkları yasalarla kurumları satmaya çalıştılar, olmadı. 
     Pancar, tütün üreticisi üretim yapamaz hale geldi. 
     Sayın Derviş şimdi de, ''2002 yılı için iyi bir senaryo hazırlamalıyız'' diyor. Siz önce 2001'in hesabını verin. Ne senaryosu 
     Ülkeyi film setine mi çevireceksiniz Bu ülkeyi sahipsiz mi sanıyorsunuz Ne filmiymiş...Bu filmin adı da Derviş 2002 olur. 
     2001'den ne hayır gördük ki, 2002'den göreceğiz...'' 
     Derviş'in, Hükümet'te bayan bakan olmamasına atıfta bulunarak, ''içinin karardığını'' söylediğini de bildiren Pamukçu, ''bu hükümetin hepsi bizim içimizi karartıyor ama Sayın Derviş'e tavsiyemiz, ABD'ye gittiğinde bir de bayan bakan getirmesi'' diye konuştu. 
     SP Genel Sekreteri Suat Pamukçu, AK Parti Genel Başkan Yardımcısı Abdullah Gül'ün, ''Başbakan Ecevit, koltuğunu Hüsümettin Özkan'a bıraksın'' şeklindeki demecini de bir soru üzerine değerlendirdi. 
     Türkiye'nin, Başbakan Ecevit'in kişisel durumu nedeniyle bu noktaya gelmediğini belirten Pamukçu, uygulanan ekonomik programların krizlere neden olduğunu kaydetti. Pamukçu, ''aynı program uygulandığı takdirde, Başbakanlık koltuğunda kim oturursa otursun sorunlar çözülmez. Başbakan'ın değişmesiyle ülke düzlüğe çıkmayacaktır'' dedi. 
     






</TEXT>
</DOC>
