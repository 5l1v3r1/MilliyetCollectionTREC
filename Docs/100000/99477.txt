<DOC>
<DOCNO> 99477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur32.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Niçin bu kadar ülke AB'ye girmek istiyor " 
</HEADLINE>
<TEXT>

     ANAP Genel Başkanı, Başbakan Yardımcısı Mesut Yılmaz, Türk insanını Avrupa Birliği yolundan çevirmeye yönelik gizli-açık çabaların bir sonuç vermesinin mümkün olmadığını söyledi. 
     Yılmaz, TBMM Genel Kurulu'nda görüşülen AB Uyum Yasa teklifi konusunda partisinin görüşlerini açıklarken, 15 üyesi olan AB'ye girmek isteyen çok sayıda ülke bulunduğunu belirtti. Bu kadar ülkenin neden AB'ye girmek istediğini soran Yılmaz, ''Avrupa Birliği üyeliği bu kadar çok ülke için olumsuzluk içermiyor da yalnız Türkiye için mi tehlike teşkil ediyor '' dedi. 
     Mesut yılmaz, şöyle konuştu 
     ''AB üyeliğini sihirli bir değnek veya lanetli bir asa gibi değil de her alanda ihtiyacımız olan atılımları gerçekleştirmemize yardımcı olacak itici bir motor şeklinde değerlendirmeliyiz. 
     Bu yaklaşımı ülkemizde hakim kıldığımız gün, Avrupa Birliği üzerine uzun zamandır devam eden ve giderek tırmanan tartışmalar sağlıklı bir zemine oturacaktır. 
     Gerçekleri görmezden gelerek veya gözlerimizi kapayıp yok sayarak onlardan kurtulamayız.'' 
     
     ''HEYECAN UYANDIRDI'' 
     Türkiye'de yaşayan her kesimin kendisine göre sıkıntıları bulunduğunu anlatan Yılmaz, ''Bunun içinde temel insan haklarına ilişkin ihlaller vardır, düşünce ve ifade özgürlüğüne yönelik kısıtlamalar vardır'' diye konuştu. 
     Hiçbir devletin kendi vatandaşını yoksul, mutsuz ve umutsuz kılmaya hakkı bulunmadığını belirten Yılmaz, sözlerini şöyle sürdürdü 
     ''Hele yaradılanı yaradandan ötürü seven, insanı eşrefi mahlukat kabul eden bir kültüre, hakim değil hadım devlet geleneğine sahip Türk Milleti buna hiç layık değildir. 
     AB üyeliği konusundaki gelişmelerin ülkemizde bu kadar heyecan uyandırmasının, toplumda bu kadar güçlü destek bulmasının en önemli sebebi işte bu sıkıntılardır. 
     Türk insanı, bütün aleyhte propagandalara rağmen engin sağduyusu ve sezgisiyle, AB kriterleri diye ortaya konan çerçevenin, kendi sıkıntılarına çözüm olabilecek formülleri içerdiğini görmüştür. 
     Onun için Türk insanını AB yolundan çevirmeye yönelik gizli-açık çabaların bir sonuç vermesi mümkün değildir. Türk insanını AB yolundan döndürmenin tek yolu, onun bu sıkıntılarına çok daha köklü ve süratle çözümler getirecek alternatiflerin ortaya konulmasıdır. Maalesef ne hali hazırda ne de yakın ve orta gelecekte böyle bir alternatif gözükmemektedir.'' 
     
     ''ANLAMAK MÜMKÜN DEĞİL'' 
     AB üyeliğinin bu çerçevede siyasi siyasi bir proje haline geldiğini kaydeden Yılmaz, ''Bu projeye ne kadar çok destek verir, ne kadar büyük katkı sağlarsak, milletimiz ve tarih önünde o kadar büyük sorumluluğumuzu yerine getirmiş olacağımız inancındayım'' dedi ANAP Genel Başkanı Yılmaz, Türkiye'nin ''harici baskılarla hareket etmeden yeni bir medeniyet dünyasına kendi isteği ile dahil olan ender uluslardan olduğunu'' da söyledi. 
     Geriyle dönüp 200 yıldır hiçbir şey olmamış, bütün tarih boşuna kat edilmiş gibi AB'ye karşı çıkılmasını anlamının mümkün olmadığını bildiren Yılmaz, ''Hangi gerekçeyle olursa olsun bu yoldan dönüş anlamına gelebilecek çabaları hoş karşılamak mümkün değildir'' dedi. 
     
     ''KÖKEN İÇERİDE'' 
     ANAP Genel Başkanı Yılmaz, Türkiye'nin siyasi birliği tesiste tam anlamıyla hedefe ulaşamadığını da belirtti. Bunun sebebini, vatandaşlık kurumunun yerleştirilip geliştirilmemiş olmasına bağlayan Yılmaz, sözlerini şöyle tamamladı 
     ''Bu sorunların kökeni içerdedir ve asıl çözmemiz gereken sorun buradadır. 
     Bu sorunlar Atatürk ve İnönü dönemlerinde de vardı, bugün de vardır. Bu sorunların kaynağı toplumsal yapımızda ve yönetim anlayışımızdadır. 
     Cumhuriyet'in siyasi birlik idealinin başarıya ulaşması, Türkiye'nin Avrupa'yla entegrasyonu nihai safhaya taşınmasına bağlıdır. 
     Endişemiz odur ki AB'nin dışında kalan bir Türkiye, milli çıkarlarını çok daha zor koruyacaktır. Hatta mevcut bütünlüğünü dahi muhafaza etmekte zorlanacaktır. Çünkü bu takdirde Ortadoğu'nun karanlık meçhulüne savrulmuş olacaktır. 
     AB kriterlerine sahip olmak, Türkiye'yi, bırakın bölmeyi, tesis etmekte zorlandığı milli birlik yönünde önemli ve güvenilir bir zemine kavuşturacaktır.'' 
     





</TEXT>
</DOC>
