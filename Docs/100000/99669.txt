<DOC>
<DOCNO> 99669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sonspo12.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Toto 4 Ağustos'ta başlıyor 
</HEADLINE>
<TEXT>

     Süper Toto ve Skor Toto, 4 Ağustos Pazar günü, geçen yıldan devreden ikramiyelerle sezona ''merhaba'' diyor. 
     Dünya Kupası 3. haftasında, Süper Toto'da 15 ve 14. dereceyi, Skor Toto'da da 3 dereceyi bilen çıkmadığından, bu dereceler 2002-2003 sezonuna devredilmişti. 
     
     YENİ OYUNLAR İÇİN SABREDİN 
     Teşkilat müdürlüğü tarafından müşterek bahis merkezi sisteminin kurulması, teknik olarak işletilmesi ve karşılığında sağlanacak hasılattan pay verilmesiyle ilgili ihaleyi kazanan Inteltek Firması ile 30 Temmuz Salı günü sözleşme imzalandı. 
     Buna göre, ''Müşterek Bahis Oyunları'' çoklu erişimli elektronik ortamlar ve terminaller üzerinden oynatılacak. Oluşturulacak sanal, sabit bayilerin ve bahis terminallerinin bağlantılı olarak çalışılacağı merkezi bir sistem kurulacak. 
     Spor Toto Teşkilat Müdürlüğü, sistemin kurulması, bayi terminallerinin sağlanması, işletilmesi ve diğer hizmetler için herhangi bir harcama yapmayacak. İhaleyi alan firmaya, toplanan hasılattan vergiler çıktıktan sonra kalanın yüzde 4.3'ü oranında ödeme yapılacak. 
     İhaleyi kazanan firmayla sözleşmenin imzalandığı tarihten itibaren 6 ay sonra iştirakciler, sanal ortamda oyunlara katılabilecekler. Ayrıca, 8 ay sonra da sabit bayi terminaller aracılığıyla spor oyunları oynatılabilecek. 
     





</TEXT>
</DOC>
