<DOC>
<DOCNO> 73670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur14.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk pornosu tarikat okulunu kapattırdı.. 
</HEADLINE>
<TEXT>

     Milli Eğitim Bakanlığı, Bursa Özel İlkgüneş Lisesi Psikoloji Öğretmeni Özgen İmamoğlu hakkında kamuoyuna yansıyan iddialarla ilgili başlattığı soruşturmayı tamamlayarak, Özel İlkgüneş Okulları'nın öğretim yılının sona ermesinden itibaren sürekli olarak kapatılmasına karar verdi. 
     Milli Eğitim Bakanlığı'ndan yapılan yazılı açıklamaya göre, Hidayet Eğitim Sağlık ve Kardeşlik Vakfı'na bağlı Bursa Özel İlkgüneş Lisesi, Özel İlkgüneş İlköğretim Okulu ve Özel İlkgüneş İlköğretim Okulu Yıldırım Şubesi, eğitim-öğretim yılının sona ermesinin ardından sürekli olarak kapatılacak. 
     Lisede görevli Özgen İmamoğlu'na da Bakanlığa bağlı resmi veya özel öğretim kurumlarında hiçbir unvanla görev verilmeyecek. 
     Özel İlkgüneş Okulları'nın eski ilköğretim kısmı müdürü Yücel Aslan ve lise kısmı müdürü Mehmet Alkan, özel öğretim kurumlarında yöneticilik görevi yapamayacaklar. 
     
     Olay nasıl olmuştu 
     Kapatılması kararlaştırılan okulda rehber öğretmenlik yapan Özgen İmamoğlu, çocuk pornografisi ve istismarıyla ilgili uluslararası yürütülen ''Landmark Operasyonu'' çerçevesinde Emniyet Genel Müdürlüğü ve Bursa Emniyet Müdürlüğü'nün ortak çalışmasıyla geçen Aralık ayında evinde yakalanmıştı. 
     Evinde çocuk pornografisi ile ilgili çok sayıda CD ve video kaset ele geçirilen İmamoğlu'nun, Bursa ve daha önce görev yaptığı Gaziantep'te, çok sayıda çocuğa tecavüz ettiği, çıplak fotoğraflarını çekerek internette pazarladığı da iddia edilmişti. 
     İmamoğlu, sorgulamasının ardından, ''çocukların pornografik görüntü ve resimlerini çekerek internet aracılığıyla satmak, ırza geçme, ırza teşebbüs ve sarkıntılık'' suçlarından tutuklanarak Bursa E Tipi Cezaevi'ne konulmuştu. 
     






</TEXT>
</DOC>
