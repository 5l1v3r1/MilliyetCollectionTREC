<DOC>
<DOCNO> 67736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/siyaset/asiy.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim takiye yapıyor 
</HEADLINE>
<TEXT>

Liberal söylemleriyle dikkat çeken Erdoğan ve diğer AKP’liler, kamuya açık yerlerde içki yasağının şart olduğunu söylerken SP’liler İçen içsin, kime ne’ diyor 
     ABDULLAH KARAKUŞ Ankara 

     Bölünen Milli Görüş’ün partileri SP ve AKP’nin içki yasağı konusundaki farklı tavırları "Hangisi takkiye yapıyor " sorusunu gündeme getirdi. AKP Genel Başkanı Recep Tayyip Erdoğan’ın "içki yasaklansın" sözleriyle başlayan tartışmaya katılan SP, Refahyol döneminin içkiyi "günah sayan" söyleminden vazgeçerek "yasaklarla bir yere gidilmez" görüşünü savundu. Refahyol döneminde Necmettin Erbakan’ın sağ kolu olarak Enerji Bakanlığı yapan SP Genel Başkanı Recai Kutan’ın o dönemdeki "içki ambargosunu" hiç olmamış varsayan sözleri dikkat çekti. 
     
     Vatandaşa zararlarını anlatalım’ 
     Kutan’a destek veren SP Grup Başkanvekili Veysel Candan da "kamusal alanda veya özel alanda içki yasaklansın" demenin yanlış olacağını belirterek, "Yasaklarla bir yere gidemeyiz. Burada yapılması gereken devletin, içkinin zararları konusunda vatandaşı bilgilendirmesidir. Vatandaşda bilgilenince zaten kendi yasağını koyar ve içmez. Ancak böyle bir tedbir işe yarar. Devlet içkiye kolayca ulaşılmasının önüne böyle geçebilir" dedi. Genel Başkan Yardımcısı Lütfü Esengün "İçen içer, içmeyen içmez. Bunlarla uğraşmak yanlış" derken Genel Sekreter Suat Pamukçu da "Bunlarla telkin yoluyla mücadele edilmesi lazım. Lüzumlu şeylerle uğraşalım" diye konuştu. 
     
     Sigaradan ne farkı var ’ 
     Partinin kuruluş aşamasındaki "liberal" söylemiyle dikkat çeken AKP yönetimi ise Erdoğan’ın ardından dün Grup Başkanı Bülent Arınç’ın açıklamalarıyla "yasağı" savunmayı sürdürdü. Herkesin girebildiği yerlerde alkol içilmemesinin toplumun menfaatine olacağını belirten Arınç, "Alkol her yerde bulunsun, içilsin düşüncesi sağlıklı değil. Çağdaş ülkelerde her yerde içki satışı yapılmıyor" dedi. Sigara yasağını örnek gösteren Arınç, "Ne güzel şimdi otobüslerde bile sigara içilmiyor, insanlar mutlu. Türkiye’de içkiye başlama yaşı ise 14’e inmiştir. Bu sevinilecek değil, utanılacak bir olaydır" diye konuştu. AKP’de sadece Ertuğrul Yalçınbayır farklı tavır sergiledi. 
     
Rakı krizi çıkmıştı...      Kutan ve Erdoğan arasındaki içki polemiği, Refahyol döneminde verilen resepsiyonlarda ve Erbakan’ın uçak yolculuklarında konulan içki yasağını akıllara getirdi. O dönemde uygulanan içki ambargosu Yüksek Askeri Şura üyelerine Başbakanlık Konutu’nda verilen yemekte krize yol açmış ve içki servisi yapılmamasına sert tepki gösteren dönemin Deniz Kuvvetleri Komutanı Güven Erkaya garsonlara rakı aldırıp içmişti. 
     
Tayyip referandumda kararlı      SERHAT OĞUZ 

     AKP İstanbul İl Teşkilatı’nın basına tanıtılması amacıyla düzenlenen toplantı öncesinde Recep Tayyip Erdoğan, "Ben noktayı koydum, iş bitti. 4.5 yıl belediye başkanlığı yaptım. Toplumsal mutabakat bizim için çözüm noktası olacaktır. Şu sözümü unutmayın, toplumsal mutabakat" diyerek içki yasağını referanduma götürme önerisini savundu. Recai Kutan’ın, kendisi için "Milli Görüş içindeki en radikal savunucu" sözleri üzerine Erdoğan, Kutan’ın "Tayyip Bey için böyle ifadeler kullanmadım." dediğini aktardı ve "Çok basit şeylerle uğraşıyorlar. Özel takıntıları var" dedi. 
     



 SİYASET 










</TEXT>
</DOC>
