<DOC>
<DOCNO> 62130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/siyaset/siy02.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan ABD yardımına temkinli 
</HEADLINE>
<TEXT>
Ecevit Lobiler ve Kongre 
engelleyebilir 
     ANKARA Milliyet 

     Başbakan Bülent Ecevit, stratejik ilişkilerin ABD’yle en üst düzeyde olduğunu, bunun dünya için de önemi bulunduğunu belirterek, "Ancak bu stratejik ilişkinin en zayıf halkası ekonomidir. AB’ye, İsrail ve Ürdün’e sağlanan kolaylıklar Türkiye’ye henüz sağlanmadı. Bunu dile getireceğiz" dedi. 
     ABD gezisinin siyasi boyutunun olumlu olacağını, çok kapsamlı görüşmeler yapılacağını belirten Başbakan, "Ekonomik açıdan da umutluyum, ama kısa sürede mucize beklemeyelim. ABD’de Kongre’nin büyük yetkileri var. Başkanlık ya da hükümet katkıda bulunmayı istese bile lobilerin ve Kongre’nin engellemesiyle hemen sonuç alınamayabilir" görüşünü dile getirdi. 
     
     Sıkıntımızı biliyorlar 
     Ecevit, "Bizim ekonomik sıkıntılarımızı ABD yönetimi çok iyi biliyor. Onun için elden geleni yapacaklardır" diye konuştu. 
     ABD’ye gidecek bakanlar ve 30’a yakın işadamıyla dün 1.5 saat süren bir toplantı yapan Başbakan, toplantı sonrası şu görüşleri dile getirdi "Türkiye’nin Afganistan’a katkısı askeri harcamalarını artıracak. ABD yönetiminden maddi destek isteyeceğiz. 5 milyar dolarlık askeri borçların silinmesini de talep edeceğiz. Türk lobisi ABD’de zayıf. Kapanan işyerlerini desteklemek ve Türkiye’ye dışarıdan yabancı sermaye akışı sağlamak için Wall Street Journal, Financial Times ve Almanya’da çıkan Türk gazetelerine yapısal reformlar ve yasa değişiklikleri konusunda ilan verilecek." 
     
     Olumlu tablo çizdi 
     Hükümetin dünyada eşi benzeri görülmemiş şekilde çalıştığını ve bir hafta içinde 9 yasa çıkardıklarını belirten Ecevit, şöyle konuştu "IMF ve Dünya Bankası’ndan sağlanan kaynaklar konusunda ABD’nin desteği var. Ekonomi umutlandı, borsa canlandı, faizler düştü, enflasyon düşüşe geçti. Dünyada bu kadar hızlı çalışan bir başka Meclis yok." 



 SİYASET 














</TEXT>
</DOC>
