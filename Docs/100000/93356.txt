<DOC>
<DOCNO> 93356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur20.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremde kimliksiz gömülenlere DNA testi 
</HEADLINE>
<TEXT>

     Gölcük Asliye Hukuk Mahkemesi, ''Kimliksiz gömülenlere DNA testi yapılabilmesi'' için ''mezarların açılmasına'' karar verdi. 
     Gölcük'te, Marmara depreminde kaybolan bir gencin annesi tarafından ''Kimliksiz gömülenlere DNA testi yapılması'' istemiyle açılan davaya yeniden başlandı. 
     Gölcük Sulh Hukuk Mahkemesi'nde yaklaşık 2.5 yıl önce açılan ve geçen Mart ayında yapılan duruşmada mahkemenin ''Görevsizlik kararı'' vermesinden sonra, Asliye Hukuk Mahkemesi'ne taşınan davanın bugünkü duruşmasına davacı Emine Cebeci ile avukatı Elife Cemre katıldı. 
     Duruşmada söz alan Emine Cebeci, oğlu Serkan Yapıcı'nın 17 Ağustos 1999 depreminde enkaz altından yaralı olarak çıkarılmasının ardından 
     tedavisinin yapılması için hastaneye sevk edildiğini, ancak bir daha kendisinden haber alamadığını söyledi. Cebeci, mahkemeden, adli yardım talebinde bulunarak, oğlunun kimliksiz gömülenler arasında olup olmadığının belirlenmesini istedi. Mahkeme, annenin talebini uygun bularak kimsesizler mezarlığının açılıp, DNA testi için keşif yapılmasına karar verdi. -ACINI ANNENİN SEVİNCİ- Mahkemenin kimsesizlerin mezarlarının açılması ve DNA testi yapılması yönünde karar vermesini sevinçle karşılayan Emine Cebeci, ''Biz devletimizden sadece kaybolan çocuklarımızın bulunmasını istiyoruz'' dedi. Mezarların açılıp DNA testi yapılsa bile oğlunun bulunmayacağına inandığını ifade eden Cebeci, şunları kaydetti ''Ben davanın bitirilmesini istiyorum. 2.5 yıldır maddi ve manevi olarak çok yıprandım. Oğlumun bu mezarlarda bulamayacağımı biliyorum, ancak bu mezarlarda kimin kayıbı var bu bilinmeli. Ben oğlumu başka koşullarda aramaya devam ediyorum. Devletin bize sahip çıkması lazım. Mahkemenin vermiş olduğu keşif kararı beni çok mutlu etti. Ben oğlumu bulamasam bile, bazı aileler kaybolan çocuklarına kavuşabilir.'' Emine Cebeci, Marmara depreminde kaybolan ve bir daha haber alamadığı 18 yaşındaki oğlu Serkan Yapıcı'nın kimsesizler mezarlığında gömülü bulunanlar arasında olabileceğini öne sürüp, mezarların açılarak DNA testi yapılmasını istemişti. 
     





</TEXT>
</DOC>
