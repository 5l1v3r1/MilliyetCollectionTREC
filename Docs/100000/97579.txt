<DOC>
<DOCNO> 97579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur31.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan Yılmaz'a "Önceliğimiz seçim" 
</HEADLINE>
<TEXT>

     AKP Genel Başkanı Tayyip Erdoğan, ANAP Genel Başkanı ve Başbakan Yardımcısı Mesut Yılmaz'a önceliklerinin 3 Kasım tarihinde erken seçim yapılması olduğunu bildirdi. 
     ANAP Genel Başkanı ve Başbakan Yardımcısı Mesut Yılmaz'ın ziyaretinin ardından bir basın toplantısı düzenleyen AKP Genel Başkanı Tayyip Erdoğan, AB'ye uyum paketinde, ölüm cezalarının ağırlaştırılmış müebbet hapse çevrilerek kaldırılması konusuna katıldıklarını ancak diğer değişiklikleri değerlendireceklerini bildirdi. Erdoğan, AB'ye uyum paketinde yer alan yasa değişiklikleriyle ilgili çalışma yapacaklarını ve görüşlerini ANAP Grubuna Perşembe günü ileteceklerini bildirdiklerini açıkladı. Erdoğan, bu süre içinde de ANAP'lılarla görüşebileceklerini ifade etti. 
     Erdoğan, ANAP lideri Yılmaz'a TBMM'nin 29 Temmuz'da yapacağı toplantıya da katılacaklarını bildirdiğini belirterek, "Bizim için olmazsa olmaz 3 Kasım seçimidir. 
     Bunun dışında AB ile ilgili çalışmaları da yürütürüz. Biz AB ile ilgili bir komisyon kuralım ve bununla ilgili çalışmaları da sürdürelim dedik. Zeten bu komisyon kurulmadığı için zaman kaybettik. Pazartesi günü bu Meclis 3 Kasım'ı bir seçim takvimi olarak belirlemeli ve takvim işlemeye başlamalıdır" dedi. 
     AKP Genel Başkanı Erdoğan, bir soru üzerine de, "Mevcut hükümet şu anda bir erken seçime götürebiliyorsa bizim açımızdan sakınca yok. Mevcut hükümetle de erken seçime gidebiliriz" diye konuştu. 
     





</TEXT>
</DOC>
