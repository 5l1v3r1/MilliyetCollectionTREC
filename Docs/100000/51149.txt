<DOC>
<DOCNO> 51149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur14.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Berin Nadi son yolculuğuna uğurlanıyor 
</HEADLINE>
<TEXT>

     İstanbul'da önceki gün vefat eden Cumhuriyet Gazetesi imtiyaz sahibi ve Cumhuriyet Vakfı Kurucu Başkanı Berin Nadi için Cumhuriyet Gazetesi önünde bir tören düzenlendi. 
     Gazete bahçesindeki tören öncesinde, Berin Nadi'nin yeğeni Emine Uşaklıgil ve Lale Tokuş ile gazete yöneticileri, taziyeleri kabul etti. Bu arada törene katılanlar Berin Nadi için açılan anı defterine taziye dileklerini yazarak, fotoğrafının önüne çiçek bıraktı. 
     Devlet Bakanı Şükrü Sina Gürel ile törene katılanlar, gazete binasına çıkarak, yöneticiler ve çalışanlara başsağlığı diledi. 
     Berin Nadi'nin Türk Bayrağı'na sarılı tabutu, saat 10.15'de gazete bahçesine getirilerek, hazırlanan katafalka konuldu. Saygı duruşunun ardından bir konuşma yapan Gazete Yayın Kurulu Başkanı, Cumhuriyet Vakfı Yönetim Kurulu Üyesi İlhan Selçuk, Cumhuriyet dostlarının, Berin Nadi'yi son yolculuğuna uğurlamak üzere toplandıklarını söyledi. 
     Cumhuriyet Gazetesi'nin bulunduğu, korumaya alınmış köşkün İttihat ve Terakki'nin merkezi olduğunu, daha sonra İngiliz işgal komutanlığı, ondan sonra da Cumhuriyet Gazetesi'nin yönetim yerine dönüştüğünü anlatan Selçuk, ''1924 yılından bu yana bu bahçede, bu bina, bu binanın kapalı olan yerleri, onun karşısındaki bina ve binanın içindeki çalışanlar, ister makinanın başında olsun, ister kağıdın, ister daktilonun, ister bilgisayarın, Cumhuriyet bilinci ile yetişmiştir'' dedi. 
     
     Cumhuriyet'in geleceği 
     Berin Nadi'nin yaşamının özellikle son bölümünde, Nadir Nadi'nin ölümünden bu yana Cumhuriyet gazetesinin geleceğe emanet edilmesi için elinden gelen herşeyi yapmak için uğraş verdiğini vurgulayan Selçuk, şunları söyledi 
     ''Bu amaçla hayatının son yıllarını Cumhuriyet'e vakfetmiştir. 
     Ailenin de özverisiyle kurulan Cumhuriyet Vakfı ile amaca bir ölçüde ulaşılmıştır. Bundan sonra Cumhuriyet'i gelecek kuşaklara ve gelecek zamanlara emanet etmek hepimizin görevi. Berin Nadi'ye olan sevgimizi ve saygımızı bu amacına ne kadar hizmet edebilirsek o kadar yerine getirmiş olacağız. Onun son yıllardaki adı 'Yadigar Hanım'dı. Nadir Nadi'den bize yadigar kalmıştı. Şimdi geriye yadigar olan Cumhuriyet Gazetesi'dir. Bu Cumhuriyet Gazetesi artık Türkiye'de bir kurumdur. 
     Herkesin paylaştığı bir kurumdur. Türkiye Cumhuriyeti'nin İstiklal Savaşı'ndan bu yana dirençli sahiplerinden biridir. 
     Berin Nadi, bu uğurda hayatını hiçe sayarak yaşamış bir hanımefendidir. Berin Nadi, bence görevini yaptıktan sonra gitmiştir. 
     Ruhu şadolsun...'' Berin Nadi'nin cenazesi, daha sonra, Cumhuriyet çalışanlarının omuzlarında, gazete binasından atılan karanfiller ve alkışlar eşliğinde cenaze arabasına kadar taşındı. Cenaze, buradan Bebek Camii'ne götürüldü. 
     
     Törene katılanlar 
     Cenaze törenine Devlet Bakanı Şükrü Sina Gürel, milletvekilleri Rıdvan Budak, Ahmet Tan, İstanbul Valisi Erol Çakır, İstanbul Emniyet Müdürü Hasan Özdemir, İstanbul Cumhuriyet Başsavcısı Ferzan Çitici, İstanbul Büyükşehir Belediye Başkan Vekili Ümit Özerol, CHP Genel Başkan Yardımcısı Eşref Erdem, CHP Genel Sekreteri Önder Sav, CHP Parti Meclisi Üyesi Ahmet Güryüz Ketenci, İstanbul Üniversitesi Rektörü Prof. Dr. Kemal Alemdaroğlu, Yıldız Teknik Üniversitesi Rektörü Prof. Dr. Ayhan Alkış, İşçi Partisi Genel Başkan Yardımcısı Hıdır Hokka, Özgürlük ve Dayanışma Partisi Genel Başkanı Ufuk Uras, Türkiye Gazeteciler Cemiyeti Başkanı Orhan Erinç, Türkiye Gazeteciler Sendikası Başkanı Şükran Soner, BDDK eski Başkanı Zekeriya Temizel ile aralarında Altan Öymen, Nurettin Sözen, Kemal Türkler'in eşi Sabahat Türkler, Uğur Mumcu'nun eşi Güldal Mumcu'nun da bulunduğu çok sayıda tanınmış kişi, medya mensubu ile gazete çalışanları katıldı. 
     Bu arada törene görevden uzaklaştırılan Esenyurt Belediye Başkanı Gürbüz Çapan ile çok sayıda kişi ve kurum da çelenk gönderdi. 
     






</TEXT>
</DOC>
