<DOC>
<DOCNO> 52313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur15.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller grup toplantısında coştu... 
</HEADLINE>
<TEXT>

     DYP Genel başkanı Tansu Çiller, ''Özal misyonunun köşe taşlarının'' DYP'ye katıldığını savunarak, merkez sağın güçlendiğini ve bunun tek adresinin DYP olduğunu gösterdiğini söyledi. 
     İzmir Bağımsız Milletvekili Süha Tanık, bugünkü grup toplantısında DYP'ye katıldı. 
     Grup Başkanvekili Nevzat Ercan, toplantıyı açışta, ülkenin bir seçin sürecine girdiğini ve DYP iktidarının ufukta gözüktüğünü ileri sürdü. Ercan, ''Artık birleşme ve bütünleşmenin tek adresi DYP'dir'' diyerek salonda bulunan İzmir Milletvekili Süha Tanık'ın DYP geçme kararı aldığını bildirdi ve Tanık'ı kürsüye davet etti. 
     Tanık, konuşmasında, bu kürsüye ilk kez 1983 yılında çıktığını ve ''ülkenin yeniden yapılanmasını ve dünyadaki değişim vizyonunu yakalamış Turgut Özal ile çalışma imkanı bulduğunu'' anlattı Tanık, ''Bugün burada ilk günkü gibi heyecanlanıyor ve mutluluk duyuyorsam, bunun bir tek sebebi vardır, o da bundan sonra liberal politikalardan ödün vermeyecek demokrat ve laik Türkiye sevdalısı olduğuna inandığım DYP'de siyasete devam etmek üzere sizin saflarınıza katılıyor olmamdır'' dedi. 
     Tanık'ın konuşmasının ardından kürsüye gelen Çiller, Süha Tanık'a ''Hoşgeldiniz'' dedi ve DYP rozeti taktı. 
     Salondaki partililerin yoğun alkışları arasında konuşmasına başlayan Çiller, yaptığı konuşmada ''Merkez sağ misyonunun liberal, demokrat, aynı zamanda milli ve manevi değerlerin gerçek temsilcisi bu büyük davanın'' büyümesiyle ilgili hem tavanda hem tabanda gelişmeler yaşandığını söyledi. 
     ''Bugün merkez sağın, tavanda köşe taşlarından biri olarak Meclis'te görüp takdir ettiğimiz Süha Tanık arkadaşımızı aramızda görmenin mutluluğunu yaşıyoruz.'' diyen Çiller, şöyle devam etti 
     ''DP ve DYP'ye kadar gelen bu büyük dava, zaman zaman önü kesilmiş ve akarsular zaman zaman ayrılarak akmışlardır. 
     Bu akarsulardan, özellikle Özal misyonunun köşe taşlarını ve ağır toplarını aramızda görmenin anlamı şudur bugün merkez sağ güçleniyor ve bunun tek adresi olarak Kırat ve DYP, meseleye el koyuyor. Bu misyondan şu veya bu nedenle ayrı düşmüş olan bütün arkadaşlarımızı yine kucaklayarak onları da tabandan coşarak gelen bu büyük davaya bir kez daha davet ediyoruz.'' Tansu Çiller, bu gelişme sağlanırken Türkiye'ye yalnızca umut değil ''Yeniden bir büyük Türkiye'yi, yeniden büyüyen, onurlu ve yeni bir bin yılın yıldız ülkesini vaat ettiklerini'' söyledi. 
     






</TEXT>
</DOC>
