<DOC>
<DOCNO> 71606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/spor/spo04.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor’da ilginç itiraf 
</HEADLINE>
<TEXT>

Hami, eskiden rahat maç kazandıklarını, şimdi ölümüne oynamalarının bile yetmediğini söyledi 
     BORDO-MAVİLİ takımda bugünkü Yimpaş Yozgatspor karşılaşması öncesi adeta seferberlik ilan edildi. Kaptan Hami, ilginç bir teşhis yaptı ve "Eskiden gazozuna bile oynasak, kazanıyorduk. Şimdi ise ölümüne oynuyor, ama kazanamıyoruz" itirafında bulundu. Tecrübeli futbolcu, özgüven eksikliği nedeniyle birçok maçta istedikleri puanları toplayamadıklarını söyledi. 
     KORKU hissinin gözle görülür şekilde takıma yansıdığını belirten Hami, "Artık gol attığımızda rahatlayamıyoruz. Çünkü her takıma pozisyon veriyoruz. Biz puan kaybettikçe, rakiplere güven geliyor. Bu da bizi kahrediyor" diye konuştu. Öte yandan Macit, Agustine, Bushi, Jarro ve Sommers’in sakatlığının sürmesi, Hasan’ın da cezalı oluşu kadro konusunda teknik heyeti zora soktu. 
     
     Pfaff, Türkiye’ye geliyor 
     TRABZONSPOR’UN eski kalecisi Belçikalı Jean - Marie Pfaff, Türkiye’de bazı Süper Lig kulüpleriyle teknik direktörlük için görüşmeler yaptığını ve gelecek ay göreve başlamayı düşündüğünü söyledi. Eski ünlü kaleci, 26 Nisan’da İstanbul ve Antalya’da maçlar izleyeceğini belirtip, "Yaşadığım en güzel ve en sıcak anlarım Türkiye’de geçti. Belçika’da kalmak istemiyorum. Burada futbol öldü" açıklamasını yaptı. 
     



 SPOR 





















</TEXT>
</DOC>
