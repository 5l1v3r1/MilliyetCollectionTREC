<DOC>
<DOCNO> 79747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun08.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletlerin yeni gelir kaynağı kumar 
</HEADLINE>
<TEXT>

     Uzun yıllar dinsel, kültürel ve siyasal gerekçelerle tabu olan kumarın günümüzde adeta bir sanayi haline dönüştüğü ve geçen yıl kumarbazların dünya çapında 900 milyar dolarlık kumar oynadığı bildirildi. 
     Son sayısının kapak konusunu kumara ayıran Amerikan finans çevrelerinin dergisi Forbes, hükümetlerin bir yılda kumardan elde ettiği gelirin 270 milyar dolar olduğunu yazdı. 
     Uzun yıllar kumarhaneleri yasaklamış olan İngiltere'nin, bugün buralardan gelen parayı önemli bir gelir kaynağı olarak nitelendirdiğini belirten dergi, İngiltere'de bugün 118 kumarhane bulunduğuna, ancak buralarda oyun oynamak için kumar kulüplerine üye olmanın mecburi olduğuna ve kumarhanelerde içki verilmediğine işaret etti. Bununla birlikte haberde, İngiltere'nin yakında kumarhanelerle ilgili uygulamaları liberalleştirmeyi düşündüğü de vurgulandı. Merrill Mynch adlı finans kuruluşu ise liberalleştirmeden sonra İngiltere'de 1-2 yıl içinde kumarhane sayısının 250'yi aşmasının beklendiğini 
     belirtti. 
     Hükümetlerin kumara karşı tutumları ve bu konuda izledikleri politikaları irdeleyen Forbes dergisi, son 10 yıl içinde, kumar üzerindeki tüm dinsel, kültürel ve siyasal tabuları yıkan hükümetlerin, kumar parasını yasal hale getirme yolunu seçtiğini'' yazdı. 
     Kumara karşı en şiddetli önlemleri alan ABD'de bile, bugün kumarın 50 eyaletin 48'inde serbest olduğuna dikkat çekilen haberde, Kanada'da 
     Las Vegas stili kumarhanelerin hızla yayıldığına dikkat çekildi. 
     Kumar makinelerini 1987 yılına kadar yasaklayan Fransa'da bugün 13 bin 500 makinenin devlet kasasına yılda 1.7 milyar dolar akıttığı belirtiliyor. Asya'da ise yasal kumarhanelere sahip bulunan Kamboçya, Myanmar, Vietnam ve Nepal'e, son yıllarda Hindistan ve Güney Kore eklendi. 
     





</TEXT>
</DOC>
