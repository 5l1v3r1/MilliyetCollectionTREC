<DOC>
<DOCNO> 90219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/dunya/dun03.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa’da seçimin galibi sağ 
</HEADLINE>
<TEXT>

     MİNE G. KIRIKKANAT Paris 

     Fransız genel seçimlerinin ikinci ve son turu, Cumhurbaşkanı Jacques Chirac’ın arkasında toplanan merkez sağın ezici zaferiyle sonuçlandı. Ulusal Meclis’in 577 milletvekilliğinden 405’ini kazanan merkez sağ koalisyonunun zaferi, medyada simge renkleri olan "mavi", dolayısıyla "Fransa masmavi" tümcesiyle özetlendi. Merkez sağın 405 milletvekilliğinden, üç partinin birleşmesiyle oluşturulan Cumhurbaşkanı Çoğunluğu UMP Partisi 384’ünü alırken Chirac’ın partisiyle birleşmeyi kabul etmeyen ve liderleri François Bayrou’nun arkasında kalan Demokratik Birlik Partisi, yarısı UMP tarafından yutulmasına karşın 21 milletvekili çıkararak gurup kurabildi. 
     
     Ulusal Cephe’de hüsran 
     Sosyalist Parti’nin 158, Komünist Parti’nin 21, Yeşiller’in ise yalnızca 1 milletvekili ile girebildiği mecliste, Le Pen’in aşırı sağcı Ulusal Cephe’si bu kez de yer alamadı. Fransız seçmeni, sol akım içerisinde "merkezi devletçiliği" savunan ve Korsika’ya özerklik vermeyi reddeden eski İçişleri Bakanı Jean - Pierre Chevenement’ı da 17 yıllık milletvekili koltuğundan etti. 
     



 DÜNYA 












</TEXT>
</DOC>
