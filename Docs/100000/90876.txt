<DOC>
<DOCNO> 90876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/spo01.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba İstanbul’da 
</HEADLINE>
<TEXT>

Beşiktaş’ın uzun süredir imza attırmak için beklediği Kolombiyalı file bekçisi dün geldi. Tecrübeli kaleci, "Türkiye’nin en köklü takımlarından birine geldiğim için çok mutluyum" dedi 
     CENGİZ MALGIR 

     Sıkıntı sona erdi 
     BEŞİKTAŞ’IN haftalardır imza attırmak için beklediği Kolombiyalı kaleci Cordoba dün nihayet İstanbul’a geldi. Havalimanında yöneticiler tarafından karşılanan tecrübeli eldiven gördüğü ilgi karşısında şaşkına döndü. Otele geçerek kısa bir süre dinlenen Cordoba ardından kulübü gezdi ve Serdar Bilgili’nin evine giderek başkanla yemek yedi. Kolombiyalı kaleci, "Beşiktaş’ta büyük başarılara imza atacağımı düşünüyorum. Türkiye’nin en köklü takımlarından birine geldiğim için çok mutluyum" dedi. 
     
     Yeni hedef Mutu 
     YABANCI transferinde bir türlü istediği futbolcuları renklerine bağlayamayan Beşiktaş bu kez gözünü Mutu’ya çevirdi. Teknik Direktör Lucescu’nun da istediği Rumen futbolcu geçen sezon Inter’den Verona’ya transfer olmuştu. Verona’nın bu sezon İtalya Ligi’nde küme düşmüş olması nedeniyle Siyah-Beyazlı takımın bu transferi bitirme olasılığını artırdığı ileri sürüldü. Lucescu bu transferin gerçekleşmesi için menajer Becali’yi devreye soktu. 
     
Deportivo’dan suçlama      MEHMET ÇİFTÇİ Barcelona 

     DEPORTİVO Kulübü Başkanı Lendoiro, Beşiktaş A.Ş’nin Brezilyalı oyuncuları Djalminha ile ilgilenmedikleri yolundaki resmi açıklamasına büyük tepki gösterip, Siyah-Beyazlılar’ı yalancılıkla suçladı. Lendoiro düzenlediği basın toplantısında, "Beşiktaş’ın Djalminha ile ilgilendiğini açıklayan ilk resmi ağız benim. Bize, Beşiktaş adına Hollandalı bir menajer geldi" dedi. 
     LENDOİRO sözlerini şöyle tamamladı "Menajer iki gün kaldı, bizimle pazarlık yaptı. Teklifimizi aldıktan sonra ülkesine döndü. Galatasaray’ın da bu futbolcuyu istediğini söyledik. Beşiktaş’ın yaptığı açıklama tamamen gerçek dışıdır. Umarım bu talihsiz açıklama ilişkimizi bozmaz" dedi. Lendoiro ayrıca Galatasaray’ın bu futbolcuyu centilmence istediğini ve ilgisinin devam ettiğini bildirdi. 
     
Bilgili’ye soruşturma      NEZİH GÜROL 

     BEŞİKTAŞ Başkanı Serdar Bilgili dün İstanbul Adliyesi’ne giderek hakkında açılan iki ayrı soruşturmayla ilgili ifade verdi. Bilgili, 14 Nisan 2002’de oynanan Fenerbahçe maçı sonrası yaptığı açıklamalar nedeniyle hakem Muhittin Boşat ile yardımcısı Enver Dölek tarafından şikayet edilmişti. Adliyeye avukatı ile birlikte gelen ve ifadesi alınan Bilgili, görüntülenmesine tepki gösterdi. Soruşturmalar sonucunda Bilgili hakkında "Basın yoluyla hakaret" suçundan 4 aydan 3 yıla kadar hapis istemiyle dava açılabilecek. 
     



 SPOR 


































</TEXT>
</DOC>
