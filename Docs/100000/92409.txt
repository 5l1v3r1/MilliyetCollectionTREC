<DOC>
<DOCNO> 92409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun26.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da hayat kurtaran Türk gencinin arabası soyuldu 
</HEADLINE>
<TEXT>

     Almanya'nın başkenti Berlin'de, otomobili ile nehre düşen bir Alman kadının hayatını kurtaran Adem S. adlı Türk gencinin otomobili soyuldu. 
     Adem S, B.Z gazetesine olayı anlatırken, ''Senegal maçının galibiyetini kutlarken, önce nehre bir taraftarın atladığını zannettim. Daha sonra baktığımda nehirde bir otomobil gördüm. Yanımda duran bir kadına otomobilimin anahtarlarını verdim ve 'Lütfen gitmeyin, beni burada bekleyin' dedim. Daha sonra da nehre atladım'' dedi. 
     Nehre atlayan bir polis ile birlikte otomobilin camını kırdıklarını ve baygın halde buldukları sürücü kadını dışarıya çıkarttığını belirten 26 yaşındaki Adem, ''Daha sonra otomobilimin yanına döndüm. Cep telefonum, paralarım ve belgelerim yoktu'' diye konuştu. 
     Gazetenin haberinde, Adem'in kurtardığı kadının komada olduğu belirtilerek, ''Hayat kurtaran bir insanı soymak olmaz. B.Z gazetesi hırsıza onurunu kurtarması ve Adem'e eşyalarını geri vermesi için bir fırsat veriyor. Lütfen 2591 73139 numaralı telefonu ara'' denildi. 
     





</TEXT>
</DOC>
