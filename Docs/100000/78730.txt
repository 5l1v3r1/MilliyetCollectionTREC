<DOC>
<DOCNO> 78730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur10.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank soruşturmasında yeni dava... 
</HEADLINE>
<TEXT>

     İstanbul Cumhuriyet Başsavcılığı, Sümerbank soruşturması sırasında yakalanamadıkları için dosyaları ayrılan gıyabi tutuklu sanıklar Şükrü Karahasanoğlu, İsmail Emen, Mustafa Faruk Keçeli ve işadamı Orhan Aslıtürk hakkında, 4 ile 99 yıl arasında değişen ağır hapis cezaları istemiyle dava açtı. 
     Cumhuriyet Savcısı Hüseyin Yıldız tarafından hazırlanan iddianamede, İstanbul DGM Cumhuriyet Başsavcılığı'nın dava konusu olaya ilişkin sürdürdüğü soruşturma sırasında, bazı sanıkların yurtdışında olmaları nedeniyle dosyalarının ayrıldığı belirtildi. 
     Daha sonra DGM Yasası'nda yapılan değişiklik nedeniyle bu sanıklar hakkındaki soruşturma evrakının Şişli Cumhuriyet Başsavcılığı'na gönderildiği ifade edilen iddianamede, Şişli Cumhuriyet Başsavcılığı'nın da gıyabi tutuklu sanıklar Karahasanoğlu, Emen, Aslıtürk ve Keçeli hakkında dava açılması istemiyle hazırladığı fezlekeyi, İstanbul Cumhuriyet Başsavcılığı'na gönderdiği kaydedildi. 
     Sümerbank soruşturması kapsamında bankanın eski sahibi Hayyam Garipoğlu ile 37 sanık hakkında İstanbul DGM'de açılan davanın da İstanbul 6. Ağır Ceza Mahkemesi'ne gönderildiği belirtilen iddianamede, Sümerbank'ta yapıldığı ileri sürülen usulsüz işlemler ayrıntılarıyla anlatıldı. 
     
     GARİPOĞLU ''LİDER'', KARAHASANOĞLU ''YÖNETİCİ'' 
     Haklarında daha önce dava açılan Hayyam Garipoğlu ve diğer sanıklar ile Şükrü Karahasanoğlu, İsmail Emen, Orhan Aslıtürk ve Mustafa Faruk Keçeli'nin ''cürüm işlemek için teşekkül oluşturdukları'' ifade edilen iddianamede, Hayyam Garipoğlu'nun bu teşekkülün ''lideri'', Şükrü Karahasanoğlu'nun ise ''yöneticisi'' durumunda bulunduğu kaydedildi. 
     Karahasanoğlu'nun, İtalya'nın Milano kentinde yakalandığı, bir süre tutuklu kaldıktan sonra serbest bırakıldığı ve iade talebinin reddedildiği bildirilen iddianamede, ret kararının temyizi üzerine 12 Aralık 2001 tarihinde İtalya Yargıtayı'nın, ''çete ve örgüt suçlaması hariç'' iadeyi kabul ettiği vurgulandı. 
     İddianamede, ''Suçluların İadesine Dair Avrupa Sözleşmesi''nin 14. 
     maddesindeki ''Hususilik Prensibi'' ve Anayasa'nın 90. maddesi gereği, Karahasanoğlu'nun ''cürüm işlemek için teşekkül oluşturmak suçundan dolayı yargılanamayacağı'' belirtildi. 
     
     CEZA İSTEMLERİ 
     Şükrü Karahasanoğlu'nun ''11 kez dolandırıcılık yapmak'' ve ''Bankalar Kanunu'na muhalefet etmek'' suçlarından 40 ile 97 yıl arasında ağır hapis cezasına çarptırılması talep edilen iddianamede, İsmail Emen'in de ''cürüm işlemek için teşekkül oluşturmak'', ''11 kez dolandırıcılık yapmak'' ve ''Bankalar Kanunu'na muhalefet etmek'' suçlarından 41 ile 99 yıl arasında hapisle cezalandırılması öngörüldü. 
     Orhan Aslıtürk'ün ''cürüm işlemek için oluşturulan teşekküle üye olmak'' ve ''4 kez dolandırıcılık yapmak'' suçlarından 13 ile 33 yıl arasında ağır hapis cezasına çarptırılması istenen iddianamede, Mustafa Faruk Keçeli'nin ise ''cürüm işlemek için oluşturulan teşekküle üye olmak'' ve ''dolandırıcılık'' suçlarından, 4 ile 10 yıl arasında ağır hapis cezasına çarptırılması talep edildi. 
     İddianamede, bankanın eski Genel Müdürü Şükrü Karahasanoğlu dışında, halen yurtdışında bulundukları tespit edilen eski Genel Müdürlerden İsmail Emen ile işadamı Orhan Aslıtürk hakkında da iade işlemlerinin devam ettiği vurgulandı. 
     





</TEXT>
</DOC>
