<DOC>
<DOCNO> 83638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/spor/aspo.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KALEDE PANİK 
</HEADLINE>
<TEXT>

Rüştü’nün nükseden sakatlığı Şenol Güneş’i endişelendirdi. Tecrübeli file bekçisinin Hong Kong’da yapılacak hazırlık maçlarında oynamayacağı, Brezilya sınavına yetiştirileceği açıklandı 
     BİLAL MEŞE 

     Ayrı çalışacak 
     2002 Dünya Kupası Finalleri’ne Antalya’da hazırlanan A Milli Takım’ın tecrübeli file bekçisi Rüştü, sağ kasık üst karın adale yapışma noktasındaki sakatlığının yinelemesi üzerine teknik kadroyu korkuttu. Kampın ilk gününde sakatlığı nükseden yıldız oyuncunun Belek’teki kampın bitimine kadar ayrı çalışacağı kaydedilirken, Rüştü’nün Hong Kong’da yapılacak hazırlık maçlarında oynamasının zor olduğu kaydedildi. 
     
     Kum da döküyor 
     MİLLİ Takım doktoru Cengiz Dinç, Rüştü’nün eski sakatlığının tekrarladığını, bunun dışında böbreklerinin kum döktüğünü de söyledi. Dinç, ilaç tedavisine başladıklarını ve böbreklerdeki bu rahatsızlığın kısa sürede geçmesini beklediklerini belirtti. Cengiz Dinç, "Kum dökmesi devam ediyor. Ancak karın adalesi yapışma noktasındaki sakatlığı önemli. Belek’teki çalışmalara şu aşamada çıkması zor" diye konuştu. 
     
     Güneş huzursuz 
     BELEK’TEKİ kampın son gününe kadar takımdan ayrı olarak salonda çalışacak olan Rüştü’deki bu sakatlık Teknik Direktör Şenol Güneş’i telaşlandırdı. Güneş, doktorlardan özel program uygulanacak olan tecrübeli file bekçisinin Brezilya maçına kadar hazır duruma gelmesini istedi. Doktor Cengiz Dinç ise "Şu an için kesin bir şey söylemek yanlış olur. Kendisini zorladığı anda ağrıları artıyor" ifadelerini kullandı. 
     
Sevmek ve sevilmek’      MİLLİ Takım’ın ve Galatasaray’ın tecrübeli futbolcularından Ergün, Ay - Yıldızlı ekibin başarısının sırrını açıkladı. Ergün, "Takımda müthiş bir arkadaşlık var. Belek’teki kampta, ailelerimizin katılımıyla bu arkadaşlık daha da üst düzeye çıktı. Zaten başarımızın temelinde de sevmek ve sevilmek yatıyor. Bu arkadaşlığın sonucunda da başarı kendiliğinden geliyor. İddialı konuşmak istemiyorum. Ancak, bu takım ikinci tura çıkacak" dedi. 
     
Kaleci hazır      GRİP nedeniyle halsiz düşen Teknik Direktör Şenol Güneş’i dün antrenman sonrası düz koşu yaparken gören futbolcular, hocalarına takılmayı ihmal etmedi. Ay - Yıldızlı oyuncular, "Rüştü sakat diye Brezilya maçında kaleyi Şenol hoca koruyacak herhalde" esprisini yaptılar. 
     
Çobanoğlu övgü aldı      BELEK kampında organizasyonun mükemmel olması ve şu ana kadar hiçbir aksaklığın yaşanmaması gözlerden kaçmıyor. Futbolcuların rahat etmesi için her türlü olanağını seferber eden menajer Can Çobanoğlu için Şenol Güneş, "O bizim herşeyimiz" diye konuştu. 
     
Tarkan coşkusu      BELEK’TE finallere hazırlanan milliler, dün sabahki idmanın ardından antrenman sahasından otele, Tarkan’ın Milli Takım için yaptığı, "Bir oluruz yolunda" adlı şarkısını hep birlikte söyleyerek gittiler. Menajer Can Çobanoğlu ve oyuncular şarkıya elleriyle tempo tutarak eşlik ettiler. 
     
Bakan’dan ziyaret      İÇİŞLERİ Bakanı Rüştü Kazım Yücelen dün Ay - Yıldızlı ekibi ziyaret etti. Belek’teki kampa gelen Yücelen, oyunculara başarılar dilerken, Futbol Federasyonu Başkanı Haluk Ulusoy ve Teknik Direktör Şenol Güneş ile bir süre görüştü, takım hakkında bilgi aldı. 
     
Kongre 1 Haziran’da      FUTBOL Federasyonu Olağan Mali Genel Kurulu 1 Haziran’da toplanacak. Federasyon tarafından dün resmi ilanı ve çağrısı yapılan kongrenin ilk gününde çoğunluk sağlanamadığı takdirde 2 Haziran’da yeniden biraraya gelinecek. İkinci gün de çoğunluğun salona gelmemesi durumunda üçüncü toplantı çoğunluk aranmaksızın 9 Haziran’da yapılacak. 
     
Güneş beyin yıkıyorMilli Takım’ın hocası, oyuncularıyla yaptığı toplantıda, "Brezilya maçını kazansak da, kaybetsek de hiçbir şey bitmeyecek" dedi 
     TEKNİK Direktör Şenol Güneş, Antalya kampında futbolcularını motive etmek için yoğun uğraş veriyor. Güneş dün yaptığı toplantıda, "Üç maçımız da çok önemli. Bu gruptan çıkmak için hepsine aynı ciddiyetle bakmak zorundayız. Brezilya maçını kazansak da, kaybetsek de hiçbir şey bitmeyecek. Grupta üçte üç yapacak, hem tekniğimiz, hem gücümüz, hem de yüreğimiz var" dedi. 
     LİGLERİN bitmesi ve adale yorgunluğa karşın Ay - Yıldızlı futbolcuların çalışmalardaki arzuları teknik direktör Şenol Güneş’in yüzünü güldürdü. Özellikle tempolu koşularda oyuncuların hırsı, tecrübeli hocayı umutlandırdı. "Çalışmalar nasıl gidiyor " şeklindeki soruyu Güneş, "Tek kelimeyle harika. Mükemmeliz. Çocuklar yorulmak nedir bilmiyor" diye konuştu. 
     



 SPOR 



























</TEXT>
</DOC>
