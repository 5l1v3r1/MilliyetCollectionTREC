<DOC>
<DOCNO> 68685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sonspo04.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin en hırçınları Andersson, Mirkoviç ve Lazetiç 
</HEADLINE>
<TEXT>

     Fenerbahçe'nin İsveçli oyuncusu Kennet Andersson, bu sezon hırçınlığıyla dikkati çekiyor. 
     İsveçli forvet, oynadığı 21 maçta yalnızca 4 gol atarken, 8 sarı kart görerek, takımın en hırçın futbolcusu oldu. 
     Fenerbahçe'nin şampiyon olduğu geçen sezon 27 maçta forma giyen Andersson, bu maçlarda toplam 6 sarı kart görmüştü. 
     
     Takımını 2. kez yalnız bırakıyor 
     Galatasaray ile yapılan derbi maçta sarı kart görerek cezalı duruma düşen Andersson, bu sezon 2. kez takımını yalnız bırakıyor. 
     Golcü futbolcu, 5. haftada Yimpaş Yozgatspor, 8. haftada Çaykur Rizespor, 10. haftada Malatyaspor ve 11. haftada Gaziantepspor maçlarında sarı kart görünce, ligin 12. haftasında cezası nedeniyle Gençlerbirliği maçında forma giyemedi. 
     Ligin ilk yarısının son haftasında Diyarbakırspor ve ikinci yarının başında Samsunspor maçlarında da sarı kart gören İsveçli futbolcu, 21. haftada Kocaelispor maçından sonra Galatasaray derbisinde de sinirlerine hakim olamayınca, bu sezon 8. sarı kartını görerek, yine cezalı duruma düştü. 
     Andersson, ayrıca bu sezon Fenerbahçe'nin Glasgow Rangers ile yaptığı Avrupa Şampiyonlar Ligi 3. ön eleme turu maçlarında da 2 sarı kart gördü. 
     
     Andersson'u Mirkoviç izliyor 
     Fenerbahçe'de, Andersson'dan sonra en hırçın futbolcu olarak Zoran Mirkoviç geliyor. 
     Mirkoviç, 6 sarı, 1 kırmızı kartla 2 kez cezalı duruma düşerken, Lazetiç, 5 sarı kart görerek, takımını 1 kez yalnız bıraktı. 
     Ligde 4 sarı, 1 kırmızı kart gören Yusuf da, 2 maç cezası nedeniyle oynayamadı. 
     Fenerbahçe'de, Mustafa Doğan 4 sarı kart, Johnson ve Abdullah 2'şer sarı, 1'er kırmızı kartla, hırçın futbolcular arasında yer aldı. 
     Sarı-lacivertli futbolcular, bu sezon 23. hafta sonunda toplam 48 sarı, 4 kırmızı kart gördüler. 
     






</TEXT>
</DOC>
