<DOC>
<DOCNO> 96946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/yasam/yas06a.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis kuşu kaçırdı 
</HEADLINE>
<TEXT>

Sıcakların etkisini fırsat bilip, polislerin dalgınlığından yararlanan iki hırsız, Emniyet Müdürlüğü’nün 5. katından inip elini kolunu sallayarak çıktı ve yalınayak kaçtı 
     İSTANBUL Milliyet 

     İstanbul’da, pencerelerden girdikleri evlerden hırsızlık yaptıkları öne sürülerek gözaltına alınan 2 kişi, parmak izlerinin alınması için götürüldükleri Olay Yeri İnceleme Şube Müdürlüğü’nden yalınayak kaçtı. 
     Alınan bilgiye göre, Kadıköy’de çok sayıda eve pencereden girerek, ziynet eşyası ve para çaldıkları öne sürülen Aziz Ağaç ile Ali Gezici, Asayiş Şube Müdürlüğü Hırsızlık Büro Amirliği ekipleri tarafından gözaltına alındı. 
     
     Kelepçelendiler, ama... 
     Gayrettepe’deki Asayiş Şube Müdürlüğü Hırsızlık Büro Amirliği’ne teslim edilen ve üzerlerinden kimlik çıkmayan Ağaç ve Gezici, parmak izlerinin alınması amacıyla, kelepçeli olarak Asayiş Şube Müdürlüğü’nün karşısında bulunan binanın 5. katındaki Olay Yeri İnceleme Şube Müdürlüğü’ne götürüldü. İki zanlı, parmak izi işlemlerinin yapılması için sıraya sokuldu. O sırada kendilerini götüren 2 polis memurunun bir anlık dalgınlığından yararlanan zanlılar, merdivenleri yürüyerek aşağı indi. Birbirlerine kelepçelenen zanlılardan birinin kendisine polis süsü vererek arkadaşını çekerek götürdüğü, dış kapıdaki kulübede nöbet tutan polis memurlarının yanından dikkat çekmeden kaçtıkları belirtildi. 
     
     Ayakkabısız firar 
     Zanlıların, emniyet binasından dışarı çıkar çıkmaz, daha rahat koşmak için polislerce bağları alınan ayakkabılarını çıkarttıkları belirlendi. 
     İki zanlının kaçması sırasında başka bir hırsızlık olayının tatbikatına katılan Hırsızlık Büro Amirliği ekipleri, telsiz anonsuyla harekete geçirildi. Asayiş Şube Müdürlüğü’ne bağlı bütün bürolara alarm verilerek, Beşiktaş’taki ekiplerle birlikte seferber edildi. 
     Beşiktaş Fulya Mahallesi’ne doğru kaçan iki zanlının olaydan yaklaşık bir saat sonra Dereboyu Caddesi’nde yalınayak yürürken görüldükleri öğrenildi. 
     
     



 YAŞAM 





















</TEXT>
</DOC>
