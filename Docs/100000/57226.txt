<DOC>
<DOCNO> 57226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sonspo11.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Hakan Ünsal bugün de takımdan ayrı çalıştı 
</HEADLINE>
<TEXT>

     Galatasaray, Kocaelispor ile 16 Aralık Pazar günü yapacağı zorlu maçın hazırlıklarını, bugün gerçekleşen antrenmanla sürdürdü. 
     Teknik direktör Mircea Lucescu yönetiminde, Florya Metin Oktay Tesisleri'nde basına kapalı olarak gerçekleştirilen antrenmanda futbolcuların, taktik ve şut çalışması yaptıkları öğrenildi. 
     Yönetim kurulu tarafından sözleşme yenilememesi nedeniyle cezalandırılan Hakan Ünsal, dün PAF takımıyla yaptığı antrenmandan sonra bugün getirilen kısmi af sonrasında kondisyoner Carlo Nicolini ile arka sahada koşu yaptı. 
     Antrenmanda, karın adalesinde ağrı bulunan Suat sadece düz koşu yapmakla yetindi. Çalışmaya sakat olan Perez, Hasan ve Berkant ise katılmadı. 
     Galatasaray, yarın öğle saatlerinde Florya Metin Oktay Tesisleri'nde kampa girecek. Kampte, kadro dışı bırakılan Hakan'ın yanı sıra Perez, Hasan, Berkant ve Ankaragücü maçında gördüğü kırmızı kart nedeniyle cezalı olan Emre yer almayacak. 
     Öte yandan Galatasaray Kulübü'nün yönetim kurulu eski üyesi Ergün Gürsoy'un kayınpederi Orhan Özkaya'nın cenazesi, Teşvikiye Camii'nde kılınan öğle namazının ardından Zincirlikuyu Mezarlığı'na defnedildi. 
     Cenaze törenine merhumun ailesinin yanı sıra Galatasaray'ın eski teknik direktörü Fatih Terim, eski futbolculardan Tanju Çolak, eski yöneticiler Ali Dürüst ve Atilla Donat katıldı. 
     






</TEXT>
</DOC>
