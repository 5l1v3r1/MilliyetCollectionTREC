<DOC>
<DOCNO> 68259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun14.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç "Etnik nefreti Batı körüklüyor" 
</HEADLINE>
<TEXT>

     Lahey'deki BM mahkemesinde savunmasını sürdüren eski Yugoslavya Devlet Başkanı Slobodan Miloşeviç, Batı'yı, Yugoslavya'yı dağıtmak için etnik nefreti yaymakla suçladı. 
     Başlangıç savunmasının üçüncü ve son gününde de Batı ve NATO'yu suçlamaya devam eden Miloşeviç, Batı'nın, Çekoslovakya ve Sovyetler Birliği'nde olduğu gibi, çeşitli etnik gruplardan oluşan ülkelerin parçalanması yoluyla Doğu Avrupa'da egemenlik kurmak istediğini iddia etti. 
     Miloşeviç, Batı'nın Yugoslavya üzerinde ekonomik, siyasi, toplumsal ve kültürel egemenliğini kurmak istediğini ve bunu yalnızca ülkenin ulusal ve etnik grupları arasında gerilim yaratarak hayata geçirebileceğini bildiğini söyledi. 
     Batı'nın ulusal çatışma yöntemini benimsediğini belirten Miloşeviç, eski Yugoslavya'da ulusal nefretle birlikte milliyetçiliğin körüklendiğini, böylece atılan kıvılcımın savaşa dönüştüğünü kaydetti. 
     Bugünkü savunmasında da Srebrenitsa katliamından haberi olmadığını belirten Miloşeviç, bunu BM özel temsilcisi Carl Bildt'ten öğrendiğini, Sırpların eski lideri Radovan Karadzic'e sorduğunu, ''Onun da konuyla ilgili hiçbir bilgisi olmadığına yemin ettiğini'' anlattı. 
     Miloşeviç, CNN televizyonunu da, 1999'daki NATO bombardımanında ölen sivil Sırpların fotoğraflarına sansür uygulamakla suçladı. 
     Miloşeviç, CNN'nin kamuoyunun tepkisinden ''korktuğunu'' belirterek, ''Televizyon yetkilileri, fotoğrafların çok korkunç olduğunu söylediler, ancak bu fotoğrafları yayınlamamalarının gerçek nedeni kamuoyunun bu sivillere karşı işlenen suçların görülmesini istememeleridir. NATO'nun işlediği bu cinayetlerin sorumlularının bulunması için araştırma başlatılmasından çekinmektedirler'' dedi. 
     CNN, geçen Cuma günü Miloşeviç'in mahkemeye sunduğu söz konusu fotoğraflara sansür uygulamıştı. 
     Duruşmada bugün iddia makamı ilk tanıkları çağıracak. Tanıklar arasında, Sırp güçlerinin işkencesine maruz kalmış kişiyer de bulunuyor. 
     






</TEXT>
</DOC>
