<DOC>
<DOCNO> 58794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/dunya/dun01.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik yeni yılda Afganistan’da 
</HEADLINE>
<TEXT>

Türk birliği, en geç Ocak ayının ilk yarısında Kabil’de olacak 
     ANKARA Milliyet 

     Afganistan’da istikrarın sağlanması için BM kararıyla oluşturulan Uluslararası Güvenlik Destek Gücü’ne ISAF katılacak Türk taburunun Ocak ayının ilk yarısında Afganistan’da konuşlanmasının planlandığı bildirildi. 
     Genelkurmay kaynaklarından edinilen bilgilere göre Mamak 28. Mekanize Piyade Tugayı’nda hazırlıklarını sürdüren görev tabur gücünün ilk bölümü Ocak ayının ilk yarısında Afganistan’a gidecek. ISAF’a katılacak ülkelerin İngiltere’de yaptığı toplantıda Türkiye 600 kişilik bir tabur göndermeye hazır olduğunu bildirdi. 
     Öte yandan, Başbakan Bülent Ecevit’in ABD gezisi öncesinde Türk birliğinin Afganistan’da konuşlanması da gündemde. Ecevit, 16 Ocak’ta konuk olacağı Washington’da ABD Başkanı George Bush ile görüşecek. ABD’nin teröre karşı mücadelesine verilen desteği vurgulamak için, görüşme tarihinden önce Türk askerlerinin Afganistan’a gönderilmesi planlanıyor. Genelkurmay kaynakları da askerlerin 15 Ocak’a kadar Afganistan’a ayak basacağını belirtiyor. 
     



 DÜNYA 














</TEXT>
</DOC>
