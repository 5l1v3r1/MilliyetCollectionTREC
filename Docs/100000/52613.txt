<DOC>
<DOCNO> 52613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sondun17.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush'un kızı "Beni tahrik ediyorsun" yazılı mayo aldı 
</HEADLINE>
<TEXT>

     ABD Başkanı George Bush'un kızı Barbara Bush'un New York'ta düzenlenen bir moda defilesinden ''babasının pek hoşuna gitmeyecek'' kıyafetler satın aldığı bildirildi. 
     Barbara Bush'un, Richie Rich adlı desinatörün ''Heatherette'' adını verdiği 2002 koleksiyonundan seçtiği kıyafetler arasında, vücut hatlarını tamamıyle ortaya çıkaran saten-deri karışımı bir kokteyl elbisesi ile üzerinde ''Bana Bak'' ve ''Beni tahrik ediyorsun'' yazan iki mayo bulunuyor. 
     Richie Rich ve erkek arkadaşı Traver Rains'in birlikte dizayn ettikleri kıyafetlerin meraklıları arasında Mariah Carey, Britney Spears, Foxy Brown, N'Sync, Lill Kim ve Gwen Stefani gibi ünlülerin yer aldığı belirtiliyor. 
     New York Post Gazetesi, sponsorluğunu Michael Douglas'in eski eşi Diandra Douglas'ın yaptığı defilede bazı travestilerin çırılçıplak dans ettiklerini ve vücutlarını pembe boyayla boyadıklarını yazdı. 
     Barbara Bush'un satın aldığı kıyafetlerin toplamının 10 bin dolar civarında olduğu kaydedildi. 21 yaşındaki Barbara'nın ''bu kıyafetleri Beyaz Saray'da giyip giyemeyeceği'' sorusunu yanıtlayan desinatör Richie Rich, ''Sanırım giyer. Barbara eğlenceyi seven bir kız. 
     Kıyafetlerimizin bazıları seksi görünüşlü ve fazla iddialı ama bağışlanmak üzere hazırladığımız, üzerinde vatansever yazılar bulunan tişörtlerimiz de var. Barbara'nın, üzerinde 'Bana bak' yazan mayoyu Beyaz Saray'da giyebileceği konusunda tereddütlerim var, ama hiç belli olmaz'' diye konuştu. Rich, ''Barbara'nın aldığı kıyafetlerin arasına, kızkardeşi Jenna için hediye birkaç tişört koyacaklarını'' da sözlerine ekledi. 
     






</TEXT>
</DOC>
