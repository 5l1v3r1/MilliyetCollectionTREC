<DOC>
<DOCNO> 68717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur15.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlıkla suçlanan hakim hukuk savaşı veriyor.. 
</HEADLINE>
<TEXT>

     Şanlıurfa Asliye Ceza Hakimi Zekeriya Yılmaz'ın, Yimpaş Alışveriş Merkezi'nden çıkarken kapı alarmının çalması üzerine hırsızlıkla suçlanması sonucu, Yimpaş Holding A.Ş. aleyhine açtığı 5 milyar liralık tazminat davasının ilk duruşması yapıldı. 
     Şanlıurfa Asliye Hukuk Mahkemesi'ndeki duruşmaya hakim Zekeriya Yılmaz katılmadı. 
     Yimpaş Alışveriş Merkezi'nin avukatı İbrahim Halil Kılıç, savunmasında, Yimpaş Holding A.Ş. ile müvekkili şirketin aynı şahıs olmadığı gerekçesiyle mahkeme heyetinden davanın reddini talep etti. 
     Hakim Zekeriya Yılmaz'ın vekili Avukat Eyüp Kahraman ise söz konusu şirketin Yimpaş Holding A.Ş. iştiraki olduğu için davanın bu yönde sürmesini istedi. 
     Mahkeme heyeti, Yimpaş Alışveriş Merkezi avukatının itirazının reddederken, delillerin ve şahitlerin mahkemeye bildirilmesi için duruşmayı ileri bir tarihe erteledi. 
     Şanlıurfa Asliye Ceza Hakimi Zekeriya Yılmaz, 29 Ocak'ta Şanlıurfa'da kurulu Yimpaş Alışveriş Merkezi'nde ailesiyle birlikte alışveriş yapmış, kasada ödeme yapıp güvenlik geçişinden geçerken alarm çalmıştı. 
     Kasaya gelen güvenlik görevlileri Zekeriya Yılmaz'ın çantasını aramış ve yaşanan tartışmalar sonucunda söz konusu hatanın kasa görevlilerinden kaynaklandığı anlaşılmıştı. 
     Bunun üzerine Hakim Zekeriya Yılmaz, Yimpaş Holding A.Ş. aleyhine 5 milyar liralık tazminat davası açmıştı. 
     






</TEXT>
</DOC>
