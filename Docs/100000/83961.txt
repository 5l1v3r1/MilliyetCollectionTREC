<DOC>
<DOCNO> 83961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo13.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şaibe" iddiaları 2. Lige de yansıdı 
</HEADLINE>
<TEXT>

     İkinci Futbol Ligi B 
     Kategorisi 2. Klasman Grubu'nda mücadele eden Mustafakemalpaşaspor'da, kulüp başkanı Halim Gürvardar, ''Karşıyaka, Marmaris Belediyespor maçına genç takımla çıkarsa, ardında şaibe olduğunu düşünürüz'' dedi. 
     Halim Gürvardar, ligde kalabilmeleri için hafta sonunda kendi saha ve seyircileri önünde yapacakları Bucaspor maçını kazanmalarının yetmeyeceğini, Karşıyaka-Marmaris Belediyespor karşılaşmasının da kendileri açısından hayati önem taşıdığını söyledi. 
     Karşıyaka'nın bu sezon Antalya Kepezspor maçı dışında kendi sahasında yenilgi almadığını hatırlatan Gürvardar, şunları söyledi 
     ''Normal koşullar altında Karşıyaka, Marmaris Belediyespor'u rahat geçer. Ancak Karşıyaka'nın, ekstra play-off maçlarını düşünerek Marmaris Belediyespor maçına genç oyunculardan kurulu bir kadroyla çıkacağı endişesini taşıyoruz. Karşıyaka, köklü bir kulüptür. Böyle bir uygulama içine girerlerse, iddialar karşısında onlar da zor durumda kalırlar. Karşıyaka'nın bu maçta, as takımla gerçek güçlerini ortaya koyarak oynayacaklarına inanıyoruz. Karşıyaka, Marmaris Belediyespor maçına genç takımla çıkarsa, ardında şaibe olduğunu düşünürüz.'' 
     





</TEXT>
</DOC>
