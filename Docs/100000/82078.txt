<DOC>
<DOCNO> 82078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/soneko09.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Krizin sorumlusu iktidar koltuğunda oturanlardır" 
</HEADLINE>
<TEXT>

     DYP Genel Başkanı Tansu Çiller, Türkiye'de yaşanan krizin sorumlusunun ne esnaf, ne çiftçi ne de kobi'ler olduğunu ifade ederken, ''bu krizin tam anlamıyla mesulü, iktidar koltuklarında oturanlardır'' dedi. 
     Çiller, TOBB Genel kurulunda yaptığı konuşmada, Türkiye'nin ağır bir deprem yaşadığını ve yaşamaya devam ettiğini, en büyük krizi yaşayan ve büyük bir bedel ödeyenlerin ise salonda olanlar Tobb delegeleri olduğunu söyledi. 
     Çiller ayrıca, hükümetin yaşanan krizi son 10 yıl, 20 yıl ve hatta Osmanlı'ya kadar dayandırmaya çalıştığını, ancak bunun doğru olmadığını ifade etti. 
     Konuşmasında, çiftçilere doğrudan 1.5 milyar dolar verildiğini, ancak bankaların kur politikalarından kaynaklanan zararın ise 22 milyar dolar düzeyinde bulunduğunu anlatan Çiller, bu durumun hesap verilemeyeceği anlamına gelmediğini bildirdi. 
     Çiller, ekonomik politikaları eleştirirken, ihracatın 34 milyar dolarda tıkandığını, bütçe açıklarının arttığını, vergi gelirlerinin ise faizleri karşılamada yetersiz kaldığını belirterek, ''eğer bu durum iyi ise bu gidişat iyi ise o zaman bu doktor kalmalı'' dedi. 
     Çiller, bütçe açıklarının yılsonu itibariyle 26 katrilyon lira olarak hedeflendiğini, ancak daha yılın üç ayında 12 katrilyon liraya ulaşıldığını, bu rakamların gerçekten krizin atlatılamadığını gösterdiğini söyledi. Çiller, şöyle devam etti 
     ''Şimdi buradan nasıl çıkılır Diken battığı yerden çıkar. Tokmağı başkalarından alıp davula siz vurursanız, hakkın verdiği güçle bunu başarırsınız. Fakirleşmeyle istikrar olmaz. Ekonomide yeniden canlılık kazanmak için, çözüm üretimden geçmektedir. Enflasyonu düşürmekten geçmektedir. Geçmişte 5 Nisan krizinde, enflasyon düşürüldü ama üretim de artırıldı.'' Ekonominin sadece enflasyonu düşürerek düzelemeyeceğini, sadece enflasyon politikalarıyla uğraşılırsa, bir süre sonra yeniden kur ve ithalatın artacağını anlatan Çiller, bu nedenle kesinlikle üretime yönelinmesi gerektiğini belirtti. 
     Uygulanmakta olan kur politikasının dalgalı olmadığını da kaydeden Çiller, ''dondurulan kur politikası ile ihracat olmaz. Yabancı sermaye de gelmez'' diye konuştu. 
     
     KRİZİN FATURASI 
     Krizin faturasının Türkiye'ye 126 milyar dolara ulaştığını, kriz döneminde 224 bin esnafın kepenk kapattığını, 208 bin anonim şirketin kapandığını, 1 milyon senedin protestoya uğradığını ve 1.2 milyon adet çekin karşılıksız kaldığını da ifade eden Çiller, şöyle konuştu 
     ''Çiller, senin döneminde kriz olmadı mı diye soranlar olabilir. Evet oldu. Ama biz büyüme hızını üst üste yüzde 8'e çıkardık, bununla dünya birincisi olduk. Terörün belini kırdık, gümrük birliğine Türkiye'yi soktuk, ama hepsinden önemlisi, kurul kurul dolaşıp el açmadık, bütün borçları tıkır tıkır ödedik.'' Çiller, konuşmasının son bölümünde PTT'nin T'si 40 milyar dolar iken özelleştirmeyip, fiyatın 3.5 milyar dolara inmesine neden olanların, Türkiye'nin büyük fırsat kaçırmasına neden olduklarını da söyledi. 
     Çiller, iktidar partilerine seslenirken, vergi indirimini gerçekleştirmelerini istedi, ''siz yapmazsanız biz gelip yapacağız'' dedi. 
     
     ''SON SOSYALİST DEVLET'' BENZETMESİ 
     İktidarın bugünkü ortamda, özel sektörün üzerine devlet anlayışı ile gittiğini anlatan Çiller, Ankara'nın bugünkü ortamda, Balkanlar ve Asyanın ''son sosyalist devlet merkezi'' haline getirildiğini savundu. 
     Konuşmasında, yılsonunda Kopenhag zirvesinde Türkiye'yi temsil edeceklerin ''milletin önüne bir kabus koymalarından endişe ettiğini'' de anlatan Çiller, ayrıca en kısa sürede siyasi partiler yasasının değiştirilmesi, tercih sisteminin getirilmesi ve iki turlu seçim sisteminin benimsenmesini istedi. 
     Çiller bu arada, Türkiye'de şu anda 51 adet parti bulunduğunu, ancak önemli olanın işin ehline verilmesi olduğunu kaydetti. 
     





</TEXT>
</DOC>
