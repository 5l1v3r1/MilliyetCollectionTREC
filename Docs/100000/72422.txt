<DOC>
<DOCNO> 72422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur26.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kastamonu'nda Denizlerin Dinazoru'nun fosili bulundu 
</HEADLINE>
<TEXT>

     Hacettepe Üniversitesi Mühendislik Fakültesi Jeoloji Bölümü Öğretim Üyesi Doç. Dr. Cemal Tunoğlu tarafından, Türkiye'de ilk kez dinozorlar dönemine ait ''Denizlerin Dinozoru'' olarak bilinen bir fosilin kalıntısı bulundu. 
     Doç. Dr. Tunoğlu, Türkiye Mimar Mühendis Odaları Birliği ile Jeoloji Mühendisleri Odası'nın işbirliği ile Maden Tetkik Arama Enstitüsü'nde düzenlenen ''Türkiye Jeoloji Kurultayı''nda konuyla ilgili bir bildiri sundu. 
     Doç. Dr. Tunoğlu, fosil kalıntılarını, Kastamonu ilinin Devrekani İlçesi'nde yer alan Beyler Barajı çevresinde bulduğunu bildirerek, ''Kalıntılarını bulduğumuz fosiller, günümüzden 70 milyon yıl öncesine ait Dinozorlar Dönemi'nde yaşamış ve 'denizlerin dinozoru' veya 'dinozorların kuzeni' olarak da bilinen türe ait'' dedi. 
     ''Tebeşir Devri'' olarak da bilinen ikinci zaman Mesozoyik 
     sonlarına ait olan fosilin, türüne ilişkin karakteristik özellikler taşıdığını ifade eden Doç. Dr. Tunoğlu, bu türün 65 milyon yıl önce yok olduğunu kaydetti. Kalıntılardan, ''Denizlerin Dinozoru''nun 17.5 metre uzunluğa sahip olduğunun anlaşıldığını, ancak Beyler Barajı'nın yapımı sırasında gövdenin parçalanarak kaybolduğunu anlatan Doç. Dr. Tunoğlu, buldukları parçanın 1.5 metre uzunluğunda, kafa bölgesine ait kemiklerden oluştuğunu kaydetti. Bulunan fosilin Türkiye ve Batı Asya açısından bir ilk olduğuna dikkati çeken Doç. Dr. Tunoğlu, aynı türün daha önce Amerika Birleşik Devletleri, Hollanda, Belçika, Polonya ve Bulgaristan'da da yapılan kazılarda bulunduğunu söyledi. 
     






</TEXT>
</DOC>
