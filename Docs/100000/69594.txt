<DOC>
<DOCNO> 69594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/soneko04.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da gelenekler evlenmeyi ekonomik açıdan zorlaştırıyor 
</HEADLINE>
<TEXT>

     Doğu Anadolu Bölgesindeki düğün gelenekleri, bölgede evlenmek isteyen gençleri ekonomik açıdan oldukça zor duruma düşürüyor. Yaşanan ekonomik krizin ardından düğün masrafları 10 ila 24 milyar lira arasında değişirken, bölgede düğün yapmayı düşünen damat adayı, nişan döneminde geline, hamam ve sandık takımı ile bayramlıklar almak zorunda. 
     Evlenmeyi düşünen veya nişan yapan çiftler, sürdürülen gelenekleri yerine getirmekte güçlük çekerken, son yıllarda yaşanan ekonomik kriz nedeniyle nişanlılık süresi 2 yıla kadar uzamaya başladı. 
     Doğu Anadolu Bölgesi'nde düğün yapmayı düşünen damat adayı, gelenekler doğrultusunda nişan masraflarını gördükten sonra içi hediyelik elbise ve çerezle dolu olması gereken sandık takımı alıyor. 
     Bunun ardından bir ay içinde hamam takımı almak zorunda. 
     Geleneklere göre, erkek tarafının yüceliğinin ölçüldüğü hamam takımı içindeki eşyalar kaliteli ve pahalı olmalı. Hamam takımında bulunan gümüş su kabı, gümüş nalın, ayna ve tarak takımı gibi birçok malzeme süs eşyası olarak kalırken, büyük maddi külfete neden oluyor. 
     Yine geleneklere göre, Ramazan Bayramı'nda gelinin yakın akrabalarına çeşitli giysiler hediye alınırken, Kurban Bayramı'nda da koçla birlikte koçun boynuna takılmak üzere en az 10 gram altın alınmak zorunda. 
     
     "Hediyelerde kısıtlamaya gidildi" 
     Erzurum Ticaret ve Sanayi Odası Meclis Başkanı İbrahim Akar Balkar, yaşanan ekonomik kriz nedeniyle bazı düğün geleneklerinin değiştirilerek modern hale getirilmeye başlandığını bildirdi. 
     Geline alınan ziynet eşyalarında azalma olduğunu belirten Balkar, şunları söyledi 
     ''Doğu'da sürdürülen geleneklere göre geline takılacak hediyelik eşyaların miktarında azalmalar meydana geldi. Takılması gereken 200 gram altın yerine 80 gram ağırlığında, fakat gösterişli altın takılar alınıyor. Hamam takımı, sandık takımı ve bayramlık hediyeler de aynı ölçüde maliyeti düşük olan ve gösterişli olanlar tercih ediliyor. 
     Yaşanan kriz nedeniyle düğün gelenekleri ticari faaliyetlerde de olumsuz etkisini sürdürüyor.'' Misafir odası takımı, yatak odası takımı ve beyaz eşya gibi ev eşyalarının taksitle alındığını anımsatan Balkar, taksit yükünün altından kalkamayan yeni çiftlerin iki yıl içerisinde ekonomik huzursuzluk içine girdiğini ve daha sonra boşanmaların meydana geldiğini kaydetti. 
     






</TEXT>
</DOC>
