<DOC>
<DOCNO> 91475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur17.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "İdam için anayasa değişikliği yapılmalı" 
</HEADLINE>
<TEXT>

     AK Parti Genel Başkan Yardımcısı Abdullah Gül, idamın kaldırılmasına ilişkin kanun tasarısının eksikleri bulunduğunu belirterek, ''5 yıl sonra, Meclis'te çoğunluğu olan bir iktidarın, teröristleri dışarı çıkarmasına engel olmalıyız'' dedi. 
     Gül, partisinin Kayseri İl Teşkilatı Danışma Meclisi Toplantısı'nda, TBMM'nin etkin olmadığını, bunun da hükümetin milletvekili çoğunluğunu elinde bulundurmasından kaynaklandığını savundu. 
     Meclis'te, iktidar çoğunluğundan dolayı faaliyette bulanamadıklarını belirten Gül, şöyle devam etti 
     ''Türkiye'yi kim yönetiyor belli değil. Bakanlar Kurulu toplantısı yapılıyor, Madem Başbakan hasta, idareyi ben alıyorum, bu ülkeyi ben yöneteceğim demesi gereken insanlar, bunu söyleyemiyorlar. Başbakanın yerini boş bırakıp, yan tarafa oturarak nezakette bulunuyorlar. 
     Memleket, bu nezaketlerle zaman geçirecek durumda değil.'' Gül, AB'ye girmenin yararı olduğu kadar zararının da bulunduğunu öne sürerek şunları söyledi 
     ''Oturduk tartıştık ki faydaları daha çok. O zaman Türkiye bu birliğin içine girsin dedik. Türkiye'deki demokratik standartların, serbestliklerin, inanç özgürlüklerinin, fikir özgürlüğünün önündeki engellerin kalkması için yararlı olacağı inancındayız. İdam cezasının kaldırılması ise bundan sonra gelir. 
     Bu hükümet tarafından o kadar çok af yasası çıkarıldı ki katiller, caniler serbest bırakıldı. 5 yıl sonra Meclis'te çoğunluğu olan bir iktidarın, teröristleri dışarı çıkarmasına engel olmalıyız. Bunların adı af olmayabilir. Biz Anayasa değişikliği yapalım, bunun önünü tıkayalım. Bu imkanı kaldıralım ve cezasını herkes sonuna kadar çeksin.'' Genel Başkan Yardımcısı Sadık Yakut ise hükümetin 3 ortağından 2'sinin, idamın kaldırılması için yasa teklifi hazırladığını 
     anımsatarak, terör suçlarından ceza alanların, gelecekte çıkarılacak bir yasayla serbest bırakılmalarının önüne geçilmesi gerektiğini söyledi. TBMM'de bekleyen birçok idam dosyası bulunduğunu ifade eden Yakut, şöyle devam etti ''Hükümet ortaklarından biri, Abdullah Öcalan'ın idam cezasının Meclis'e gelmesi için çalışmalarda bulunuyor, getirmek istediğini söylüyor ve haykırıyor. Şemdin Sakık'ın idam cezası Meclis'te bekliyor. Madem bu kadar yüreklisiniz, iyisiniz buyrun Şemdik Sakık'ı idam edin, sıra diğerlerine gelir. Buna biz engel olmayız. Türkiye bir hukuk devleti olmak zorundadır.'' Toplantıda, seçmen sayısının yüzde 10'u kadar kişiyi partilerine üye olarak kaydeden Sarız, Yeşilhisar ve Yahyalı ilçe başkanlarına da plaket verildi ve parti rozeti takıldı. 
     





</TEXT>
</DOC>
