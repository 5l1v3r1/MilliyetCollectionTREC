<DOC>
<DOCNO> 74432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/spor/spo01.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili öfkeli 
</HEADLINE>
<TEXT>

Başkan yine rakibi Arat’a çattı, "Geleneklerimiz çiğneniyor" dedi 
     BAŞKAN Serdar Bilgili, İzmir Beşiktaşlılar Derneği’nde yaptığı konuşmada, kongredeki rakibi Hasan Arat’a yüklendi. Bilgili, "Bir kişinin başkanlık ihtirası uğruna, Beşiktaş kulübündeki dengelerin bozulmasına izin vermeyiz. Kulübümüzün etik ve adabına uymayan bir seçim dönemi yaşıyoruz. Kırıcı ve çarpıtılmış kişisel söylemlerle karşılaşıyoruz. Geleneklerimiz çiğneniyor. Bu dönemin, Türkiye’ye örnek olmasını isterdim, ama olmadı" dedi. 
     BİLGİLİ, bugüne kadar Beşiktaş kulübüne bile uğramayan insanların, kurtarıcı diye ortaya çıktıklarını da ileri sürdü ve şöyle devam etti "Bu insanlar şimdiye kadar neredeydi Kulübe hizmet, sadece yönetime girmekle olmaz. Bakın Nevzat Demir, yönetici olmamasına rağmen, bugüne kadar 1.5 - 2 milyon dolarlık kaynak sağladı. İnsanların bu dönemdeki hareketlerini, birlik ve beraberliği zedeleyici buluyorum. Koltuk kavgasından rahatsızlık duyuyorum." 
     
Daum övgü yağdırdıBeşiktaş Teknik Direktörü Christoph Daum, maç sonrası oyuncularını kutladı "Vargüçleriyle mücadele veriyorlar. Bunu görünce mutlu oluyorsunuz" dedi 
     SİYAH - Beyazlı ekibin teknik patronu Christoph Daum, maçın kilidini ikinci yarıda açtıklarını söyledi. Alman hoca, "Oyunun kontrolünü ele alana kadar bir devre kaybımız oldu. Şu anda öncelikle ikinciliği yakalamayı hedefliyoruz. Daha sonra birinciliğe ulaşmak için gayret vereceğiz" diye konuştu. 
     RİZESPOR maçında puan kaybetmeleri halinde şampiyonluk yarışına büyük ölçüde havlu atacaklarını vurgulayan Daum, şöyle devam etti "Oyuncularım kazanmak için her şeyi yapıyor, vargücüyle mücadele veriyor. Bunu gördüğünüzde mutlu oluyorsunuz. Sonuna kadar bunu sürdürürsek, üst sıralara tırmanırız". 
     
Büyük başarı’      MAÇTAN sonra Asbaşkan Yıldırım Demirören ve yönetici Mete Düren ile birlikte soyunma odasına inen Başkan Serdar Bilgili oyuncuları kutladı. Bilgili, "Rize en zor deplasmanlardan biriydi. Burada kötü hatıralarımız var. Ama bu kez çok güzel bir galibiyet aldık. Rizespor taraftarı da centilmence yaklaşım gösterdi. Böyle bir deplasmanda üç golle üç puanı almak büyük başarı" dedi. 
     
Federasyon onay verdi      SİYAH - Beyazlı kulübün 1957-58’de İstanbul Mahalli Ligi ve 58-59’da Türkiye Kupası’nda elde ettiği iki şampiyonluğun tescil edilmesi için Futbol Federasyonu’na yaptığı başvuru, Hukuk Kurulu’nun incelemelerinden sonra kabul edildi. Profesyonel liglerde 9 şampiyonluğu tescil edilen Beşiktaş’ın söz konusu iki sezonda da birinci kabul edilmesi, formasına ikinci yıldızın takılmasını sağladı. 
     FEDERASYON Yönetim Kurulu’nun İzmir’de yaptığı toplantıda konunun incelenmesi için Hukuk Kurulu’na verdiği talimatın değerlendirilmesi ve FIFA’dan da önceki gün benzeri bir onayın gelmesi başvurunun kabul edilmesine yol açtı. Federasyon yönetim kurulu, bu hafta içinde, kurulun görüşü doğrultusunda iki şampiyonluğu tescil ederek Beşiktaş’a ikinci yıldızın takılmasına onay verecek. 
     



 SPOR 




























</TEXT>
</DOC>
