<DOC>
<DOCNO> 61242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur03.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka erkeğin spermi kullanılabilir mi 
</HEADLINE>
<TEXT>

     Ankara Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. 
     Hakan Şatıroğlu, Türkiye'de kısırlık tedavisinde, başka kadının yumurtası ve başka erkeğin sperminin kullanılmasının söz konusu olmadığını belirterek, yasaların buna izin vermediğini söyledi. 
     Konuyu değerlendiren Prof. Dr. Şatıroğlu, Türkiye'de ve dünyadaki çiftlerde yaklaşık yüzde 15 oranında infertilite kısırlık sorunu bulunduğunu söyledi. 
     Türkiye'de, kısırlık tedavisinde, uygulanan basit veya gelişmiş yöntemlerin yetersiz olduğu durumlarda başkasının sperminin veya yumurtasının kullanılmasına yasaların izin vermediğini belirten Prof. 
     Dr. Şatıroğlu, bu açıdan böyle bir yöntemin kullanılmasının söz konusu olmadığını söyledi. 
     Prof. Dr. Şatıroğlu, 1990 yılında İngiltere'de çalışırken başkasının spermiyle aşılama için özellikle Orta Doğu'daki ülkelerden ve Türkiye'den çok sayıda çiftin geldiğini belirtti. 
     Türkiye ve benzeri ülkelerde çocuk sahibi olmanın aileler için çok önemli olduğunu vurgulayan Prof. Dr. Şatıroğlu, ''Hele hele erkeklerin spermlerinin bu işe yetmediğini söylemeleri, yardım istemeleri çok güçtür. Bu bizim kültürümüzün getirdiği bir şey. Dolayısıyla İngiltere'de bize gelen hastaların yaklaşık yarısı bizim gibi ülkelerdendi'' diye konuştu. 
     Dünyanın birçok ülkesinde, sperm bankalarının kurulduğunu, bankalarda, kan grubuna, gen yapısına uygun özelliklerin kaydedildiğini anlatan Prof. Dr. Şatıroğlu, bu kaydedilen özelliklerin çiftlere anlatıldığını, böyle bir talep halinde spermin alındığını bildirdi. Sperm bağışlayıcılarının, genetik kusur, zeka seviyesi gibi 100-150 değişik sorgu ve testten geçirildiğini belirten Prof. Dr. 
     Şatıroğlu, bir sperm bağışlayıcısından gebe kalınması halinde aynı bağışlayıcıdan 10'dan fazla gebeliğe izin verilmediğini ifade etti. 
     Sperm bankaları ile ilgili diğer bir yasa ile de annenin gebe kalması ve doğum yapması halinde babanın bebeği evlat edindiğini söyleyen Prof. Dr. Şatıroğlu, ''Baba, bu bebek benim spermimden olmadı diye itiraf ediyor ve nüfusuma geçiriyorum diye istekte bulunuyor. Bu, batı kültürünün kabul ettiği bir çözüm'' dedi. 
     Çukurova Üniversitesi'nde başkalarına ait spermlerin alınarak, bazı kişilerin hamile bırakıldığı iddialarının gerçeği yansıtmadığını düşündüğünü belirten Prof. Dr. Şatıroğlu, şöyle konuştu ''Ama bu olay, bize böyle bir talebe gereksinim olduğuna dair ipuçlarını veriyor. Konunun tartışılması gerekir, tartışmanın sonucunda kabul edilir veya edilmez, yasalaşır veya aynen yasak devam eder ama sonuç itibariyle bunun gündemde tutulması ve konuşulması, tartışılması gerekir. 
     Bizim ülkemizde bu eğer yasadışı yollarla, kimden nasıl alındığı belli olmayan spermlerle yapılıyorsa böyle bir talep varsa, ki ben bununla ülkemde karşılaşmadım, bu konu ele alınmalı. 
     Eğer ciddi bir sorun, toplumsal sorun halinde karşımıza çıkıyor ve sağlık sistemini böyle bir şeye zorluyorsa bunun da yasal zemininin oluşturmamız gerekir.'' Prof. Dr. Şatıroğlu, sperm bankacılığı ile ilgili yasal düzenlemelerin yapılması halinde örneklerinin iyi araştırılması, uygulanan ülkelerdeki iyi ya da kötü sonuçlarının iyi değerlendirilmesi gerektiğini ifade etti. 
     
     100 bin çift tedaviye ulaşamıyor 
     Türkiye'de kısırlık tedavisinde verilen hizmetin yeterli olmadığını söyleyen Prof. Dr. Şatıroğlu, Türkiye'de tüp bebek uygulamasının İstanbul, Ankara, Eskişehir, Bursa, İzmir, Denizli, Antalya, Adana ve Gaziantep'te yapıldığını, ancak bu merkezlerin herkese ulaşamadığını belirtti. 
     Türkiye'de 1.5 milyon çiftin, çocuk sahibi olma konusunda problem yaşadığını, bunların yüzde 90'ının, tüp bebeğe gerek kalmadan, basit tekniklerle tedavi edilebildiğini kaydeden Prof. Dr. Şatıroğlu, geri kalan kişilerin yüzde 10'unun yani 150 bin çiftin tedavisinde tüp bebek, mikroenjeksiyon ve benzeri gelişmiş yöntemlerin kullanıldığını bildirdi. 
     Türkiye'de şu anda 10-12 bin çifte kısırlık tedavisi hizmeti verebildiklerini söyleyen Prof. Dr. Şatıroğlu, parasal nedenler veya hizmetin yaygınlaştırılamaması nedeniyle kalan yaklaşık 100 bin çiftin bu tedaviye ulaşamadığına işaret etti. 
     






</TEXT>
</DOC>
