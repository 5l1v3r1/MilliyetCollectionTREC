<DOC>
<DOCNO> 62092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sontur12.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Barka'nın hayati tehlikesi sürüyor... 
</HEADLINE>
<TEXT>

     Beynindeki damar tıkanıklığı nedeniyle Marmara Üniversitesi MÜ Tıp Fakültesi Hastanesi'nde 3 gün önce ameliyat edilen İstanbul Teknik Üniversitesi İTÜ Avrasya Yer Bilimleri Enstitüsü öğretim üyesi Prof. Dr. Aykut Barka'nın, hayati tehlikesinin sürdüğü bildirildi. 
     MÜ Tıp Fakültesi Hastanesi yetkilileri, Prof. Dr. Barka'nın halen yoğun bakım ünitesinde uyutulduğunu belirterek, hayati tehlike arz eden durumunda bir değişiklik olmadığını söylediler. 
     Yetkililer, Prof. Dr. Barka'nın yarın uyandırıp uyandırılmayacağına, daha sonra karar verileceğini kaydettiler. 
     Prof. Dr. Barka, 6 Ocak Pazar günü hastanenin Acil Servisi'ne, sağ elde güçsüzlük ve konuşma bozukluğu yakınmasıyla başvurmuş, tetkiklerde ise beynin sol yarısını besleyen ana damarda tıkanıklık saptanmıştı. Yapılan tedaviye rağmen 10 Ocak Perşembe sabahı kötüleşen Prof. Dr. Barka, yaklaşık 7 saat süren ameliyata alınmıştı. 
     Bu arada, Prof. Dr. Barka gibi beyin damarlarında tıkanıklık nedeniyle aynı hastanede ameliyat olan TRT eski spikerlerinden Tuna Huş'un tedavisi de Yoğun Bakım Servisi'nde sürüyor. 
     Hastane yetkilileri, Huş'un sağlık durumunun iyi olduğunu belirterek, karşısındakini takip edebildiğini, kendisine söyleneni algıladığını, ancak konuşma olmadığını ve sağ tarafındaki hareketsizliğin devam ettiğini bildirdiler. 
     






</TEXT>
</DOC>
